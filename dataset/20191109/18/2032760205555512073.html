<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89115"/>
    <meta property="og:site_name" content="Denník politika"/>
    <meta property="article:published_time" content="2019-11-09T18:35:02+00:00"/>
    <meta property="og:title" content="Vo veku 82 rokov zomrel Robert Freeman, bol obľúbeným fotografom kapely The Beatles"/>
    <meta property="og:description" content="9.11.2019 (Webnoviny.sk) – Vo veku 82 rokov zomrel britský fotograf Robert Freeman, ktorý spolupracoval s legendárnou kapelou The Beatles a je autorom obalov niektorých jej najznámejších albumov. Správu o úmrtí fotografa zverejnili v piatok na oficiálnej webstránke The Beatles. Príčina smrti sa však v stanovisku nespomína."/>
  </head>
  <body>
    <article>
      <h1>Vo veku 82 rokov zomrel Robert Freeman, bol obľúbeným fotografom kapely The Beatles</h1>
      <address><time datetime="2019-11-09T18:35:02+00:00">09 Nov 2019, 18:35</time> by <a rel="author">Webnoviny</a></address>
      <p>9.11.2019 (Webnoviny.sk) – Vo veku 82 rokov zomrel britský fotograf Robert Freeman, ktorý spolupracoval s legendárnou kapelou The Beatles a je autorom obalov niektorých jej najznámejších albumov. Správu o úmrtí fotografa zverejnili v piatok na oficiálnej webstránke The Beatles. Príčina smrti sa však v stanovisku nespomína.</p>
      <p>Robert Freeman sa narodil 5. decembra 1936 v Londýne. Svoju kariéru začínal ako fotožurnalista pre noviny Sunday Times a pred spoluprácou s The Beatles fotografoval napríklad popredných džezových hudobníkov. Pre kapelu nafotil obaly albumov With The Beatles (1963), Beatles For Sale (1964), Help! (1965) a Rubber Soul (1965).</p>
      <p>Hudobník Paul McCartney sa o Freemanovi vyjadril, že bol jeden z najobľúbenejších fotografov kapely, „ktorý prišiel s jednými z našich najikonickejších obalov albumov“. Fotograf bol podľa neho „nápaditý a naozaj originálny mysliteľ“. „Boh žehnaj Robertovi Freemanovi, mier a lásku celej jeho rodine,“ napísal na sociálnej a mikroblogovacej sieti Twitter zase bubeník Ringo Starr.</p>
      <p>Viac k témam: <a href="https://www.webnoviny.sk/tag/fotograf/"><u>fotograf</u></a>, <a href="https://www.webnoviny.sk/tag/the-beatles/"><u>The Beatles</u></a>, <a href="https://www.webnoviny.sk/tag/umrtie/"><u>úmrtie</u></a><br/>Zdroj: Webnoviny.sk – <a href="https://www.webnoviny.sk/vo-veku-82-rokov-zomrel-robert-freeman-bol-oblubenym-fotografom-kapely-the-beatles/"><u>Vo veku 82 rokov zomrel Robert Freeman, bol obľúbeným fotografom kapely The Beatles</u></a> © SITA Všetky práva vyhradené.</p>
    </article>
  </body>
</html>