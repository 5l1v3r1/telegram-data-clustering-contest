<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596557/egkainiastike-o-neos-aftokinitodromos-pou-syndeei-serviavoulgaria"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T18:07:00+00:00"/>
    <meta property="og:title" content="Εγκαινιάστηκε ο νέος αυτοκινητόδρομος που συνδέει Σερβία-Βουλγαρία"/>
    <meta property="og:description" content="Το τελευταίο τμήμα, επί σερβικού εδάφους, του πανευρωπαϊκού αυτοκινητόδρομου Ε-80, που οδηγεί προς την Βουλγαρία, δόθηκε σήμερα στην κυκλοφορία. Πρόκειται..."/>
  </head>
  <body>
    <article>
      <h1>Εγκαινιάστηκε ο νέος αυτοκινητόδρομος που συνδέει Σερβία-Βουλγαρία</h1>
      <address><time datetime="2019-11-09T18:07:00+00:00">09 Nov 2019, 18:07</time> by <a rel="author">sigmalive</a></address>
      <p>Το τελευταίο τμήμα, επί σερβικού εδάφους, του πανευρωπαϊκού αυτοκινητόδρομου Ε-80, που οδηγεί προς την Βουλγαρία, δόθηκε σήμερα στην κυκλοφορία. Πρόκειται για το ανατολικό τμήμα στον αποκαλούμενο "Διάδρομο 10", ο οποίος συνδέει την Κεντρική και Δυτική Ευρώπη με την Τουρκία.</p>
      <p>Τα εγκαίνια του νέου αυτοκινητόδρομου έκαναν ο Πρόεδρος της Σερβίας Αλεξάνταρ Βούτσιτς και ο Πρωθυπουργός της Βουλγαρίας, Μπόικο Μπορίσοφ. "Ο "Διάδρομος 10" ολοκληρώθηκε. Σε λιγότερες από τέσσερις ώρες θα φτάνει κάποιος από τα κροατικά στα βουλγαρικά σύνορα.</p>
      <p>Είναι ένας σημαντικός αυτοκινητόδρομος που συνδέει την Κεντρική Ευρώπη με την Τουρκία και τη Μέση Ανατολή", ανέφερε στην ομιλία του ο Αλεξάνταρ Βούτσιτς.</p>
      <p>Επεσήμανε δε ότι το οικονομικό όφελος θα είναι τεράστιο για την ανατολική Σερβία, εκτιμώντας ότι θα αυξηθούν οι επενδύσεις στον βιομηχανικό τομέα, εξαιτίας του σύγχρονου οδικού δικτύου.</p>
      <p>Ο Πρωθυπουργός της Βουλγαρίας, Μπόικο Μπορίσοφ, υπογράμμισε την σημασία του αυτοκινητόδρομου στην αύξηση των εξαγωγών και ανέφερε ότι σε μερικούς μήνες θα ολοκληρωθεί και το τμήμα του Ε-80 από τα σερβικά σύνορα μέχρι την Σόφια.</p>
      <p>Η κατασκευή του αυτοκινητόδρομου από την πόλη Νις μέχρι τα σύνορα με την Βουλγαρία, μήκους 87 χιλιομέτρων, ξεκίνησε το 2010. Έχει πέντε τούνελ και 87 γέφυρες. Υπήρξαν πολλά προβλήματα τεχνικής και οικονομικής φύσεως, που καθυστέρησαν σημαντικά την ολοκλήρωση του έργου. Το μεγαλύτερο τμήμα του αυτοκινητόδρομου κατασκεύασαν οι ελληνικές εταιρίες ΤΕΡΝΑ και ΑΚΤΩΡ.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>