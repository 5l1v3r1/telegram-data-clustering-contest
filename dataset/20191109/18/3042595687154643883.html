<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/marlboro-mannen-er-dod/71801120"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T18:48:30+00:00"/>
    <meta property="og:title" content="«Marlboro-mannen» er død"/>
    <meta property="og:description" content="90 år gamle Bob Norris skal aldri ha røyket selv."/>
  </head>
  <body>
    <article>
      <h1>«Marlboro-mannen» er død</h1>
      <h2>90 år gamle Bob Norris skal aldri ha røyket selv.</h2>
      <address><time datetime="2019-11-09T18:48:30+00:00">09 Nov 2019, 18:48</time> by <a rel="author">Ingunn Dorholt</a></address>
      <p>Mannen som er omtalt som den «originale Marlboro-mannen» Robert «Bob» Norris er død, 90 år gammel. Det melder flere internasjonale medier. Ifølge <a href="https://people.com/human-interest/robert-bob-norris-original-marlboro-man-dead-at-90/">People</a>, heter det i nekrologen at Norris sovnet stille inn på sykehus i sin hjemby Colorado Springs den 3. november, omgitt av familien.</p>
      <p>
        <b>Skuespilleren og bonden med den karakteristiske cowboyhatten, var skuespilleren som gjorde «Marlboro-mannen» for alvor kjent gjennom reklameplakater, TV og magasinforsider på tidlig 60-tallet.</b>
      </p>
      <p>Ifølge avisa ble 90-åringen oppdaget av reklameagenter gjennom et bilde i lokalavisa, hvor han blant annet var avbildet med sønnen. Ifølge familien var det Norris «høye, robuste og kjekke utseende» som skaffet han den noe overraskende jobben.</p>
      <h3>Røykte aldri selv</h3>
      <p>Marlboro-reklamene er ansett som en av de mest suksessrike reklamekampanjene gjennom tidene.</p>
      <p>På 50-tallet hadde Marlboro startet med filtersigaretter, noe som gjorde merket ansett som feminint. Det som også startet som en feminin reklame med slagord som «Mild som mai», ble på bare få måneder omgjort til et symbol på maskulinitet gjennom de mandige cowboyene på reklameplakatene.</p>
      <p>Selv om Norris ikke var den aller første, var Norris likevel ansett som den originale «Marlboro-mannen» grunnet populariteten han oppnådde, og beholdt derfor jobben i nesten 14 år. Så sluttet han brått.</p>
      <p>
        <b>I motsetning til sine etterfølgere, røykte Norris nemlig aldri selv, og han skal ha sluttet fordi han ble oppmerksom på hvilken påvirkning han hadde på sine egne fire barn.</b>
      </p>
      <p>- Han sa alltid til oss barn: «Jeg vil aldri se dere røyke» og da var det en av oss som til slutt svarte: Hvis du ikke vil se oss røyke, hvorfor er du da i sigarettreklamer?, sier sønnen Bobby til den lokale avisa <a href="https://www.wkyt.com/content/news/Original-Marlboro-Man-Bob-Norris-dies-at-age-90-564654491.html">wkyt.</a></p>
      <p>I 2003 ble Norris hedret med en statue i hjembyen, som portretterte ham på hesteryggen.</p>
      <h3>Røykerelaterte dødsfall</h3>
      <p>I 2014 døde skuespilleren Erik Lawson, som var en av det amerikanske sigarettmerkenes ansikt på slutten av 70-tallet. Han døde i en alder av 72 år, som følge av den kroniske lungesykdommen kols. Han hadde da røyka siden han var 14 år gammel, skrev <a href="https://nypost.com/2014/01/27/ex-marlboro-man-dies-from-smoking-related-disease/">NY Post</a>.</p>
      <figure>
        <img src="https://dbstatic.no/71801218.jpg?imageId=71801218&amp;x=0&amp;y=0&amp;cropw=100&amp;croph=82.373678025852&amp;width=643&amp;height=701"/>
        <figcaption><b>KJENTE REKLAMER:</b> Marlboro-reklamene var å se verden over. Her er det Darrel Winfield som fortsatt pryder reklamene for sigarettmerket i Kiev, Ukraina, i 1998. Foto: NTB Scanpix Vis mer</figcaption>
      </figure>
      <p>I 2015 døde også «Marlboro-mannen» Darrell Winfield i en alder av 85 år. Han var sigarettmerkets ansikt utad mellom 1968 og 1989.</p>
      <p>Flere andre av sigarettmerkets ansikter utad har opp gjennom åra dødd av røykerelatert sykdom.</p>
    </article>
  </body>
</html>