<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697527/%D8%B9%D8%B0%D8%B1-%D8%AE%D9%88%D8%A7%D9%87%DB%8C-%D9%85%D8%AA%D8%B1%D9%88%DB%8C-%D8%AA%D9%87%D8%B1%D8%A7%D9%86-%D8%A7%D8%B2-%D9%85%D8%B1%D8%AF%D9%85-%D8%A8%D8%AE%D8%A7%D8%B7%D8%B1-%D9%86%D9%82%D8%B5-%D9%81%D9%86%DB%8C-%D8%AF%D8%B1-%D8%AE%D8%B7-2"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="عذر خواهی متروی تهران از مردم بخاطر نقص فنی در خط 2"/>
    <meta property="og:description" content="مدیرعامل شرکت بهره برداری متروی تهران و حومه از نقص فنی پیش آمده در خط دو متروی تهران از شهروندان و مسافران عذر خواهی کرد."/>
  </head>
  <body>
    <article>
      <h1>عذر خواهی متروی تهران از مردم بخاطر نقص فنی در خط 2</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035093_277.jpg"/>
      </figure>
      <p>مدیرعامل شرکت بهره برداری متروی تهران و حومه از نقص فنی پیش آمده در خط دو متروی تهران از شهروندان و مسافران عذر خواهی کرد.</p>
      <p>به گزارش ایسنا و به نقل از مدیریت ارتباطات و امور بین الملل شرکت بهره برداری متروی تهران و حومه، مهندس فرنوش نوبخت افزود: شرکت به عنوان بزرگترین شرکت در زمینه حمل‌ونقل ریلی درون شهری کشور همواره سعی کرده است تا با برنامه ریزی مناسب بهترین امکانات و خدمات را به شهروندان و مسافران خود ارائه دهد و در همین راستا امسال نیز توانستیم با همکاری کارشناسان فنی، پرسنل زحمتکش شرکت و همکاری متخصصین داخلی شاهد کاهش فاصله حرکت قطار ها در خطوط ۷ گانه مترو باشیم اما نقص فنی در برخی از قطارها یکی از مشکلاتی است که با تمامی تلاشی که ما برای سرویس و اورهال کردن قطارها انجام می دهیم شاهد آن هستیم.</p>
      <p>وی با اشاره به اینکه صبح امروز شنبه ۱۸ آبان ماه ۱۳۹۸ در اولین روز هفته با خرابی قطار در خط ۲ روبرو شدیم و تلاش کارشناسان فنی در محل ایستگاه برای رفع نقص فنی پیش آمده بی‌نتیجه ماند گفت: مجبور به انتقال این قطار به پایانه شدیم واین توقف پانزده دقیقه ای که باعث اختلال در اعزام کل قطارها در خط ۲ شد. این مشکل هنوز به روال عادی برنگشته بود که نقص فنی قطار دیگری در این خط باعث طولانی‌تر شدن اختلال در سرویس دهی این خط شد که موجب بروز ازدحام جمعیت در تمامی ایستگا های خط دو و بخصوص سکوی ایستگاه تهران(صادقیه)در خط ۵ شد.</p>
      <p>نوبخت افزود: پرسنل ایستگاه صادقیه مدام مسافران را دعوت به حفظ آرامش می کردند و از نقص فنی پیش آمده از مسافران عذرخواهی کرده و از مسافران می خواستند برای کاهش ازدحام تا رفع نقص فنی در خط ۲ برای رسیدن به مقاصد خود از ایستگاه تقاطعی ارم سبز در خطوط ۴ و۵ استفاده کنند تا از ازدحام جمعیت در ایستگاه های قبل و بعد کاسته شود.</p>
      <p>وی خاطرنشان کرد: هیچ گونه اختلالی در خط ۵ متروی تهران و حومه نداشتیم و تنها اطلاع رسانی صورت گرفته برای استفاده از ایستگا ه های خط ۴ برای جلوگیری از معطلی شهروندان و مسافران بود.</p>
    </article>
  </body>
</html>