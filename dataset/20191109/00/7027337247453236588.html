<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697532/%D8%AF%D8%B3%D8%AA%DA%AF%DB%8C%D8%B1%DB%8C-%DB%B7-%D9%85%D8%AA%D8%AE%D9%84%D9%81-%D8%B2%DB%8C%D8%B3%D8%AA-%D9%85%D8%AD%DB%8C%D8%B7%DB%8C-%D8%AF%D8%B1-%DA%86%D9%87%D8%A7%D8%B1%D9%85%D8%AD%D8%A7%D9%84-%D9%88%D8%A8%D8%AE%D8%AA%DB%8C%D8%A7%D8%B1%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="دستگیری ۷ متخلف زیست محیطی در چهارمحال وبختیاری"/>
    <meta property="og:description" content="مدیرکل حفاظت محیط زیست چهارمحال وبختیاری از شناسایی و دستگیری ۷ متخلف زیست محیطی در مناطق حفاظت شده استان خبر داد."/>
  </head>
  <body>
    <article>
      <h1>دستگیری ۷ متخلف زیست محیطی در چهارمحال وبختیاری</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035108_718.jpg"/>
      </figure>
      <p>مدیرکل حفاظت محیط زیست چهارمحال وبختیاری از شناسایی و دستگیری ۷ متخلف زیست محیطی در مناطق حفاظت شده استان خبر داد.</p>
      <p>به گزارش ایرنا، از اداره کل حفاظت محیط زیست استان، شهرام احمدی افزود: با تلاش ماموران یگان حفاظت محیط زیست و دستور مقام قضایی و همکاری نیروی انتظامی ۵ متخلف شکار غیرمجاز در بخش لاران شهرستان شهرکرد شناسایی و دستگیر شدند.</p>
      <p>وی گفت: از این متخلفان ۴ قبضه اسلحه شکاری و لاشه ۷ قطعه کبک شکار شده کشف و ضبط شد و متخلفان پس از تشکیل پرونده جهت طی مراحل قانونی به مراجع قضایی تحویل داده شدند.</p>
      <p>این مسوول چهارمحال و بختیاری اظهار داشت: بر اساس بند الف ماده ۱۰ و بند ب ماده ۱۲ قانون شکار و صید و ماده ۳۱ آئین نامه اجرایی قانون شکار و صید، شکار حیات وحش بدون داشتن مجوز از سازمان حفاظت محیط زیست غیر قانونی بوده و پیگرد قضایی دارد.</p>
      <p>احمدی افزود: در عملیاتی جداگانه با تلاش ماموران یگان حفاظت محیط زیست، یک نفر متخلف حمل چوب جنگلی با خودروی سواری در منطقه حفاظت شده هلن و یک نفر متخلف احداث کوره زغال در حاشیه این منطقه در شهرستان کیار شناسایی و دستگیر شدند.</p>
      <p>وی افزود: ماموران یگان حفاظت محیط زیست در گشت و کنترل شبانه روزی از متخلف حمل چوب ۱۰۰ کیلوگرم چوب جنگلی قاچاق کشف و ضبط کردند.</p>
      <p>احمدی در پایان از مردم خواست در صورت مشاهده هرگونه تخلف یا تخریب محیط زیست با شماره های ۱۵۴۰ و ۳- ۳۲۲۲۳۵۷۲ تماس حاصل کنند.</p>
    </article>
  </body>
</html>