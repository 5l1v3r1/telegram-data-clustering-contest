<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697530/%D8%B9%D8%B1%D8%A7%D9%82%DA%86%DB%8C-%D8%AF%D8%B1-%D8%B2%D9%85%D8%A7%D9%86-%D9%88-%D9%85%DA%A9%D8%A7%D9%86-%D9%85%D9%86%D8%A7%D8%B3%D8%A8-%D8%A8%D9%87-%D8%AD%D9%85%D9%84%D9%87-%D8%A8%D9%87-%D9%86%D9%81%D8%AA%DA%A9%D8%B4-%D8%A7%DB%8C%D8%B1%D8%A7%D9%86%DB%8C-%D9%BE%D8%A7%D8%B3%D8%AE-%D9%85%DB%8C%E2%80%8C%D8%AF%D9%87%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="عراقچی: در زمان و مکان مناسب به حمله به نفتکش ایرانی پاسخ می‌دهیم"/>
    <meta property="og:description" content="معاون وزیر امور خارجه جمهوری اسلامی در کنفرانسی در روسیه به تشریح مواضع ایران در مورد پرونده هسته‌ای و موضوعات منطقه‌ای پرداخت."/>
  </head>
  <body>
    <article>
      <h1>عراقچی: در زمان و مکان مناسب به حمله به نفتکش ایرانی پاسخ می‌دهیم</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035106_445.jpg"/>
      </figure>
      <p>معاون وزیر امور خارجه جمهوری اسلامی در کنفرانسی در روسیه به تشریح مواضع ایران در مورد پرونده هسته‌ای و موضوعات منطقه‌ای پرداخت.</p>
      <p>به گزارش فارس، سید «عباس عراقچی» معاون وزیر امور خارجه جمهوری اسلامی ایران روز شنبه با حضور در میزگردی در کنفرانس عدم اشاعه که در شهر مسکو روسیه در حال برگزاری است، به تشریح مواضع ایران در قبال توافق هسته‌ای و همچنین موضوعات منطقه‌ای پرداخت.</p>
      <p>عراقچی در ابتدای این نشست به برشمردن تحولات اخیر منطقه از جمله تنش‌های پیش‌آمده در خلیج فارس و همچنین برخورد دو موشک به یک نفتکش ایرانی پرداخت و گفت تحقیقات در مورد این حادثه برای شناسایی عوامل این حمله موشکی ادامه دارد و «ما در زمان و مکان مناسب به آن پاسخ خواهیم داد.»</p>
      <p>او با اشاره به برداشتن گام چهارم کاهش تعهدات هسته‌ای ایران، این سؤال را مطرح کرد که دلیل و ریشه‌های وضعیت کنونی چیست؟</p>
      <p>معاون وزیر خارجه گفت: «سه سال پیش، یعنی ژانویه سال ۲۰۱۷ را در نظر بگیرید. همه‌چیز خوب بود. همه‌چیز بر سر جای خود بود و ایران هم به طور کامل در حال اجرای توافق [هسته‌ای] بود و آژانس [بین‌المللی انرژی اتمی] در گزارش‌های پیاپی این را تأیید کرده بود.»</p>
      <p>او با بیان اینکه تا آن برهه امنیت خلیج فارس، تردد دریایی و انتقال انرژی برقرار بود و هیأت‌های تجاری نیز در ایران حضور داشتند، گفت دلیل آن وضعیت این بود که همه‌چیز در جای درست خود قرار داشت و همه هم از شرایط خرسند بودند و جهان نیز از برجام که پرونده هسته‌ای ایران را از طریق تعامل و دیپلماسی حل کرده بود، به عنوان یک دستاورد دیپلماتیک یاد می‌کرد.</p>
      <p>عراقچی افزود: «اما چه اتفاقی افتاد که همه چیز تغییر کرد؟ تنها دلیلش این بود که یک رئیس‌جمهور، میراث رئیس‌جمهور پیشین خودش را دوست نداشت. به همین دلیل ساده، همه‌چیز تغییر کرد و حالا با سیاست فشار حداکثری و سیاست [صادرات] نفت صفر روبرو هستیم، در حالی که در این بازی کاملا بی‌تقصیر هستیم.»</p>
    </article>
  </body>
</html>