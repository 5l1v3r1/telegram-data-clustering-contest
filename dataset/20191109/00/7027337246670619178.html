<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697468/%D9%81%D8%B1%D9%85%D8%A7%D9%86%D8%AF%D9%87-%DA%A9%D9%84-%D8%A7%D8%B1%D8%AA%D8%B4-%D9%BE%D9%87%D9%BE%D8%A7%D8%AF-%D9%85%D9%86%D9%87%D8%AF%D9%85-%D8%B4%D8%AF%D9%87-%D8%AF%D8%B1-%D8%B3%D9%82%D9%81-%DA%A9%D9%88%D8%AA%D8%A7%D9%87-%D9%BE%D8%B1%D9%88%D8%A7%D8%B2-%D9%85%DB%8C%E2%80%8C%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="فرمانده کل ارتش: پهپاد منهدم شده در سقف کوتاه پرواز می‌کرد"/>
    <meta property="og:description" content="بامداد روز جمعه پهپادی که سعی می‌کرد با پرواز در ارتفاع کم، خود را از دید سامانه‌های کشف مخفی کند، کشف شد و مورد هدف قرار گرفت و طبیعی است هر متجاوز دیگری در هر ابعادی که باشد مورد اصابت قرار خواهد گرفت."/>
  </head>
  <body>
    <article>
      <h1>فرمانده کل ارتش: پهپاد منهدم شده در سقف کوتاه پرواز می‌کرد</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>بامداد روز جمعه پهپادی که سعی می‌کرد با پرواز در ارتفاع کم، خود را از دید سامانه‌های کشف مخفی کند، کشف شد و مورد هدف قرار گرفت و طبیعی است هر متجاوز دیگری در هر ابعادی که باشد مورد اصابت قرار خواهد گرفت.</b>
      </p>
      <figure>
        <img src="https://cdn.asriran.com/files/fa/news/1398/8/18/1034984_293.jpg"/>
      </figure>
      <p>فرمانده کل ارتش با بیان این‌که پهپاد منهدم شده در سطح مقطع راداری کم مورد اصابت قرار گرفت گفت: تا قطعات این پهپاد را کامل به دست نیاوریم و گراف‌هایمان را کامل نکنیم، نمی‌توانیم به طور قطعی مبدا و هدف اصلی این پهپاد را مشخص کنیم.</p>
      <p>به گزارش ایسنا به نقل از ارتش، امیر سرلشکر سید عبدالرحیم موسوی فرمانده کل ارتش و فرمانده قرارگاه پدافند هوایی خاتم‌الانبیا(ص) در حاشیه بازدید رئیس ستاد کل نیروهای مسلح از مرکز شهید زرهرن نزاجا و در جمع خبرنگاران، در خصوص انهدام یک فروند پهپاد مهاجم در روز گذشته توسط نیروی پدافند هوایی ارتش در منطقه ماهشهر گفت: هنوز تا قطعات این پهپاد را کامل به دست نیاوریم و گراف‌های‌مان را کامل نکنیم، نمی‌توانیم به طور قطعی مبدا و هدف اصلی این پهپاد را مشخص کنیم، اما آنچه تاکنون قطعی است این است که این پهپاد در سقف کوتاه پرواز کرده و مورد هدف سامانه بومی مرصاد قرار گرفته است.</p>
      <p>وی با بیان اینکه پدافند هوایی وظیفه حفاظت از آسمان جمهوری اسلامی ایران را در برابر هر پرنده‌ای که احتمال تهدید در آن وجود داشته باشد دارد، اضافه کرد: بامداد روز جمعه پهپادی که سعی می‌کرد با پرواز در ارتفاع کم، خود را از دید سامانه‌های کشف مخفی کند، کشف شد و مورد هدف قرار گرفت و طبیعی است هر متجاوز دیگری در هر ابعادی که باشد مورد اصابت قرار خواهد گرفت.</p>
      <p>سرلشکر موسوی ادامه داد: آنچه مهم است این است که این پرنده با سطح مقطع راداری بسیار کم مورد رصد و انهدام قرار گرفت که این از جمله ویژگی‌های سامانه تمام بومی مرصاد است.</p>
      <p>فرمانده کل ارتش در پاسخ به سوال دیگری در خصوص تغییر ماهیت یگان‌های نیروی زمینی ارتش، گفت: تحرک و قابلیت انعطاف برای ورود به هر صحنه مقابله‌ای و هر نوع تهدیدی باید در نیروهای چهارگانه ارتش باید افزایش پیدا کند.</p>
      <p>وی ادامه داد: نیروی زمینی ارتش، چون متکی به نیروی انسانی است باید مهارت‌های آحاد رزمندگان نزاجا تقویت شود؛ آنچه هفته گذشته شاهد آن بودیم، اقداماتی بود که در راستای افزایش مهارت بود و آنچه امروز دیدیم، اقداماتی در راستای افزایش تحرک بود.</p>
      <p>سرلشکر موسوی با اشاره به رونمایی از تانک‌بر کیان ۷۰۰ تاکید کرد: یگان‌های زرهی باید بتوانند به سرعت خود را جابه‌جا کنند و این تانک‌برهای کیان می‌توانند با سرعت و قدرت خوبی که دارند، تعداد بیشتری تانک و ادوات زرهی را نسبت به تانک‌برهای قبلی جابجا کنند.</p>
      <p>فرمانده کل ارتش در پایان گفت: این دستاوردها همگی بومی و کار نیروهای دانشمند داخل کشور اعم از ارتش، صنایع دفاع و شرکت‌های دانش بنیان است.</p>
    </article>
  </body>
</html>