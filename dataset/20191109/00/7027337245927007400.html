<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697457/%D8%AA%D9%85%D8%AC%DB%8C%D8%AF-fivb-%D8%A7%D8%B2-%D9%85%D9%84%DB%8C%E2%80%8C%D9%BE%D9%88%D8%B4-%D9%88%D8%A7%D9%84%DB%8C%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D8%BA%D9%81%D9%88%D8%B1-%D9%88%D9%84%D8%A7%D8%B3%DA%A9%D9%88-%D8%A8%D9%87%D8%AA%D8%B1%DB%8C%D9%86-%D9%85%D8%B1%D8%A8%DB%8C-%D9%85%D9%86-%D8%A8%D9%88%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="تمجید FIVB از ملی‌پوش والیبال ایران/ غفور: ولاسکو بهترین مربی من بوده است"/>
    <meta property="og:description" content="غفور برای اولین بار در سال ۲۰۱۱ برای تیم ملی ایران بازی کرد. او با عملکرد موفق خود به ایران کمک کرد تا در سالهای ۲۰۱۱ و ۲۰۱۳ قهرمان رقابت‌های قهرمانی آسیا شود. او در المپیک ۲۰۱۶ ریو نیز برای ایران بازی کرد و در ادامه موفق به کسب مدال برنز رقابت‌های بین قاره‌ای با تیم ایران شد."/>
  </head>
  <body>
    <article>
      <h1>تمجید FIVB از ملی‌پوش والیبال ایران/ غفور: ولاسکو بهترین مربی من بوده است</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>غفور برای اولین بار در سال ۲۰۱۱ برای تیم ملی ایران بازی کرد. او با عملکرد موفق خود به ایران کمک کرد تا در سالهای ۲۰۱۱ و ۲۰۱۳ قهرمان رقابت‌های قهرمانی آسیا شود. او در المپیک ۲۰۱۶ ریو نیز برای ایران بازی کرد و در ادامه موفق به کسب مدال برنز رقابت‌های بین قاره‌ای با تیم ایران شد.</b>
      </p>
      <figure>
        <img src="https://cdn.asriran.com/files/fa/news/1398/8/18/1034966_531.jpg"/>
      </figure>
      <p>پشت خط‌ زن تیم ملی والیبال ایران گفت: اگر بخواهم بهترین مربی تاریخ والیبالم را انتخاب کنم ولاسکو انتخاب من است، چون او نگرش بازیکنان ایران را نسبت به والیبال و زندگی تغییر داد.</p>
      <p>به گزارش ایسنا، فدراسیون جهانی والیبال با انتشار مطلبی، به تمجید از امیر غفور پشت خط زن تیم ملی ایران پرداخت که در مسابقات لیگ ملت‌های ۲۰۱۹ خوش درخشید. فدراسیون جهانی (FIVB) در گزارش خود نوشت: "او یک بازیکن کلیدی است که در رده باشگاهی و ملی یکی از موفق‌ترین‌ها است. غفور در سال ۲۰۱۹ برای ایران در لیگ ملتها خوش درخشید تا به تیم قهرمان اروپا یعنی لوبه ایتالیا بپیوندد.</p>
      <p>غفور برای اولین بار در سال ۲۰۱۱ برای تیم ملی ایران بازی کرد. او با عملکرد موفق خود به ایران کمک کرد تا در سالهای ۲۰۱۱ و ۲۰۱۳ قهرمان رقابت‌های قهرمانی آسیا شود. او در المپیک ۲۰۱۶ ریو نیز برای ایران بازی کرد و در ادامه موفق به کسب مدال برنز رقابت‌های بین قاره‌ای با تیم ایران شد.</p>
      <p>غفور ۲۸ ساله امسال هم در لیگ ملت‌های ۲۰۱۹ مردان خوش درخشید تا ایران را به مرحله نهایی رقابت‌ها در شیکاگو برساند. دلیل موفقیت غفور را می‌توان به ساعت‌ها یادگیری و خسته نشدن زیر دست مربیان بزرگ جهان نسبت داد. یادگیری غفور هرگز متوقف نمی‌شود، اما او معتقد است که ولاسکو بهترین مربی او بوده چون برای اولین بار، او فرصت بازی را به غفور داد."</p>
      <p>امیر غفور نیز در صحبت‌های خود با فدراسیون جهانی گفت: بسیاری از بازیکنان حاضر در ترکیب فعلی ایران که در لیگ ملت‌های ۲۰۱۹ بازی کردند،‌ در باشگاه‌های اروپایی حضور دارند و همین موضوع باعث شده تا آن‌ها با تجربه‌تر از قبل شوند. همین موضوع کیفیت بازی تیم ملی ایران را نیز بالاتر برده است.</p>
      <p>او افزود: از سال گذشته تا امسال رشد کرده‌ایم و کیفیت بازی ایران بهتر شده است. در لیگ ملت‌های امسال شاهد یک عملکرد خوب از خودمان بودیم. به عنوان یک بازیکن، شما هر چه بزرگ‌تر شوید تکامل پیدا می‌کنید. از بازی کردن تجربه بیشتری کسب می‌کنید و کار با مربیان مختلف نیز این امکان را فراهم می‌کند که در تمرینات متعدد تکنیک‌های مختلف را یاد بگیرید. من یک بازیکن جوان، بی‌تجربه و نابالغ بودم اما با گذشت زمان تجربه بیشتری کسب و تکنیک‌های بهتری را به ویژگی‌های خود اضافه کردم. همین موضوع به عملکرد بهتر در زمین کمک می‌کند.</p>
      <p>ستاره تیم ملی والیبال ایران ادامه داد: من از مربیان مختلف، بازیکنان، دوستان و حتی تماشاگران چیزهای زیادی یاد گرفتم. همه آنها می‌توانند چیزی را به شما بیاموزند که می‌تواند به نحوه خاصی در بازی شما تأثیر بگذارد. اما اگر من بهترین مربی تاریخ والیبالم را انتخاب می‌کردم، خولیو ولاسکوی بزرگ را انتخاب می‌کردم. او درس‌های ارزشمندی را به ما آموخت که هم در حرفه من و هم در زندگی شخصی‌ام به من کمک کرد. ولاسکو به ما کمک کرد تا نحوه نگرش و بازی خود را تغییر دهیم. یکی از درس‌هایی که او بارها و بارها تکرار می‌کرد تا دیدگاه ما را نسبت به والیبال تغییر دهد، این بود که همه بازیکنان بزرگ نیز اشتباه می‌کنند و مهم این است که شما از آن اشتباه درس بگیرید و دوباره آن را مرتکب نشوید، زیرا اگر این کار را انجام دهید یک اشتباه بزرگ‌تر است.</p>
    </article>
  </body>
</html>