<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-praze-ma-premieru-animovany-film-o-padu-berlinske-zdi/1818980?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T00:25:00+00:00"/>
    <meta property="og:title" content="V Praze má premiéru animovaný film o pádu Berlínské zdi"/>
    <meta property="og:description" content="Praha - Právě dnes, v den 30. výročí pádu Berlínské zdi má v českých kinech premiéru animovaný film v české koprodukci Fany a pes, který se odehrává na podzim 1989 v Lipsku. Vypráví o změnách ve východní Evropě v roce 1989 očima holčičky. V Kině Pilotů, kde se premiéra odehraje od 17:00, je připraven celý víkend věnovaný tomuto filmu. Pro dětské diváky jsou připraveny pracovní listy pro různé věkové kategorie, které jim tyto historické události přiblíží."/>
  </head>
  <body>
    <article>
      <h1>V Praze má premiéru animovaný film o pádu Berlínské zdi</h1>
      <address><time datetime="2019-11-09T00:25:00+00:00">09 Nov 2019, 00:25</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Právě dnes, v den 30. výročí pádu Berlínské zdi má v českých kinech premiéru animovaný film v české koprodukci Fany a pes, který se odehrává na podzim 1989 v Lipsku. Vypráví o změnách ve východní Evropě v roce 1989 očima holčičky. V Kině Pilotů, kde se premiéra odehraje od 17:00, je připraven celý víkend věnovaný tomuto filmu. Pro dětské diváky jsou připraveny pracovní listy pro různé věkové kategorie, které jim tyto historické události přiblíží.</p>
      <p>Hlavním postavám ve filmu propůjčili hlasy Aňa Geislerová, Marek Daniel, Richard Genzer, Eliška Jirotková a další. Českým koproducentem filmu je společnost MAUR Film. Česká strana zajišťovala pro projekt klíčovou animaci a nahrávání originální hudby lucemburského skladatele Andrého Dziezuka v Praze.</p>
      <p>Film vypráví o holčičce, která na podzim 1989 hledá svoji kamarádku Sophii. Ta jí na prázdniny svěřila svého psa, emigrovala ale s rodiči do tehdejšího západního Německa a malá Fany neví, jak jí psa vrátit. Fany zavede její úsilí do víru začínajících pravidelných demonstrací i do konfliktů se školou. Snaží se sama najít díru v hranicích, je zatčena, podstupuje výslech u tajné policie, ale její odvaha i historická situace, pomohou k tomu, že svou kamarádku najde. Příběh končí pádem železné opony a pes je první, kdo se dostane přes hranice při jejich otevření.</p>
      <figure>
        <iframe src="https://www.youtube.com/embed/VXrLKRa8JPU" width="560" height="315" data-service="Youtube" scrolling="no"/>
      </figure>
      <p>Snímek zachycuje také události v Praze, kde se od září 1989 začali na západoněmecké ambasádě shromažďovat žadatelé o azyl z NDR. Rozpočet filmu je 150 milionů korun. Koprodukce čtyř zemí také znamená, že film bude minimálně v těchto zemích v kinodistribuci. Podle producenta Martina Vandase ze společnosti MAUR Film podobně náročný film čeští animátoři nedělali 30 let.</p>
    </article>
  </body>
</html>