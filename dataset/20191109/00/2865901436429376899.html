<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/novakovic-promasio-bacanje-za-produzetak-u-pancevu-dinamik-slomio-vrsac/342101"/>
    <meta property="og:site_name" content="MozzartSport"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Novaković promašio bacanje za produžetak u Pančevu, Dinamik slomio Vršac"/>
    <meta property="og:description" content="Ni preostala dva meča u Košarkaškoj ligi Srbije večeras nisu razočarala"/>
  </head>
  <body>
    <article>
      <h1>Novaković promašio bacanje za produžetak u Pančevu, Dinamik slomio Vršac</h1>
      <h2>Ni preostala dva meča u Košarkaškoj ligi Srbije večeras nisu razočarala</h2>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>Ranije danas, pisali smo o neverovatnom meču između Slobode i Napretka u Užicu. Otprilike ništa manje zanimljivo bilo je u Pančevu, gde je domaći Tamiš uspeo da odbrani stečenu prednost u poslednjem kvartalu i da slavi veliku pobedu protiv člana ABA 2 lige, Novog Pazara sa svega pola koša razlike - 79:78.</p>
      <p>Tragičar čitavog meča bio je <b>Aleksa Novaković </b>koji je na sekund pred kraj promašio drugo slobodno bacanje, koje bi Novom Pazaru faktički donelo produžetak. Mladi košarkaš ovog tima meč je tako završio sa 12 poena na svom kontu, a uz <b>Aleksandra Todorovića </b>sa 17, te <b>Milana Vulića </b>sa 12 poena bio je poenterski najbolji u gostujućoj ekipi. Međutim, to nije bilo dovoljno za pobedu večeras.</p>
      <related>
        <a href="https://www.mozzartsport.com/kosarka/vesti/utakmica-sezone-u-uzicu-kutlesicevih-40-poena-stotke-slobode-i-napretka-produzetak-i-slavlje-publike-kraj-djetinje/342093"/>
      </related>
      <p>Sa druge strane čekali su ih veoma raspoloženi <b>Džarid Kol Rouds</b>, koji je došao do dabl-dabl učinka (12 poena, 11 skokova), kao i <b>Marko Pavićević </b>koji je upisao 15 poena. Dvocifren je bio i <b>Lazar Vasić</b>, koji je meč završio sa deset poena.</p>
      <p>Meč su bolje otvorili Pazarci, koji su vodili tokom najvećeg dela prve deonice. Tek na kraju, Pančevci su došli do prednosti koju su potom u drugom kvartalu uspeli da nadograde do plus devet. Ipak, Tarik Brunčević je trojkom goste doveo na samo šest poena zaostatka na poluvremenu - 37:31.</p>
      <p>Sličan razvoj situacije gledali smo i u trećem kvartalu. Novi Pazar je u par navrata dolazio do izjednačenja, ali su košarkaši Tamiša svaki put uspevali da odbiju nalet gostiju. U jednom trenutku ponovo su došli do maksimalnih plus devet, ali su u poslednji kvartal ušli sa samo tri poena kapitala.</p>
      <p>I poslednja četvrtina donela je podjednaku količinu uzbuđenja. Iako se činilo da će Tamiš relativno lako odneti pobedu, pošto je konstantno bio na sedam-osam poena prednosti, Novi Pazar je preko <b>Todorovića </b>i <b>Novakovića </b>na oko dva minuta pred kraj došao do poravnanja. Međutim, <b>Nikolić </b>i <b>Rouds </b>su vezali četiri poena za domaće i stekli odlučujući kapital.</p>
      <p>Ali umalo da ga prospu za svega 12 sekundi. <b>Korać </b>je brzo „sasekao“ prednost na plus dva, a nakon tajmauta, Tamišu je svirano pet sekundi, pa je napad ostao za Pazarce. Ponovo je <b>Korać </b>šutirao, ali je ovoga puta bio neprecizan. Na skoku je bio uspešan <b>Novaković</b>, koji je ujedno fauliran, pa je imao šansu da odvede meč u produžetak. Pogodio je prvo bacanje, ali drugo nije, pa je pobeda ipak ostala u Pančevu.</p>
      <p>Poslednju utakmicu subotnjeg programa gledali smo na Novom Beogradu gde je Dinamik uspeo da upiše pobedu protiv ekipe Vršca - 91:80.</p>
      <p>Domaći su mnogo bolje otvorili meč, uspeli su da odu na dvocifrenu razliku i da je održe do samog poluvremena. U trećem kvartalu usledio je manji pad u njihovoj igri, ali su sve nadoknadili u poslednjih deset minuta košarke kada su otišli na nedostižnih 15 poena prednosti. Jesu Vrščani uspeli da priđu na pet poena zaostatka, ali vremena za nešto više nije bilo.</p>
      <p>Najefikasniji u domaćoj ekipi bio je <b>Miroslav Pašajlić </b>sa 22 poena, dok su kod gostiju briljirali <b>Gabrijel Biler </b>sa 27 poena i <b>Mladen Grušanović </b>sa 21 poenom.</p>
      <p>
        <b>KOŠARKAŠKA LIGA SRBIJE - 6. KOLO</b>
      </p>
      <p><b>Petak</b><br/>Zlatibor - Mladost Zemun 121:105<br/>/Pavlović 28 - Bibins 28/</p>
      <p>Metalac Valjevo - Kolubara 94:80<br/>/Stepanović 22 - Simić 24/</p>
      <p><b>Subota</b><br/>Sloboda Užice - Napredak Aleksinac 103:101 (nakon produžetka)<br/>/Kutlešić 40 - Raičević 23/</p>
      <p>Tamiš - Novi Pazar 79:78<br/>/Pavićević 15 - Todorović 17/</p>
      <p>Dinamik - Vršac 91:80<br/>/Pašaklić 22 - Biler 27/</p>
      <p><b>Nedelja</b><br/>12.00: Vojvodina - OKK Beograd<br/>18.00: Borac - Dunav</p>
      <figure>
        <img src="https://mozzartsport.com/upload/CKEditor/09.11.2019/a1akls.PNG"/>
      </figure>
      <p>
        <b>Piše: </b>
        <i>Srđan TODOROVIĆ</i>
        <br/>
        <b>Foto: </b>
        <i>MN Press</i>
      </p>
    </article>
  </body>
</html>