<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740734"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T00:45:00+00:00"/>
    <meta property="og:title" content="ฮึ่ม!เอาผิดอาญา-แพ่ง 'แก๊งลิขสิทธิ์'กรรโชกทรัพย์ด.ญ.15"/>
    <meta property="og:description" content="ตร.เตรียมเรียก 'ประจักษ์' และผู้บริหารบ.เวอริเซ็ค มาสอบสวน หากเข้าองค์ประกอบกรรโชกทรัพย์ต้องถูกดำเนินคดี ขณะที่ 'ประจักษ์' ไม่ได้หนีไปไหน แต่ปัดให้ข้อมูลใดๆ กับสื่อฯ อ้างอยู่ระหว่างปรึกษากับหัวหน้างาน"/>
  </head>
  <body>
    <article>
      <h1>ฮึ่ม!เอาผิดอาญา-แพ่ง 'แก๊งลิขสิทธิ์'กรรโชกทรัพย์ด.ญ.15</h1>
      <address>
        <time datetime="2019-11-09T00:45:00+00:00">09 Nov 2019, 00:45</time>
      </address>
      <p>
        <b>ตร.เตรียมเรียก "ประจักษ์" และผู้บริหารบ.เวอริเซ็ค มาสอบสวน หากเข้าองค์ประกอบกรรโชกทรัพย์ต้องถูกดำเนินคดี ขณะที่ "ประจักษ์" ไม่ได้หนีไปไหน แต่ปัดให้ข้อมูลใดๆ กับสื่อฯ อ้างอยู่ระหว่างปรึกษากับหัวหน้างาน</b>
      </p>
      <p>ความคืบหน้ากรณีตัวแทนลิขสิทธิ์ล่อซื้อเด็กหญิงอายุ 15 ปี ให้ทำกระทงลายการ์ตูนดัง และนำตำรวจเข้าจับกุมตัวดำเนินคดีระหว่างที่นำของที่สั่งทำมาส่ง โดยมีการเรียกค่าปรับเป็นเงิน 5 หมื่นบาท ก่อนจะมีการไกลเกลี่ยกันที่สภ.เมืองนครราชสีมา ตกลงกันเหลือ 5 พันบาท จนเป็นที่วิพากษ์วิจารณ์กันในเวลาต่อมาอย่างกว้างขวางถึงการกระทำดังกล่าวของตัวแทนลิขสิทธิ์ <br/><br/>ต่อมา พล.ต.อ.วิระชัย ทรงเมตตา รอง ผบ.ตร. ได้ลงมาดำเนินการสั่งให้ตรวจสอบเรื่องดังกล่าว ซึ่งทางตัวแทนบริษัท ที.เอ.ซี. คอนซูเมอร์ จำกัด (มหาชน) ซึ่งเป็นตัวแทนลิขสิทธิ์แต่เพียงผู้เดียวของบริษัท ซาน-เอ็กซ์ จำกัด ประเทศญี่ปุ่น ได้เข้าพบพล.ต.อ.วิระชัย และยืนยันว่า กระทงของเด็กอายุ 15 ปี ไม่เข้าข่ายละเมิดลิขสิทธิ์ เนื่องจากตรวจสอบแล้วกระทงดังกล่าวมีรูปทรงใบหน้า ใบหู ไม่มีความเหมือนหรือคล้ายตัวการ์ตูน ‘รีลัคคุมะ’ ซึ่งเป็นลิขสิทธิ์ของบริษัท ซาน-เอ็กซ์ แต่อย่างใด <br/><br/>อีกทั้งขั้นตอนการดำเนินการของบริษัท ที.เอ.ซี. ก่อนที่มีการจับกุมใคร หากได้รับแจ้งมีการละเมิดลิขสิทธิ์จะตรวจสอบว่ามีการละเมิดจริงหรือไม่ หากมีจริงจะออกจดหมายเตือนก่อนถึง 2 ครั้ง ให้หยุดการกระทำผิด หากไม่มีการแก้ไขจึงจะส่งตัวแทนดำเนินการตามกฎหมาย ซึ่งจะไม่เหมือนกับเหตุการณ์ที่เกิดขึ้นตามที่ปรากฏในข่าว</p>
      <figure>
        <img src="https://www.dailynews.co.th/admin/upload/20191109/news_PEvPijAozc064831_533.jpg?v=20191109133?v=9199"/>
      </figure>
      <p>พล.ต.อ.วิระชัย เปิดเผยว่า ส่วนกรณีนายประจักษ์ โพธิผล ซึ่งอ้างเป็นตัวแทนบริษัท บริษัทเวอริเซ็ค จำกัด ที่อ้างเป็นตัวแทนลิขสิทธิ์ของบริษัท ซาน-เอ็กซ์ นั้น ทางบริษัท ซาน-เอ็กซ์ จำกัด ระบุเป็นเอกสารชี้แจงว่า บริษัทเวอริเซ็ค จำกัด ถูกยกเลิกสัญญาไปแล้ว ไม่มีอำนาจไปจับ ปรับ เรียกค่าเสียหาย ทั้งนี้จะเข้าข่ายกรรโชกทรัพย์หรือแจ้งความเท็จหรือไม่ ยังไม่สามารถระบุได้ ต้องรอการสืบสวนรวบรวมพยานหลักฐานทั้งหมดก่อน และจะเรียกนายประจักษ์ รวมถึงผู้บริหารของบริษัทเวอริเซ็ค มาสอบสวน รวมถึงตรวจสอบขบวนการทั้งหมดว่านายประจักษ์ได้แบ่งเงินค่าปรับให้ใครบ้าง ทั้งนี้เมื่อตรวจสอบแล้วเด็กไม่ได้ทำผิด เมื่อการกระทำใดที่ไม่ชอบด้วยกฎหมายทำให้เยาวชนต้องจ่ายเงินค่าปรับ คนได้ไปต้องเอามาคืน แต่การได้ไปหากเข้าองค์ประกอบกรรโชกทรัพย์ก็ต้องถูกดำเนินคดีด้วย <br/><br/>ด้าน นายสมศักดิ์ เทพสุทิน รัฐมนตรีว่าการกระทรวงยุติธรรม ได้สั่งการให้สำนักงานยุติธรรมจังหวัดนครราชสีมาเข้าช่วยเหลือและแนะนำข้อกฎหมายเกี่ยวกับการดำเนินคดี พร้อมส่งชุดคุ้มครองพยานจากกรมคุ้มครองสิทธิและเสรีภาพเข้าดูแลความปลอดภัยให้กับครอบครัวเด็กหญิง 15 ปี แล้ว หลังครอบครัวเด็กหญิง 15 ปี เข้าร้องขอความเป็นธรรมและขอคุ้มครองพยานเนื่องจากถูกข่มขู่ไม่ให้ดำเนินคดีกับตัวแทนลิขสิทธิ์ โดยขู่ว่าหากแจ้งความกลับจะถูกดำเนินคดีข้อหาแจ้งความเท็จและความผิดอื่นๆ <br/><br/>ขณะที่ พล.ต.ท. พูนทรัพย์ ประเสริฐศักดิ์ ผบช.ภ.3 ได้ลงนามในคำสั่งให้ พ.ต.อ.คเชนทร์ เสตะปุตตะ ผกก.สภ.เมืองนครราชสีมา ไปปฏิบัติหน้าที่ศูนย์ปฏิบัติการส่วนหน้า สำนักงานตำรวจภูธรภาค 3 นครราชสีมา เป็นเวลา 30 วัน โดยให้ พ.ต.อ.สนธยา แต่แดงเพชร รอง ผบก.ภ.จว.นครราชสีมา ไปรักษาการในตำแหน่ง ผกก.สภ.เมืองนครราชสีมาแทน หลังเกิดกระแสวิพากษ์วิจารณ์จับลิขสิทธิ์กระทงลายการ์ตูนเด็กหญิง 15 ปี เรียกปรับ 5 หมื่น ลดเหลือ 5 พัน แม้จะมีการยืนยันก่อนหน้านี้ว่าเจ้าหน้าที่ตำรวจทำไปโดยหน้าที่ </p>
      <figure>
        <img src="https://www.dailynews.co.th/admin/upload/20191109/news_xHnytrdXxN064832_533.jpg?v=20191109133?v=8946"/>
      </figure>
      <p>ทั้งนี้มีการสรุปยอดผู้เสียหายที่ถูกจับละเมิดลิขสิทธิ์ในพื้นที่จ.นครราชสีมา เข้าแจ้งความร้องทุกข์กับพนักงานสอบสวนถึงวันที่ 8 พ.ย. รวม 37 รายแล้ว โดย พล.ต.ต.สุจินต์ นิจพานิชย์ ผบก.ภ.นครราชสีมา ได้มีการตั้งทีมพนักงานสอบสวนขึ้นเตรียมรับเรื่องไว้จำนวน 21 นาย และมีทนายจากสภาทนายความช่วยดูรายละเอียดของเอกสารต่างๆ เพื่อความรอบคอบด้วย นอกจากนี้ยังได้แต่ตั้งทีมสอบสวนอีก 16 นาย เพื่อคลี่คลายคดีดังกล่าว หากผู้เสียหายต้องการเข้าแจ้งความกลับให้เข้าพบพนักงานสอบสวนได้<br/><br/>ผู้สื่อข่าวได้พยายามติดต่อทางโทรศัพท์ไปหา นายประจักษ์ โพธิผล ซึ่งอ้างเป็นตัวแทนบริษัท บริษัทเวอริเซ็ค จำกัด เพื่อสอบถามเรื่องที่ตัวแทนบริษัท ที.อ.ซี.คอนซูเมอร์ จำกัด (มหาชน) ออกมายืนยันว่า ลายการ์ตูนบนกระทงที่ล่อซื้อจากเด็กหญิงวัย 15 ปี ไม่ใช่ลาย ริลัคคุมะ เป็นแค่ลายการ์ตูนหมีทั่วไป จึงไม่ผิดกฎหมายลิขสิทธิ์ ซึ่งนายประจักษ์ก็ได้รับสายโทรศัพท์ และแจ้งว่าอยู่ระหว่างปรึกษากับหัวหน้างานในเรื่องนี้ ยังไม่สะดวกให้ข้อมูลใดๆ ก่อนจะรีบวางสายไปในทันที </p>
    </article>
  </body>
</html>