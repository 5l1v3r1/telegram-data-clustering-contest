<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697546/%D9%85%D8%B9%D8%A7%D9%88%D9%86-%D9%88%D8%B2%DB%8C%D8%B1-%D8%A8%D9%87%D8%AF%D8%A7%D8%B4%D8%AA-%D8%B3%D8%B1%D8%B7%D8%A7%D9%86-%D8%B3%D8%A7%D9%84%DB%8C-10-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D9%87%D8%B2%DB%8C%D9%86%D9%87-%D8%A8%D9%87-%DA%A9%D8%B4%D9%88%D8%B1-%D8%AA%D8%AD%D9%85%DB%8C%D9%84-%D9%85%DB%8C-%DA%A9%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="معاون وزیر بهداشت: سرطان سالی 10 هزار میلیارد تومان هزینه به کشور تحمیل می کند"/>
    <meta property="og:description" content="معاون کل وزیر بهداشت، درمان و آموزش پزشکی در آئین نکوداشت پدر پیوند مغز استخوان ایران گفت: در کشور ما سالانه 10 هزار میلیارد تومان به صورت مستقیم و غیر مستقیم برای سرطان هزینه می شود."/>
  </head>
  <body>
    <article>
      <h1>معاون وزیر بهداشت: سرطان سالی 10 هزار میلیارد تومان هزینه به کشور تحمیل می کند</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035146_525.jpg"/>
      </figure>
      <p>معاون کل وزیر بهداشت، درمان و آموزش پزشکی در آئین نکوداشت پدر پیوند مغز استخوان ایران گفت: در کشور ما سالانه 10 هزار میلیارد تومان به صورت مستقیم و غیر مستقیم برای سرطان هزینه می شود.</p>
      <p>به گزارش ایرنا؛ ایرج حریرچی در آئین نکوداشت پروفسور قوام زاده پدر پیوند مغز ایران که به کوشش خبرگزاری ایسنا و با مشارکت سازمان ها و ارگان های مختلف دولتی و خصوصی در اراک برگزار شد، با اشاره به شاگردی خود در محضر این استاد بزرگ افزود: دیسیپلین و نظمی که استاد بر آن تاکید دارند، الهام بخش و الگوست. نظم حاکم بر رفتار او یکی از ارکان اصلی ایجاد بخش عظیم پیوند در بیمارستان شریعتی بود و دانشجویان پزشکی و اساتید باید به اعمال این نظم توجه کنند.</p>
      <p>وی گفت: توجه به عملکرد و دستاوردهای این استاد نشان می دهد که فعالیت علمی به تنهایی برای رسیدن به دستاوردهای بزرگ کافی نیست. بسیاری از اساتید دانش فراوانی دارند ولی نمی توانند منشاء اثر زیادی باشند. دکتر قوام زاده پشتکار داشت و موفقیت های او نشان می دهد که پشتکار لازمه کار است.</p>
      <p>حریرچی دیگر خصوصیت دکتر قوام زاده را استفاده از راهنمای بالینی عنوان کرد و گفت: وفاداری به اصول علمی و راهنمای بالینی بسیار مهم است.</p>
      <p>وی اظهار کرد: سالانه 110 هزار مورد ابتلا به سرطان در کشور رخ می دهد که 53 درصد از این آمار مربوط به مردان و 47 درصد مربوط به خانم‌هاست.</p>
      <p>وی با بیان اینکه وجود سونامی سرطان در ایران واقعیت ندارد، اظهار کرد: بروز سرطان در ایران به طرز معنی داری از میانگین جهانی کمتر است. در استان مرکزی هم این آمار از میانگین کشوری کمتر است ولی میزان سرطان ها در کشور به شدت رو به افزایش است که سه دلیل دارد.</p>
      <p>حریرچی یکی از این دلایل را افزایش سن عنوان کرد و با بیان اینکه افزایش امید به زندگی در عین حال که دستاوردی بهداشتی و درمانی است، عوارض جانبی هم دارد به این معنا که با افزایش امید به زندگی آمار بیماری هایی مثل سرطان، آلزایمر و بیماری های قلبی زیاد می شود، افزود: عامل دوم عوامل خطر زندگی ناسالم است.</p>
      <p>وی اظهار کرد: در حال حاضر 60 درصد مردم ایران چاق هستند یا اضافه وزن دارند، 10.5 درصد دخانیات مصرف می کنند، 91 درصد مردم مصرف 5 وعده سبزی در روز را ندارند، 52 درصد مردم کلسترول بالا و 10.5 درصد قند بالا دارند.</p>
      <p>حریرچی عامل بعدی را عوامل محیطی عنوان کرد و گفت: این سه عامل باعث خواهد شود در 20 سال آینده سرطان 115 درصد رشد کند. سرطان مشکل امروز دنیا و ماست و در دنیا 2 درصد تولید ناخالص ملی صرف سرطان می شود.</p>
      <p>وی افزود: در ایران سرطان افزایش خواهد یافت، پس بهتر است هم آماده باشیم و آماده تر شویم. در کشور ما 10 هزار میلیارد تومان هزینه مستقیم و غیر مستقیم سالانه سرطان است که 3100 میلیارد تومان به صورت نقدی در درمان هزینه می شود. 50 درصد نیز سالانه معادل 1500 میلیارد تومان صرف داروهای شیمی درمانی می شود، در حالی که سازمان بهداشت جهانی می گوید از هزینه سرطان 50 درصد باید در جراحی انجام شود، 40 درصد در رادیوتراپی و 10 درصد در داروهای شیمی درمانی هزینه شود و این یک استاندارد است، این رقم در کشور ما 50 درصد است و البته این 50 درصد بودن، حسن نیست. بسیاری از داروهای شیمی درمانی که مصرف می کنیم، درست نیست خصوصا داروهای گران قیمت شیمی درمانی.</p>
      <p>حریرچی افزود: اگر نسخه های دکتر قوام زاده را با دیگران که درمان شیمی درمانی می کنند مقایسه کنید متوجه می شوید که تجویزهای ایشان به مراتب ارزانتر از نسخه های دیگران است. در واقع دکتر قوام زاده تلاش می کند درمانی که هزینه زیادی نداشته باشد و در حد استطاعت بیمار باشد را تجویز کند.</p>
      <p>وی اظهار کرد: تجویز داروی گرانقیمت که تامین آن در توان بیمار نیست علاوه بر اینکه او را از درمان محروم کرده تاثیر بد اجتماعی بر بیمار و خانواده او می گذارد.</p>
      <p>حریرچی با بیان اینکه بزرگداشت برگزار می شود که یاد بگیریم چگونه مثل بزرگان رفتار کنیم افزود: الگوهای ما باید بزرگ باشند و دانشجویان باید سعی کنند این بزرگان را الگوی خود قرار دهند.</p>
      <p>بر اساس این گزارش، در حاشیه این آیین، نمایشگاه روایت پیوند افتتاح و کلینیکی در اراک بنام پروفسور قوام زاده نامگذاری شد. پروفسور قوام‌زاده ضمن بازدید از بیمارستان آیت‌اله خوانساری اراک، کلنگ مرکز پیوند مغز استخوان و مرکز تحقیقات را بر زمین زد.</p>
    </article>
  </body>
</html>