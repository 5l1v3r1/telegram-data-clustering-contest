<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/prva-liga-srbije-posle-sedam-godina/342048"/>
    <meta property="og:site_name" content="MozzartSport"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Prva liga Srbije posle sedam godina"/>
    <meta property="og:description" content="Turnirom Trofej Paraćina danas startuje nacionalni šampionat u košarci u kolicima"/>
  </head>
  <body>
    <article>
      <h1>Prva liga Srbije posle sedam godina</h1>
      <h2>Turnirom Trofej Paraćina danas startuje nacionalni šampionat u košarci u kolicima</h2>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>Takmičenje u Prvoj ligi Srbije u košarci u kolicima, posle sedam godina pauze, počeće danas turnirom Trofej Paraćina, na kome će učestvovati četiri ekipe - uz domaćina Tigra iz Paraćina, prvoligaši KKK Singidunum iz Beograda, KKK Despot iz Beograda, KKK Nais iz Niša.</p>
      <p>Prva Liga Srbije ove godine sastavljena je od četiri tima iz Srbije, ali će se u njoj takmičiti i gosti iz Bijeljine koji su izrazili želju da svoj mladi tim kale kroz PLS. Liga će ove sezone biti igrana po turnirima, na kojima će se odigravati po četiri utakmice, odnosno dva kola, dok će jedna ekipa uvek biti slobodna.</p>
      <p>Turnir Trofej Paraćina, u hali Sportskog centra, otvoriće igrači Singidunuma i Naisa, dok je drugi par okršaj Tigra iz Paraćina i Despota.</p>
      <p>Jedan od najiskusnijih srpskih igrača, član Singidunuma i kapiten reprezentacije, <b>Željko Ćirković </b>istakao je da se veoma raduje startu PLS i ponovnom okupljanju čak pet ekipa što će ligi doneti još veći kvalitet.<br/>"<b>Očekujem da se na našim utakmicama pojave osobe koje žele da se oprobaju u ovom najatraktivnijem sportu osoba sa invaliditetom. Liga će svakako imati i takmičarski karakter ali omasovljavanje ovog sporta je prioritet svima nama, zajedno sa ljudima iz SKKS-a, koji su i pokrenuli čitavu ideju. Samo da podsetim da je Srbija uspela da osvoji srebrnu medalju na EP u Sofiji i da je to bio okidač da zajedničkim snagama uskočimo u ovaj projekat. Znamo da će biti i određenih poteškoća ali sam uveren da ćemo i njih savladati</b>", rekao je <b>Ćirković</b>.</p>
      <p>Generalni sekretar SKKS <b>Mladen Pajević</b> je istakao da je želja Saveza bila da ligu igra šest ekipa, ali da je problem isključivo u fondu igrača, tako da nažalost Tigar, domaćin subotnjeg turnira, neće za sada moći da se pridruži u ovom projektu. <br/>"<b>Ipak liga sa pet ekipa je do pre samo šest meseci bila daleki san, ali evo nas na korak od početka. Kao na svakom početku nečeg dobrog i za nas veoma važnog, napravili smo novi logo lige koji je danas pri put pred očima javnosti i verujemo da će ljudima postati prepoznatljiv</b>", dodao je <b>Pajević</b>.</p>
      <p>Po sadašnjem planu, trebalo bi da budu organizovani turniri i u Nišu, Beogradu, Apatinu, Bijeljini, Valjevu, a u opciji su i Novi Sad i Zrenjanin.</p>
      <p>
        <i>Prva liga Srbije u košarci u kolicima poziva sve zainteresovane, ne samo osobe sa invaliditetom, da dođu i pogledaju sport koji nisu imali prilike da gledaju i u uživaju u njegovoj dinamičnosti i lepoti.</i>
      </p>
      <hr/>
      <figure>
        <img src="https://mozzartsport.com/upload/CKEditor/09.11.2019/Akcija-Srce-za-decu-za-porodilis%CC%8Cta-u-Kraljevu-i-C%CC%8Cac%CC%8Cku-V2.jpg"/>
      </figure>
    </article>
  </body>
</html>