<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697420/%DA%86%D9%87-%D8%B2%D9%85%D8%A7%D9%86%DB%8C-%D8%A7%D8%B2-%D8%A7%D9%88%DA%98%D8%A7%D9%86%D8%B3-%D8%A7%D8%AC%D8%AA%D9%85%D8%A7%D8%B9%DB%8C-%DA%A9%D9%85%DA%A9-%D8%A8%DA%AF%DB%8C%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="چه زمانی از اوژانس اجتماعی کمک بگیریم؟"/>
    <meta property="og:description" content="سرپرست بهزیستی مازندران وظایف اورژانس اجتماعی بهزیستی را ارائـه خـدمات تخصصی و فوری به افراد در معرض آسیب و آسـیب‌دیـدگان اجتمـاعی اعلام کرد و گفت: مرکز مداخله در بحران‌های فردی، خانوادگی و اجتماعی، خط تلفن اورژانس اجتماعی ۱۲۳، خدمات سیار و پایگاه خدمات اجتماعی چهار محور اصلی فعالیت اورژانس اجتماعی است."/>
  </head>
  <body>
    <article>
      <h1>چه زمانی از اوژانس اجتماعی کمک بگیریم؟</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1034879_796.jpg"/>
      </figure>
      <p>سرپرست بهزیستی مازندران وظایف اورژانس اجتماعی بهزیستی را ارائـه خـدمات تخصصی و فوری به افراد در معرض آسیب و آسـیب‌دیـدگان اجتمـاعی اعلام کرد و گفت: مرکز مداخله در بحران‌های فردی، خانوادگی و اجتماعی، خط تلفن اورژانس اجتماعی ۱۲۳، خدمات سیار و پایگاه خدمات اجتماعی چهار محور اصلی فعالیت اورژانس اجتماعی است.</p>
      <p>جمال باقری در جمع خبرنگاران با بیان اینکه خط تلفن اورژانس اجتماعی به صورت شبانه‌روزی به گروه‌های هدف با اولویت دادن به موارد کودک آزاری، همسر آزاری و خودکشی خدمات ارائه می‌دهد، اظهار کرد: هدف این اوژانس اجتماعی کنترل و کاهش آسیب‌های اجتماعی و مداخله در بحران‌های فردی، خانوادگی و اجتماعی و خدمات تخصصی است.<br/><br/>وی ارتقاء سطح دانش و آگاهی افراد در معرض آسیب و آسیب دیده اجتماعی در خصوص مسائل و مشکلات اجتماعی و کمک به درک موقعیت خود در شرایط بحرانی را از اهداف تخصصی اورژانس اجتماعی عنوان کرد و گفت: انجام مداخلات روانی ـ اجتماعی قبل از مداخلات قضایی ـ انتظامی، کمک به قضازدایی و پیشگیری از جرم، شناسایی آسیب‌های اجتماعی شایع و در حـال شـیوع و یـا نوپدیـد و بازپدید، شناسایی کانون‌ها و مناطق آسیب‌زای اجتماعی و ارائـه خـدمات تخصصی و بـه موقـع افـراد در معـرض آسـیب و آسیب دیدگان اجتماعی از دیگر اهداف آن این اورژانس محسوب می‌شود .<br/><br/>سرپرست بهزیستی مازندران تصریح کرد: کودکان آزاردیده، همسران آزاردیده، افراد تحت خشونت‌های خانگی، فرار از منزل، زوجین متقاضی طلاق، زنان و دختران در معرض آسیب و آسیب دیده اجتمـاعی، کسانی که اقدام بـه خودکشـی کـرده‌انـد و افـراد دارای اخـتلال هویـت جنسـی جزء مهمترین گروه هدف اورژانس اجتماعی هستند.</p>
      <p>باقری خاطرنشان کرد: عدم تشکیل پرونده قضایی، تسهیل در توانمندسازی، پرهیز از برچسب خوردن، ارتقای سلامت روانی افراد، ارتقای سلامت اجتماعی، حل مشکل خارج از محیط‌های انتظامی- قضایی و استفاده مناسب‌تر از منابع اجتماعی موجود در جامعه مهمترین مزایای مداخلات روانی و اجتماعی اورژانس اجتماعی در پیشگیری از وقوع جرم است .</p>
      <p>وی با بیان اینکه 18 مرکز اورژانس اجتماعی در سراسر مازندران به خدمات‌دهی می‌پردازند، یادآور شد: در شش ماه نخست سال جاری تعداد 2 هزار و 761 نفر در مراکز مداخله در بحران، 30 هزار و 853 نفر توسط تیم خدمات سیار، 26 هزار و 75 تماس با خط تلفنی 123 و هزار و 589 نفر در پایگاه‌های خدمات اجتماعی، خدمات دریافت کردند.</p>
    </article>
  </body>
</html>