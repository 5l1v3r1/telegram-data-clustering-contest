<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740738"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T00:59:00+00:00"/>
    <meta property="og:title" content="ทรัมป์ค้านการลดกำแพงภาษีให้จีน &quot;แบบขั้นบันได&quot;"/>
    <meta property="og:description" content="ประธานาธิบดีโดนัลด์ ทรัมป์ กล่าวว่าเขา 'ยังไม่ได้ตอบรับ' กับการที่สหรัฐจะลดกำแพงภาษีให้กับสินค้าจีน 'แบบเป็นลำดับขั้น' ตามความคืบหน้าของการเจรจากับอีกฝ่าย สื่อว่าสงครามการค้าระหว่างสองมหาอำนาจทางเศรษฐกิจยังไม่มีแนวโน้มผ่อนคลาย"/>
  </head>
  <body>
    <article>
      <h1>ทรัมป์ค้านการลดกำแพงภาษีให้จีน "แบบขั้นบันได"</h1>
      <address>
        <time datetime="2019-11-09T00:59:00+00:00">09 Nov 2019, 00:59</time>
      </address>
      <p>
        <b>ประธานาธิบดีโดนัลด์ ทรัมป์ กล่าวว่าเขา "ยังไม่ได้ตอบรับ" กับการที่สหรัฐจะลดกำแพงภาษีให้กับสินค้าจีน "แบบเป็นลำดับขั้น" ตามความคืบหน้าของการเจรจากับอีกฝ่าย สื่อว่าสงครามการค้าระหว่างสองมหาอำนาจทางเศรษฐกิจยังไม่มีแนวโน้มผ่อนคลาย</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 8 พ.ย. ว่าประธานาธิบดีโดนัลด์ ทรัมป์ กล่าวเมื่อวันศุกร์ หลังรัฐบาลปักกิ่งเปิดเผยว่าคณะผู้แทนเจรจาของจีนและสหรัฐ "เห็นชอบร่วมกันในหลักการ" เพื่อบรรลุข้อตกลงการค้า "เฟสแรก" ด้วยการลดกำแพงภาษีซึ่งใช้ตอบโต้กันมาตลอด "แบบเป็นขั้นบันได" และมาตรการขั้นต่อไปขึ้นอยู่กับ "ความคืบหน้า" ของการเจรจาการค้า ว่าเขายังไม่ได้อนุมัติเรื่องดังกล่าว<br/> </p>
      <figure>
        <iframe data-src="https://twitter.com/CNBC/status/1192957472664903685?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/WSJ/status/1192775545815281664?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะเดียวกัน ผู้นำสหรัฐซึ่งเรียกตัวเองว่าเป็น "มิสเตอร์กำแพงภาษี" กล่าวว่าในความเป็นจริงจีนไม่ได้ต้องการให้กำแพงภาษี "ถูกยกเลิกอย่างสมบูรณ์" แต่ต้องการให้มีการ "ลดหย่อนเพียงบางส่วน" เท่านั้น  บ่งชี้ว่ารัฐบาลปักกิ่งซึ่งทราบดีอยู่แล้วว่าเขาไม่มีทางเห็นด้วย ต้องเป็นฝ่ายต้องพยายามในเรื่องนี้มากกว่า และยืนยันว่ากำแพงภาษีที่บังคับใช้กับจีนตลอดระยะเวลาที่ผ่านมา สามารถ "เรียกคืนเงินมหาศาล" กลับเข้าประเทศ อย่างไรก็ตาม ทรัมป์ยังคงเชื่อมั่นว่าการเจรจา "ข้อตกลงเฟสแรก" จะประสบความสำเร็จและมีการลงนามร่วมกันระหว่างเขากับประธานาธิบดีสี จิ้นผิง ซึ่งผู้นำสหรัฐยืนกรานว่าด้วยว่า การลงนามต้องการเกิดขึ้นบนแผ่นดินอเมริกา และเขาเสนอให้เป็นรัฐไอโอวา ที่เป็นหนึ่งใน "สวิงสเตท" ของการเลือกตั้งประธานาธิบดีสหรัฐ ที่จะมีขึ้นปีหน้า แต่จีนยังไม่แสดงท่าทีในเรื่องสถานที่ลงนาม</p>
      <figure>
        <img src="https://www.dailynews.co.th/admin/upload/20191109/news_bpSUYjPtur080913_533.jpg?v=201911091511?v=7829"/>
      </figure>
      <p><b>นายโรเบิร์ต ไลไธเซอร์ ผู้แทนเจรจาการค้าของสหรัฐ และนายหลิว เฮ่อ รองนายกรัฐมนตรีจีนและที่ปรึกษาด้านนโยบายเศรษฐกิจของประธานาธิบดีสี จิ้นผิง</b><br/> <br/>อนึ่ง แม้การเปิดเผยของกกระทรวงพาณิชย์จีนยังไม่ได้ระบุกรอบเวลาที่ชัดเจนของมาตรการลดกำแพงภาษี "แบบขั้นบันได" แต่หลายฝ่ายเชื่อว่าหากการเจรจาการค้าเฟสแรกได้ผลเป็นที่น่าพอใจสำหรับทั้งสหรัฐและจีน จนมีการลงนามร่วมกันภายในปีนี้ มาตรการดังกล่าวน่าจะรวมถึงแผนการของรัฐบาลวอชิงตันในการขึ้นภาษีต่อสินค้านำเข้าจากจีนมูลค่า 156,000 ล้านดอลลาร์สหรัฐ ( ราว 4.73 ล้านล้านบาท )  ซึ่งส่วนใหญ่เป็นสินค้าอิเล็กทรอนิกส์ ขณะเดียวกัน รัฐบาลปักกิ่งยังต้องการให้อีกฝ่ายยกเลิกกำแพงภาษีอัตรา 15% ต่อสินค้าจีน 125,000 ล้านดอลลาร์สหรัฐ ( ราว 3.79 ล้านล้านบาท )  ซึ่งมีผลตั้งแต่วันที่ 1 ก.ย. ที่ผ่านมา ส่วนรัฐบาลวอชิงตันต้องการให้จีนเพิ่มมูลค่าการซื้อสินค้าเกษตรจากอเมริกาเป็นสูงสุด 50,000 ล้านดอลลาร์สหรัฐ ( ราว 1.52 ล้านล้านบาท ).<br/><br/><b>เครดิตภาพ : REUTERS, AFP</b></p>
    </article>
  </body>
</html>