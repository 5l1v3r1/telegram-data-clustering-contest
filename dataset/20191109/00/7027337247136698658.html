<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697554/%D8%B1%D8%A6%DB%8C%D8%B3-%D8%A8%D9%86%DB%8C%D8%A7%D8%AF-%D9%85%D8%B3%DA%A9%D9%86-15-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D9%86%DB%8C%D8%B2-%D8%A8%D8%B1%D8%A7%DB%8C-%D8%AA%D9%87%DB%8C%D9%87-%D8%A7%D8%B3%D8%A8%D8%A7%D8%A8-%D9%88-%D8%A7%D8%AB%D8%A7%D8%AB%DB%8C%D9%87-%D9%85%D8%B3%DA%A9%D9%86-%D8%A8%D9%87-%D8%B2%D9%84%D8%B2%D9%84%D9%87-%D8%B2%D8%AF%DA%AF%D8%A7%D9%86-%D9%BE%D8%B1%D8%AF%D8%A7%D8%AE%D8%AA-%D9%85%DB%8C-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="رئیس بنیاد مسکن: 15 میلیون تومان نیز برای تهیه اسباب و اثاثیه مسکن به زلزله زدگان پرداخت می شود"/>
    <meta property="og:description" content="رئیس بنیاد مسکن انقلاب اسلامی گفت: زلزله‌دیدگان شهرستان‌های میانه و سراب نگران پرداخت نشدن تسهیلات برای ساخت و بازسازی منازل خود نباشند."/>
  </head>
  <body>
    <article>
      <h1>رئیس بنیاد مسکن: 15 میلیون تومان نیز برای تهیه اسباب و اثاثیه مسکن به زلزله زدگان پرداخت می شود</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035163_676.jpg"/>
      </figure>
      <p>رئیس بنیاد مسکن انقلاب اسلامی گفت: زلزله‌دیدگان شهرستان‌های میانه و سراب نگران پرداخت نشدن تسهیلات برای ساخت و بازسازی منازل خود نباشند.</p>
      <p>به گزارش ایرنا؛ علیرضا تابش روز شنبه در جلسه ستاد بحران آذربایجان شرقی افزود: اینکه برخی از زلزله زدگان و روستائیان آسیب دیده در شهرستان های میانه و سراب احساس کنند در ارایه تسهیلات ساخت و مرمت مسکن و واحدهای دامی از قلم بیافتند درست نیست، زیرا به تمام آن ها اطمینان می دهم به هر میزان که خسارت دیده اند پس از فهرست برداری ارزیاب ها به آن ها تسهیلات مورد نظر پرداخت خواهد شد.</p>
      <p>وی با بیان اینکه ۵۰ میلیون تومان تسهیلات برای واحدهای شهری و ۴۰ میلیون تومان برای واحدهای روستایی با سود ۴ درصد پرداخت می شود، اظهار داشت: ۱۰ میلیون تومان نیز تسهیلات بلاعوض و ۶ میلیون تومان هزینه اسکان موقت برای زلزله زدگان پرداخت می شود.</p>
      <p>رئیس بنیاد مسکن انقلاب اسلامی گفت: علاوه بر این تسهیلات ۱۵ میلیون تومان نیز برای تهیه اسباب و اثاثیه مسکن به زلزله زدگان پرداخت می شود که ۵ میلیون تومان آن بلاعوض است.</p>
      <p>تابش، حجم بازسازی مناطق زلزله زده در آذربایجان شرقی را زیاد اعلام کرد و ادامه داد: در زمان کنونی اسکان موقت اولویت اول این بنیاد بوده و بنیاد مسکن در مرحله بعدی با ارایه تسهیلات به بازسازی و تعمیر مسکن زلزله زدگان کمک می کند چراکه وظیفه اصلی ما مدیریت هزینه و فراهم سازی بستر برای ارایه تسهیلات است.</p>
      <p>وی بکارگیری کانکس برای اسکان موقت زلزله زدگان را شیوه ای منسوخ، گران و زمانبر و نحوه استقرار آن را سخت دانست و گفت: در زمان کنونی امکان تامین کانکس برای زلزله زدگان وجود ندارد.</p>
      <p>رئیس بنیاد مسکن انقلاب اسلامی برای حل این مشکل، اسکان استیجاری زلزله زدگان در اماکن مسکونی سالم و مستحکم را پیشنهاد کرد و گفت: با این روش می توان با استفاده از مساکن روستایی و انعقاد قرارداد با بنیاد مسکن مشکل اسکان زلزله زدگان را حل کرد.</p>
      <p>تابش با تاکید بر اینکه آواربرداری در مناطق زلزله زده باید آهسته، حساب شده و بادقت کافی انجام شود، افزود: با توجه به اینکه وسایل و مصالح مورد نیاز مردم در زیر آوار مانده است، آواربرداری باید توام با جداسازی آن ها انجام شود چراکه در مرحله بازسازی این مصالح کاربرد فراوانی خواهند داشت.</p>
      <p>وی با بیان اینکه بنیاد مسکن تا پایان بازسازی در کنار مردم است، گفت: این نهاد آماده است چنان که مردم بخواهند راسا اقدام به مرمت و بازسازی کنند، پول بازسازی و مرمت را به خودشان بدهد و آن ها این کار را مدیریت کنند.</p>
      <p>نماینده مردم سراب در مجلس شورای اسلامی نیز در این جلسه با بیان اینکه وضعیت تخریب در روستاهای این شهرستان بسیار فراتر از شهرستان میانه است، گفت: با توجه به اینکه در این شهرستان زلزله تلفات جانی نداشته است رسیدگی به آن مورد غفلت قرار می گیرد در حالی که ۳۰ روستای سراب که همگی جزو روستاهای بزرگ به شمار می روند، به شدت تخریب شده اند.</p>
      <p>یوسف داودی، افزود: آواربرداری در روستاهای یادشده بسیار کند پیش می رود و دست اندرکاران این امر باید در این زمینه تجدیدنظر و آن را تقویت کنند.</p>
      <p>وی یادآوری کرد: در ۹۰ درصد روستاهای آسیب دیده سراب هنوز آواربرداری شروع نشده است.</p>
    </article>
  </body>
</html>