<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-tees-hazari-court-case-supreme-court-says-this-to-advocates-2839704.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T00:20:18+00:00"/>
    <meta property="og:title" content="तीस हजारी विवाद: SC की वकीलों को नसीहत, एक हाथ से नहीं बजती ताली"/>
    <meta property="og:description" content="तीस हजारी कोर्ट परिसर में पुलिस और वकीलों के बीच हुई झड़प पर उच्चतम न्यायालय ने वकीलों को भी नसीहत देते हुए कहा है कि एक हाथ से ताली नहीं बजती। समस्या दोनों ओर से है। शीर्ष अदालत ने कहा, हम और अधिक..."/>
  </head>
  <body>
    <article>
      <h1>तीस हजारी विवाद: SC की वकीलों को नसीहत, एक हाथ से नहीं बजती ताली</h1>
      <address><time datetime="2019-11-09T00:20:18+00:00">09 Nov 2019, 00:20</time> by <a rel="author">नई दिल्ली, विशेष संवाददाता</a></address>
      <p>तीस हजारी कोर्ट परिसर में पुलिस और वकीलों के बीच हुई झड़प पर उच्चतम न्यायालय ने वकीलों को भी नसीहत देते हुए कहा है कि एक हाथ से ताली नहीं बजती। समस्या दोनों ओर से है। शीर्ष अदालत ने कहा, हम और अधिक नहीं कहना चाहते हैं। बस किसी कारण से चुप हैं।</p>
      <p>न्यायालय ने आगे कहा कि कोई यह नहीं कह सकता कि हमने एक निश्चित सही तरीके से काम किया। इस दौरान वकीलों ने पुलिस अत्याचार की शिकायत की, लेकिन उच्चतम न्यायालय सहमत नहीं हुआ। बार काउंसिल के अध्यक्ष मनन मिश्रा ने अदालत को बताया कि उन्हें उम्मीद है कि दो दिनों के अंदर समस्या का समाधान हो जाएगा। उच्चतम न्यायालय ओडिशा के वकीलों द्वारा हड़ताल से संबंधित एक मामले की सुनवाई कर रहा था जब ये टिप्पणियां की गई थीं।</p>
      <p>गौरतलब है कुछ दिन पहले दिल्ली की तीसहजारी कोर्ट परिसर में पुलिस लॉकअप के पास पार्किंग को लेकर एक वकील से विवाद हो गया था। इसके बाद वहीं पुलिस और वकील के बीच दंगे जैसे हालात बन गए। वकीलों ने पुलिस की गाड़ियों में आग लगा दी। इतना ही नहीं महिला अधिकारियों के साथ भी बदसलूकी और धक्का-मुक्की के वीडियो और हिंसा के कई वीडियो सामने आए हैं। इस मामले को मानवाधिकार आयोग ने भी संज्ञान में लिया है।</p>
      <p>उच्चतम न्यायालय ने पुलिस और वकीलों के बीच तीस हजारी अदालत में हुई झड़प के संदर्भ में शुक्रवार को कहा कि दोनों ही ओर से समस्या थी। टकराव के विरोध में वकीलों की हड़ताल ऐसी घटनाओं से निपटने का हल नहीं है। उच्चतम न्यायालय ने कहा कि कई बार खामोशी बेहतर होती है।</p>
      <p>न्यायमूर्ति संजय किशन कौल एवं न्यायमूर्ति के एम जोसेफ की पीठ ने यह टिप्पणी तब की जब बार काउंसिल ऑफ इंडिया (बीसीआई) के अध्यक्ष मनन कुमार मिश्रा ने कहा कि तीस हजारी अदालत में वकीलों के प्रति पुलिस के रवैये के बाद हालात ज्यादा खराब हो गए। शीर्ष अदालत वकीलों की हड़ताल की आलोचना कर रही थी क्योंकि इससे उच्च न्यायालयों और निचली अदालतों में न्यायिक कार्य प्रभावित हो रहा है।</p>
      <p>हड़ताल ऐसी घटनाओं से निपटने का समाधान नहीं : पीठ का कहना था कि अधिवक्ताओं की ओर से काम से अनुपस्थित रहने की तापमान 45 डिग्री हो जाने जैसी अनेक वजह होती हैं। शीर्ष अदालत ने कहा कि वकीलों की हड़ताल इस तरह की घटनाओं से निपटने का समाधान नहीं है और इसके लिए दूसरे कानूनी उपाय भी उपलब्ध हैं।</p>
    </article>
  </body>
</html>