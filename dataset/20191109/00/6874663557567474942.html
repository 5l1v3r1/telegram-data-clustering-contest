<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773355,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="&quot;בקמפוס החדש שאנחנו בונים אפילו למנכ&quot;ל לא יהיה משרד&quot;"/>
    <meta property="og:description" content="כך התייחסה בכנס באוניברסיטת ת&quot;א מנכ&quot;לית דיסקונט היוצאת לילך אשר-טופילסקי למטה החדש של הבנק שנבנה בימים אלה. בין היתר, היא התייחסה לקושי לגייס עובדים: &quot;יש דור חדש של עובדים שלא רוצים לבוא לעבוד בבנק&quot;, ולצורך של הבנק להתפתח בתחום הדאטה: &quot;אנחנו רוצים להיות אמזון, וזה לא פשוט להיות שם&quot;"/>
  </head>
  <body>
    <article>
      <h1>"בקמפוס החדש שאנחנו בונים אפילו למנכ"ל לא יהיה משרד"</h1>
      <h2>כך התייחסה בכנס באוניברסיטת ת"א מנכ"לית דיסקונט היוצאת לילך אשר-טופילסקי למטה החדש של הבנק שנבנה בימים אלה. בין היתר, היא התייחסה לקושי לגייס עובדים: "יש דור חדש של עובדים שלא רוצים לבוא לעבוד בבנק", ולצורך של הבנק להתפתח בתחום הדאטה: "אנחנו רוצים להיות אמזון, וזה לא פשוט להיות שם"</h2>
      <address><time datetime="2019-11-09T00:00:00+00:00">09 Nov 2019</time> by <a rel="author">נעמי צורף</a></address>
      <p>"הציפיות של הצרכנים מאיתנו רק עולות, אנשים רוצים לקבל מהבנק שירות כמו באמזון מבחינת המהירות, הקלות הנוחות וההיכרות עם הלקוח - אין לנו ברירה אלא להיות שם", כך אמרה שלשום לילך אשר-טופילסקי, מנכ"לית קבוצת דיסקונט היוצאת, בכנס המהלך האסטרטגי של מכון הורביץ לניהול אסטרטגי בפקולטה לניהול ע"ש קולר באוניברסיטת תל אביב. הכנס עסק בנושא "אסטרטגיה בעולם דינאמי - יישומים מהשטח".</p>
      <p>"אנחנו נמצאים בתעשייה שמשתנה בקצב מטורף, זה מחייב אותנו להיות ארגון מוביל שחושב כל הזמן איך הוא יכול להשתנות ומה עליו לעשות בשינוי הבא", אמרה אשר-טופילסקי. "אנחנו לא יודעים איך יראה עולם הבנקאות בעתיד. בשונה מגופים אחרים, הסביבה התחרותית של עולם הבנקאות מורכבת וקשה כיוון שיש בה עומס של רגולציה וחקיקה, אפילו בשנה האחרונה שבה לא הייתה כנסת היינו צריכים להתמודד עם עשרות מהלכים רגולטוריים וחקיקות שאנחנו צריכים להתאים את עצמנו אליהן".  </p>
      <figure>
        <img src="https://images1.calcalist.co.il/PicServer3/2019/11/09/946150/11_l.jpg"/>
        <figcaption>פרופ' משה צבירן, לילך אשר-טופילסקי ויאיר סרוסי בכנס המהלך האסטרטגי <br/>צילום: עומר לוי</figcaption>
      </figure>
      <p>אשר-טופילסקי התייחסה גם לקושי העולה בגיוס עובדים לעבודה בשוק הבנקאות ואמרה כי "סביבת העבודה משתנה עם דור חדש של עובדים שלא רוצים לבוא לעבוד בבנק, לא כשהם מסיימים את הפקולטה לניהול ולא את הפקולטה להנדסת מחשבים. הם מעדיפים סטארט-אפים עם ג'ינס וכלב ולכן כל התחרות שלנו על עובדים משתנה לחלוטין. אנחנו אחד מייצרני הטכנולוגיה במדינה ואנחנו חייבים את העובדים האלה איתנו". לדבריה של אשר-טופילסקי, על הבנק לשמור ולפתח 5 יכולות על מנת שיוכל לשרוד את התחרות בעולם הבנקאות ההולך ומשתנה: 1. יכולות זריזות וגמישות - "זה אולי נשמע שחוק אבל זה קריטי בעיקר בארגונים גדולים והיררכיים שיש בהם הרבה שומרי סף ורגולציה שמחייבת לעבור תהליך מסודר. אנחנו חייבים לפתח יכולות עבודה מהירות יותר גם אם זה אומר לשנות מבנים ארגוניים או תפיסות של הארגון". 2. להיפתח לעולם הגדול, לא לפחד - "מודל הבנקאות היום השתנה. מדובר בבנקאות מארחת ומתארחת - אני מוכרת מוצרים של אחרים ומוכרת דרכם מוצרים שלי ללקוחות שלי וללקוחות של אחרים. חייבים לשנות את התפיסה והדי אן איי בתוך הארגון שאוהב להיות גן סגור. אנחנו הבנק הראשון שהלך לכיוון הזה ופתח יכולת לגופי פינטק להתממשק אלינו, ללמוד את התחום ולהבין שהעתיד שם". 3. דאטה - "לכולם ברור שכל ארגון, בטח בנק שעוסק בנתינת שירות של מכירת מוצרים למסה של לקוחות חייב להיות אלוף בדאטה, וכן אנחנו רוצים להיות אמזון וזה לא פשוט להיות שם. הקמנו גוף שעובד על זה, אנחנו משקיעים בזה אנרגיה ומבינים שהמידע והניתוח של המידע זה המלך של העתיד, ואם נדע לעבוד תוך כדי שימוש בו נוכל לעבוד יותר טוב, לנהל סיכונים יותר טוב ולתת שירות יותר טוב". 4. לחשוב ולעבוד יחד - "הקמפוס החדש של דיסקונט נבנה כיום במטרה לייצר סביבת עבודה שקופה וגמישה. היום במשרדים של בנקים יושבים בחדרים עדיין. בקמפוס החדש הכל יהיה אופן ספייס אחד גדול, בלי משרדים, אפילו לא למנכ"ל". 5. תרבות ארגונית - "הכי חשוב לפתח תרבות ארגונית שיודעת לתמוך בשינויים האלה. לקח לנו זמן עד שהעזנו לדבר על תרבות ארגונית, על מושגים כמו חזון, ערכים, קוד אתי ורוח אבל עשינו את זה לפני כשנתיים אחרי שהרגשנו שהארגון עומד יציב על הרגליים".</p>
      <p>בסוף דבריה, אשר-טופילסקי התייחסה לתחרות מול הבנקים הדיגיטליים ואמרה כי "בסופו של דבר כולם מנסים לפצח מה יהיה המודל שיתפוס בעתיד. בנק דיגיטלי הוא אחד מהם, אבל הוא רק התחלה. בסוף השירות שהם נותנים זה אותו הדבר רק שהכל באפליקציה. היום בכל הבנקים אפשר לעשות את רוב הפעולות באפליקציה. אמנם הבנקים הדיגיטליים מספקים חווית משתמש יפה, מודרנית וחדישה, אבל צריך להסתכל מה המענה שנותנים לאיזה קהל לקוחות, בסוף אנחנו רואים שבעולם הבנקים הדיגיטליים עדיין תופסים נתח שוק נמוך.</p>
      <p>"בניגוד לבנקאות דיגיטלית שתופסת את רוב רובה של העשיה בתחום הזה. בכל מקרה, מול כל יוזמה שיוצאת לשוק ממתחרה קיים או חדש אנחנו מבצעים בחינות ובדיקות ומייצרים מענה מטעמנו. אני חושבת שהיום אנחנו נותנים הצעת ערך טובה ותחרותית גם לבנקים דיגיטליים".</p>
      <p>בדברי הפתיחה התייחס פרופ' משה צבירן, דקאן הפקולטה לניהול ע"ש קולר וראש מכון הורביץ לניהול אסטרטגי בפקולטה, לקשר בין נושא המפגש – "אסטרטגיה בעולם דינאמי" – לבין ניהול הפקולטה ואמר: "לפקולטה לניהול יש אסטרטגיה ברורה עם חזון, ערכים, יעדים ומשימות כאשר אחת המטרות, מעבר למחקר פורץ דרך, הינה להקנות ידע, כלים ובעיקר חשיבה ניהולית שיהיו רלוונטיים בעולם דינאמי שמשתנה לנגד עינינו ללא הרף תוך יישום ידע עדכני וגישות הוראה חדשניות, בדומה לבתי הספר המובילים בעולם. רביב ולילך שמרצים הערב, ציין צבירן, הם בוגרי הפקולטה שהגיעו לעמדות בכירות ביותר שנים רבות אחרי שלמדו אצלנו ומהווים דוגמא להצלחתם של בוגרינו".</p>
      <p>בכנס השתתפו גם יאיר סרוסי, יו"ר מכון הורביץ, ד"ר רוית כהן מיתר, מנהלת מכון הורביץ לניהול אסטרטגי, בפקולטה לניהול ע"ש קולר באוניברסיטת תל אביב, רביב צולר, נשיא ומנכ"ל כיל ואסף אליקים, שותף מנהל BCG ישראל.</p>
    </article>
  </body>
</html>