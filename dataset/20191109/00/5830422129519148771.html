<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140489/%D8%AF%D8%A7%D9%85%D9%86%D9%87-%D9%86%D9%88%D8%B3%D8%A7%D9%86-%D8%A8%D9%88%D8%B1%D8%B3-%D8%A7%DB%8C%D8%B1%D8%A7%D9%86-%D8%A8%D8%A7%DB%8C%D8%AF-%DB%B1%DB%B2%DB%B0-%D8%AF%D8%B1%D8%B5%D8%AF%DB%8C-%D8%A8%D8%A7%D8%B4%D8%AF-%D9%86%D8%AA%DB%8C%D8%AC%D9%87-%D8%A8%D8%B1%D8%B1%D8%B3%DB%8C-%DB%B4%DB%B0%DB%B0-%DA%A9%D8%AF-%D8%AF%D8%B1-%D8%A8%D8%A7%D8%B2%D8%A7%D8%B1-%D9%BE%D8%A7%DB%8C%D9%87"/>
    <meta property="og:site_name" content="boursepress.ir"/>
    <meta property="article:published_time" content="2019-11-09T00:13:00+00:00"/>
    <meta property="og:title" content="دامنه نوسان بورس ایران باید ۱۲۰ درصدی باشد / نتیجه بررسی ۴۰۰ کد در بازار پایه"/>
    <meta property="og:description" content="نماینده مجلس با اعلام اینکه با توجه به تورم ۴۰ درصدی ایران ، باید نوسان بورس ۱۲۰ درصدی باشد، گفت: در ریزش بازار پایه ، ۴۰۰ کد بورسی بررسی و مشخص شد در این قضیه هیچ رانت اطلاعاتی وجود نداشت."/>
  </head>
  <body>
    <article>
      <h1>دامنه نوسان بورس ایران باید ۱۲۰ درصدی باشد / نتیجه بررسی ۴۰۰ کد در بازار پایه</h1>
      <h2>نماینده مجلس اعلام کرد:</h2>
      <address>
        <time datetime="2019-11-09T00:13:00+00:00">09 Nov 2019, 00:13</time>
      </address>
      <p>
        <i>نماینده مجلس با اعلام اینکه با توجه به تورم ۴۰ درصدی ایران ، باید نوسان بورس ۱۲۰ درصدی باشد، گفت: در ریزش بازار پایه ، ۴۰۰ کد بورسی بررسی و مشخص شد در این قضیه هیچ رانت اطلاعاتی وجود نداشت.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، روابط عمومی برنامه پایش تلویزیونی از قول محمد حسن نژاد اعلام کرد: درحال حاضر پول جدیدی به بازار سرمایه کوچک ایران نیامده و بورس مانند دیگر بازارهای موازی ، چند برابر نشده و با محاسبه دلاری هنوز به ارزش 150 میلیارد دلاری سال 92 نرسیده است. بنابراین ، بازار سهام حباب ندارد.</p>
      <p>وی ادامه داد: حضور مردم در بازار بورس امری مبارک بوده و ضریب نفوذ بازار سرمایه هم بیشتر و باعث کمک به شفافیت و رونق تولید شده اما برخلاف دیگر بورس های جهان ، دارای دامنه نوسان است. به طور مثال دامنه نوسان بورس دانمارک با تورم یک درصدی ، 3 درصد بوده و با توجه به تورم 40 درصدی ایران ، باید نوسان بورس 120 درصدی باشد.</p>
      <p>این نماینده مجلس افزود: بازارسرمایه ، محلی تخصصی و پر ریسک بوده و در دنیا افراد مستقیم وارد بورس نمی شوند و صندوق هایی اقدام به سبدگردانی با سرمایه های مردم می کنند.همچنین محلی برای سرمایه های مازاد بوده و قرار نیست همیشه مثبت باشد. البته در بازارپایه ، حق با مردم است اما در ریزش این بازار ، 400 کد بورسی بررسی و مشخص شد در این قضیه هیچ رانت اطلاعاتی وجود نداشت. در این میان قوانین بازار پایه اصلاح شده و فقط مشکل حد نوسان دارد.</p>
      <p>حسن نژاد تاکید کرد: در چند ماه اخیر بازار سهام رشد مناسبی کرد و نمی توان منفی های اخیر را به عنوان ریزش محاسبه کرد. بورس نسبت بازارهای دیگر بازار موفقی است اما باید در ورود به آن همه جوانب را باید رعایت کرد.</p>
      <p>انتهای پیام</p>
    </article>
  </body>
</html>