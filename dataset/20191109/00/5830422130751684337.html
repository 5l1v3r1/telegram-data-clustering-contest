<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140486/%D9%BE%DB%8C%D8%B4-%D8%A8%DB%8C%D9%86%DB%8C-%D9%88%D8%B6%D8%B9%DB%8C%D8%AA-%DA%86%D9%86%D8%AF-%D8%B5%D9%86%D8%B9%D8%AA-%D9%88-%DB%B1%DB%B0-%D8%B3%D9%87%D9%85-%D8%B4%D8%A7%D8%AE%D8%B5-%D8%B3%D8%A7%D8%B2-%DA%A9%D9%87-%D8%AF%D8%B1-%D9%85%D8%AD%D8%AF%D9%88%D8%AF%D9%87-%D8%AD%D9%85%D8%A7%DB%8C%D8%AA%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="پیش بینی وضعیت چند صنعت و ۱۰ سهم شاخص ساز که در محدوده حمایتی هستند"/>
    <meta property="og:description" content="یک کارگزاری با اعلام پیچیده تر شدن شرایط بازار در نیمه دوم سال و به چند دلیل ، آینده چند صنعت بزرگ را پیش بینی و ۱۰ سهم شاخص ساز که در محدوده های حمایتی قرار دارند را معرفی کرد."/>
  </head>
  <body>
    <article>
      <h1>پیش بینی وضعیت چند صنعت و ۱۰ سهم شاخص ساز که در محدوده حمایتی هستند</h1>
      <h2>یک کارگزاری اعلام کرد :</h2>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>
        <i>یک کارگزاری با اعلام پیچیده تر شدن شرایط بازار در نیمه دوم سال و به چند دلیل ، آینده چند صنعت بزرگ را پیش بینی و ۱۰ سهم شاخص ساز که در محدوده های حمایتی قرار دارند را معرفی کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، بازار سهام که در آبان هم نتوانست رضایت سهامداران را جلب کند ، شروع نیمه دوم ماه را با شاخص 305 هزار و 333 واحدی شاخص بورس آغاز می کند و در این میان کارگزاری آبان درباره شرایط روزهای گذشته و آینده اعلام کرد: بازار در هفته گذشته نیز رفتاری نوسانی داشت و در نهایت شاخص با افت نسبی به کار خود پایان داد.</p>
      <p>تردید در خریدهای جدید و عدم تغییر در متغیرهای تاثیرگذار باعث شده تا بازار از فضای هیجانی و مثبت ماه های گذشته فاصله بگیرد و شاهد روندی نوسانی در بازار سهام باشیم . هرچند حجم نقدنیگی فعال همچنان در بازار زیاد است و تا رکود در بازار فاصله ای قابل توجه باقی اما در بازارهای جهانی اخبار نقش مهم تری نسبت به آمار گرفته و توجه بازارها به رسانه های خبری بیشتر شده است موضوعی که بازار داخل نیز چندان با آن غریبه نیست.</p>
      <p>اخبار ضد و نقیض از مذاکرات تجاری چین و آمریکا، رفتاری نوسانی در بازارهای سهام و کالا به دنبال داشته و همچنان روند قابل اتکایی در شاخص های بین المللی دیده نمی شود . هرچند برآیند این نوسانات تاکنون مثبت بوده است.</p>
      <p>افت قیمت طلا که اخیر با توجه به آمارهای ضعیف اقتصادی مورد توجه بود نیز تاییدی بر نزدیکی مواضع طرفین درگیر در منازعات تجاری است. شاخص بورس های آمریکا هم رکوردهای جدیدی را ثبت کردند و به نظر می رسد این روند در هفته آینده نیز کم و بیش ادامه داشته باشد . سخنرانی ترامپ در سه شنبه نیز می تواند اطلاعات بیشتری در رابطه با وضعیت مذاکرات تجاری در اختیار بازارها قرار دهد.</p>
      <p>در بازار سهام داخل هم به نظر می رسد <b>گروه های کالایی</b> همچنان چشم به محرک های بیرونی داشته باشند و صرفا در نمادهای کوچکتر شاهد حرکات متفاوت نسبت به وضعیت گروه ها باشیم. در نیمه دوم سال خصوصا در سال های اخیر، شرایط کلی بازار تا حدودی پیچیده تر بوده و با نزدیکی به ماه های پایانی سال و بودجه آینده و تصمیمات مهم اقتصادی ، ریسک های داخلی بازار افزایش می یابد و تا حدودی فشار را بر گروه های بزرگ بازار افزایش می دهد.</p>
      <p>بازارهای جهانی و روند معاملات بورس کالا و نرخ ارز و تحولات داخلی اقتصادی از عمده ترین متغیرهای تاثیرگذار بر روند گروه های بزرگ خواهد بود و از لحاظ نموداری نمادهای شاخص ساز همچون "فولاد، فملی، کاوه ، کگل، کچاد، شبندر، شپنا، فارس، پارسان و شاراک " در محدوده های حمایتی قرار دارند و حفظ این محدوده ها از اهمیت ویژه ای برخوردار خواهد بود. خصوصا" در <b>گروه فلزات اساسی و معدنی ، </b>تحرکات مثبت قیمتی در نمادهای بزرگ می تواند تاییدی بر پترن های صعودی قیمت باشد.</p>
      <p>در بین دیگر گروه ها هم ، <b>بانکی ها</b> آغازگر اصلاح بوده اند و <b>خودرویی ها</b> نقش محرکی برای پایان مقطعی روند اصلاحی را ایفا کرده اند. در گروه بانک که اخباری مبنی بر محدود شدن افزایش سرمایه از محل تجدید ارزیابی فشار زیادی را بر برخی از نمادهای گروه آورد به نظر می رسد این هفته روندی متعادل داشته باشند و تا حدودی از شیب اصلاح کاسته شود.</p>
      <p>نکته حایز اهمیت تلاش موثر برخی از نمادهای بانکی همچون "وبملت" به منظور شفاف سازی در رابطه با اخبار و شایعات است که نشان می دهد بازار سهام و تابلوی داد و ستد رفته رفته از اهمیت ویژه ای برای خود شرکت ها برخوردار شده است.</p>
      <p> خودرویی ها که تجدید ارزیابی ها دارایی شرکت های این صنعت جدی تر شده در هفته گذشته تحرکات مثبتی داشتند و در روز دوم هفته شاهد جابه جا شدن حجم قابل توجهی از سهام نمادهای خودروساز بودیم. با توجه به وضعیت نمادها خصوصا "خودرو، خساپا و خپارس " به نظر می رسد فارغ از نوسانات روزانه این گروه می تواند وضعیت مناسبی را تا پایان سال تجربه کند و هرچند از لحاظ عملکردی نمی توان امید چندانی به بهبود وضعیت داشت اما تجدید ارزیابی دارایی ها در برخی از نمادها می تواند جذابیت زیادی را برای این گروه به دنبال داشته باشد.</p>
      <p>در صورت ادامه روند در این هفته بسیاری از نمادهای گروه به سقف های قبلی می رسند که رفتار قیمت در این محدوده ها می تواند تاثیر زیادی بر روند کوتاه مدت گروه داشته باشد.  </p>
      <p>برای <b>دیگر گروه ها</b> هم به نظر می رسد وضعیت نوسانی همچنان ادامه داشته باشد و با توجه به افت هفته های اخیر ، بخشی از نقدینگی جذب شده از این گروه ها خارج شده و نمی توان شیب تند قبلی را در هر دو سمت روند انتظار داشت .</p>
      <p>بسیاری از نمادها در گروه های کوچک تر که رشدهایی بدون پشتوانه را تجربه کرده اند با از دست دادن خطوط حمایتی روند، وضعیت چالشی را پیش رو خواهند داشت و به همین دلیل باید در ورود به این گروه ها و نمادها دقت زیادی به خرج داد.</p>
      <p>انتهای پیام</p>
    </article>
  </body>
</html>