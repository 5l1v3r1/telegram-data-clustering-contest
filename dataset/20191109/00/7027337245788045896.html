<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697442/%D8%B2%D9%86%D8%A7%D9%86-%D8%AF%D8%B1-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%84%D8%A8%D9%86%D8%A7%D9%86-%D8%A7%D9%86%D9%82%D9%84%D8%A7%D8%A8-%D9%85%D8%A7-%D9%81%D9%85%DB%8C%D9%86%D8%B3%D8%AA%DB%8C-%D8%A7%D8%B3%D8%AA-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="زنان در اعتراضات لبنان: انقلاب ما فمینستی است (+عکس)"/>
    <meta property="og:description" content="از خواسته‌های زنان معترض لبنان اصلاح قانون شهروندی است. براساس قوانین لبنان حق تابعیت زنان لبنانی به فرزندان آنها منتقل نمی‌شود."/>
  </head>
  <body>
    <article>
      <h1>زنان در اعتراضات لبنان: انقلاب ما فمینستی است (+عکس)</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>از خواسته‌های زنان معترض لبنان اصلاح قانون شهروندی است. براساس قوانین لبنان حق تابعیت زنان لبنانی به فرزندان آنها منتقل نمی‌شود.</b>
      </p>
      <p>خبرگزاری فرانسه در گزارشی به نقش زنان در تظاهرات اخیر لبنان پرداخت و از درخواست‌های آنها برای رفع تبعیض‌های جنسیتی در این کشور خبر داد.  تظاهرات لبنان در اواخر ماه مهر و به دلیل  وضع مالیات بر مکالمات تلفنی "واتس آپ" آغاز شد.</p>
      <p>"سحر" 41 ساله زن لبنانی در کنار صدها زن دیگر در تظاهرات بیروت پایتخت این کشور شرکت کرده است. او از انگیزه دو برابری خود نسبت به هر مرد لبنانی برای شرکت در اعتراضات این کشور می‌گوید. این زن لبنانی با هیجان و در میان موج حرکت صدها پرچم و شعارهای ضدمردسالاری می‌گوید:به عنوان یک زن بیشتر و مکرر مورد ستم قوانین این کشور قرار می‌گیریم.</p>
      <p>به گزارش عصرایران به نقل از خبرگزاری فرانسه، زنان لبنان از تاریخ 17 اکتبر (25 مهر ماه) به طور گسترده وارد خط مقدم تظاهرات گسترده و خیابانی لبنان شدند. آنها خواهان بازنگری و احیای سیستم سیاسی بی‌کفایت و فاسد این کشور هستند.</p>
      <p>زنان نیز مانند مردان این کشور ناتوانی دولت در کاهش مشکلات، فساد اقتصادی، آب ناسالم و قطع مکرر برق را محکوم کرده‌اند.</p>
      <p>زنان در اعتراضات لبنان /عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1034925_402.jpg"/>
      </figure>
      <p>خبرگزاری فرانسه در ادامه گزارش خود می‌نویسد: لبنان یکی از لیبرال‌ترین کشورهای منطقه به شمار می‌آید اما زنان آن علیه قوانین تبعیض‌آمیز و حکمرانی دادگاه‌ها و قوانین مذهبی در زندگی خود فریاد می‌زنند.</p>
      <p>سحر که بلوزی سبز و شلواری جین پوشیده در این باره می‌گوید: یکی از موارد آزاردهنده برای ما قوانین ناعادلانه علیه زنان است.</p>
      <p>در کشوری که از ابتدای سال 2018 تا کنون 37 زن جان خود را به دلیل خشونت خانگی از دست داده‌اند، زنان معترض خواستار قوانین پیشگیرانه و ابزارهای اجرایی برای محافظت بیشتر و قانونی از زنان هستند. آنها همچنین خواستار ابزار‌های قدرتمند برای اجرایی کردن مصوبه قانونی سال 2014 در جهت تنبیه متخلفان و عاملان ضرب و جرح علیه زنان شده‌اند.</p>
      <p>آنها همچنین به جای آنچه که در دادگاه‌های قدیمی و مذهبی وجود دارد، خواهان عدالت ملی در ازدواج قانونی و حقوقی مانند حق طلاق و حضانت کودکان هستند.</p>
      <p>زنان لبنان خواهان برابری‌های جنسیتی هستند/عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1034926_100.jpg"/>
      </figure>
      <p>یکی دیگر از خواسته‌های زنان معترض لبنان اصلاح قانون شهروندی است. براساس قوانین لبنان حق تابعیت زنان لبنانی به فرزندان آنها منتقل نمی‌شود.</p>
      <p>در طول تظاهرات یکشنبه هفته قبل معترضان روی یک بنر بزرگ با رنگ قرمز نوشتند: " انقلاب ما فمینیستی است".</p>
      <p> روی بنر دیگری این عبارات به چشم می‌خورد:"من نمی‌توانم تابعیت را از مادرم بگیرم اما از انقلاب او دفاع می‌کنم". این عبارات به قانون سال 1925 اشاره دارد که فرزندان زنان لبنانی را از حقوق شهروندی مادر محروم می‌کند.</p>
      <p>عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1034927_366.jpg"/>
      </figure>
      <p>"زویا جورالدینی روحانا" مدیر یک سازمان غیر دولتی "کافا" با تشریح  چالش‌های  یک کشور چندفرهنگی گفت: هیچ قانون واحدی برای وضعیت شخصی وجود ندارد و قوانین با توجه به 15 دین و فرقه در دادگاه‌های مختلف لبنان متفاوت است.</p>
      <p>یکی از بحث برانگیزترین مسایل در این کشور به حضانت فرزندان باز می‌گردد. مقامات مذهبی هر جامعه محدودیت‌های متفاوتی را برای حضانت کودکان پس از طلاق اعمال می‌کنند.</p>
      <p>در کلیسای کاتولیک کودکان باید تا پایان دوره شیردهی مادر یا حدود دو سالگی در حضانت او باشند. با این وجود دادگاه با توجه به منافع کودک قادر به تصمیم‌گیری در مورد حضانت آنها خواهد بود.</p>
      <p>در مسحیان ارتدکس یونان مادر حضانت دائمی فرزند پسر و دخترش را به ترتیب در  14 و 15 سالگی از دست می‌دهد. </p>
      <p>پس از فشارهای گسترده، زنان مطلقه اهل سنت قادر به حضانت کامل فرزندان خود تا 12 سالگی هستند.</p>
      <p>عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1034928_932.jpg"/>
      </figure>
      <p>اما در جوامع شیعه مادران حضانت فرزندان پسر خود را پس از 2 سالگی و فرزندان دختر خود را پس از 7 سالگی به پدران می‌سپارند.</p>
      <p>چنین تفاوت‌هایی در مورد قوانین مربوط به ارث و میراث و همچنین تنظیم حداقل سن ازدواج وجود دارد.</p>
      <p>"ریم" دانشجوی 24 ساله لبنانی در این باره می گوید: از روز 17 اکتبر (25 مهرماه) در تظاهرات خیابانی بوده‌ و خواهان آب سالم، کاهش قطع برق و پایان دادن به سوء استفاده‌های دولتی است.</p>
      <p>او گفت: به عنوان یک زن جوان لبنانی خواهان یک سیستم سکولار در دادگاه‌ها و قوانین مذهبی این کشور هستم.</p>
      <p>زنان با پرچم ملی لبنان در خط مقدم تظاهرات /عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1034929_114.jpg"/>
      </figure>
      <p>به گزارش خبرگزاری فرانسه، زنان در ماه گذشته و از آغاز اعتراضات سراسری در خط مقدم تظاهرات قرار دارند. اعتراضاتی که از وضع مالیات (0.18 یورویی) بر مکالمات صوتی واتس‌آپ آغاز شد و خشم عمومی را برانگیخت.</p>
      <p>در چند روز اول این جنبش زنی به دست یکی از محافظان وزرای این کشور لگد زد تا به نماد رشد اعتراضات تبدیل شود.</p>
      <p>در روزهای اخیر دختران دبیرستانی و دانش‌جویان جوان با شور و هیجان بیشتر با تلویزیون‌های محلی صحبت کرده و از سیاستمداران می‌خواهند تا بیش از این آینده‌شان را تباه نکنند.</p>
      <p>بحث پیرامون حقوق زنان در لبنان در سال‌های گذشته جنجالی بوده است و کارشناسان بر این باورند که کارهای زیادی در این خصوص باید انجام گیرد.</p>
      <p> </p>
      <p>دختر جوان لبنانی در حال تکان دادن پرچم کشورش در تظاهرات لبنان/عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1034930_138.jpg"/>
      </figure>
      <p> </p>
    </article>
  </body>
</html>