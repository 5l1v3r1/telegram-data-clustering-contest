<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697549/%D8%B5%D8%A7%D9%84%D8%AD%DB%8C-%D8%AE%D8%A7%D8%B1%D8%AC-%D8%A7%D8%B2-%DA%86%D8%A7%D8%B1%DA%86%D9%88%D8%A8-%D8%A8%D8%B1%D8%AC%D8%A7%D9%85-%D8%B9%D9%85%D9%84-%D9%86%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="صالحی: خارج از چارچوب برجام عمل نمی کنیم"/>
    <meta property="og:description" content="رئیس سازمان انرژی اتمی با اشاره به زوایای برجام گفت: الان ۶ قطعنامه شورای امنیت سازمان ملل از طریق برجام کنار گذاشته شده و امیدواریم تا اکتبر آینده تحریم های تسلیحاتی نیز برداشته شود."/>
  </head>
  <body>
    <article>
      <h1>صالحی: خارج از چارچوب برجام عمل نمی کنیم</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035149_436.jpg"/>
      </figure>
      <p>رئیس سازمان انرژی اتمی با اشاره به زوایای برجام گفت: الان ۶ قطعنامه شورای امنیت سازمان ملل از طریق برجام کنار گذاشته شده و امیدواریم تا اکتبر آینده تحریم های تسلیحاتی نیز برداشته شود.</p>
      <p>به گزارش ایسنا، علی اکبر صالحی در بدو ورود به بوشهر برای شرکت در مراسم رسمی بتن‌ریزی واحد ۲ نیروگاه بوشهر عنوان کرد: ۱۳۹۵ روز بعد از برجام توانستیم قراردادی با روس ها در ارتباط با دو نیروگاه جدید که واحد ۲ و ۳ خواهد بود ببندیم که قدرت هر کدام ۱۰۵۰ مگاوات است. از همان دو سال پیش که قرارداد را بسته و قسط اول را پرداخت کردیم، کار کارگاهی شروع شد. قریب به ۳ میلیون متر مکعب فقط خاک برداری شده و با بسیج امکانات وسیعی در این دو سال اقدامات عمده ای صورت گرفت.</p>
      <p>وی افزود: فردا عملیات بتن ریزی به صورت نمادین انجام می شود چون قبلا کار آغاز شده بود و به دلیل ارتحال برادر عزیزم دکتر احمدیان مراسم به تاخیر افتاد اما کار ادامه یافت و هیچگاه کار را به زمین نگذاشتند.</p>
      <p>صالحی ضمن تشکر از پیمانکاران ایرانی و پیمانکار روس گفت: امیدواریم که فردا با بتن ریزی شاهد عملیات بالا رفتن ساختمان اصلی راکتور ۲ باشیم و پس از آن نیز در مرحله دیگری وارد عملیات انجام کارهای ساختمانی راکتور ۳ خواهیم شد.</p>
      <p>رئیس سازمان انرژی اتمی اظهار کرد: امیدواریم طبق برنامه سال ۱۴۰۴ آغاز بهره برداری از راکتورها باشد و سال ۱۴۰۶ نیز بهره برداری راکتور ۳ انجام شود. تا الان طبق برنامه پیش رفته ایم و از برنامه عقب نیستیم. همکاران ما همت عالی انجام داده اند و علت عمده مسافرت من تشکر از عزیزان برای پیشبرد کار در این سایت است که کار را به نحو احسن پیش برده اند.</p>
      <p>وی ادامه داد: در طول کار از حمایت های استاندار محترم بهره مند بوده ایم که جای تشکر دارد. چنین کار عظیمی که بزرگ ترین پروژه صنعتی کشور با رقم حدود ۱۰ میلیارد دلار است و الحمدلله خوبی پیش می رود.</p>
      <p>علی اکبر صالحی با بیان ارزیابی خود از واکنش اتحادیه اروپا و آمریکا به گام چهارم و کاهش تعهدات هسته ای ایران گفت: همین الان واکنش خیلی زیادی نشان داده اند و اندیشکده های فکری و سیاستمدارانشان نسبت به اقدامات جمهوری اسلامی ایران خیلی نگران هستند و این نشان از اراده مسئولین ارشد نظام است که توانمندی بالقوه جمهوری اسلامی ایران بالفعل شد و عزیزان ما در سازمان انرژی اتمی با اراده توانستند در یک مدت زمان و فاصله کوتاه این اهداف را محقق کنند.</p>
      <p>رئیس سازمان انرژی اتمی تاکید کرد: این چالش بسیار بزرگی بود که در یک فاصله کوتاه قریب به ۳ هزار و ۵۰۰ سو به ظرفیت غنی سازی کشور اضافه شود که این رقم بسیار بالایی است و عمده سوهای ایجاد شده توسط سانتریفیوژ نسل جدید بوده است. در حال حاضر ۱۵ نوع سانتریفیوژ جدید در نطنز مشغول به کار هستند. این یک حالت تحیر و غیر قابل باور برای آنها است، چون فکر می کردند ما چنین ظرفیت و توانی را نداریم. این توانمندی سازمان انرژی اتمی و همت و علاقمندی بالای پرسنل به فعالیت های صلح آمیز هسته ای را نشان می دهد.</p>
      <p>این مسئول با اشاره به زوایای برجام افزود: در ازای پذیرش یک سری محدودیت ها قرار بوده تحریم رفع شود، آنها تحریم را رفع نکردند و ما نیز دیگر محدودیتی نداریم و الان ۶ قطعنامه شورای امنیت سازمان ملل از طریق برجام کنار گذاشته شده و امیدواریم تا اکتبر آینده تحریم های تسلیحاتی نیز برداشته شود.</p>
      <p>وی خاطرنشان کرد: ما شروع کننده عدم تعهد نبوده ایم، آنها به تعهدات خود ملتزم نبوده اند و جمهوری اسلامی نیز نمی تواند بپذیرد که برجام به عنوان جاده یکطرفه تلقی شود. الان نیز ما خارج از چارچوب برجام عمل نمی کنیم، بند ۲۶ و ۳۶ برجام اقدامات امروز ما را در نظر گرفته است که اگر آنها به تعهدات خود عمل نکردند ما نیز می توانیم متناسب با رفتار آنها می توانیم از تعهدات خود بکاهیم تا توازنی در برجام ایجاد شود. به نظرم الان این توازن برقرار شده است.</p>
      <p>صالحی تصریح کرد: ما تنها نسبت به رفتار آنها و متناسب با آن در چارچوب حاکمیت و منافع ملی خود عمل می کنیم. امیدواریم که آنها سر عقل آمده و برگردند و به تعهدات خود عمل کنند. همانطور که رئیس جمهور گفتند خیلی از این اقدامات نیز به شرط عمل به تعهداتشان قابل برگشت است.</p>
    </article>
  </body>
</html>