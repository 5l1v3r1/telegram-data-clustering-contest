<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697394/%D8%A8%D8%A7%D8%B2%D8%AF%D8%A7%D8%B4%D8%AA-%D8%A8%DB%8C%D8%B4-%D8%A7%D8%B2-10-%D9%87%D8%B2%D8%A7%D8%B1-%D9%86%D9%81%D8%B1-%D8%AF%D8%B1-%D8%AA%D8%AC%D9%85%D8%B9%D8%A7%D8%AA-%D9%81%D8%B1%D8%A7%D9%86%D8%B3%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="بازداشت بیش از 10 هزار نفر در تجمعات فرانسه"/>
    <meta property="og:description" content="یک روزنامه فرانسوی با استناد به آمارهای رسمی گزارش داده پلیس این کشور بیش از ۱۰ هزار نفر از طرفداران معترضان موسوم به «جلیقه‌زردها» را دستگیر کرده است."/>
  </head>
  <body>
    <article>
      <h1>بازداشت بیش از 10 هزار نفر در تجمعات فرانسه</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1034798_944.jpg"/>
      </figure>
      <p>یک روزنامه فرانسوی با استناد به آمارهای رسمی گزارش داده پلیس این کشور بیش از ۱۰ هزار نفر از طرفداران معترضان موسوم به «جلیقه‌زردها» را دستگیر کرده است.</p>
      <p>به گزارش فارس، آمارهای وزارت دادگستری فرانسه نشان می‌دهد پلیس این کشور از بعد از آغاز اعتراضات این کشور در نوامبر سال گذشته بیش از ۱۰ هزار نفر از طرفداران جنبش موسوم به «جلیقه‌زردها» را دستگیر کرده است.</p>
      <p>روزنامه لوموند با استناد به این آمارها گزارش داد دادگاه های فرانسه بیش از ۳۰۰۰ حکم قضائی علیه اعضای این جنبش صادر کرده و آنها را به شرکت در «شورش‌های جمعی» و حمله به نیروهای انتظامی متهم کرده‌اند.</p>
      <p>طبق این گزارش، ۴۰۰ نفر از اعضای این جنبش محکوم شده که منجر به صدور قرار حبس برای آنها شده است. شمار زیادی از دستگیرشدگان هم به ارائه خدمات اجتماعی اجباری محکوم شده‌اند.</p>
      <p>تظاهرات معترضان موسوم به جلیقه زردها از ۱۷ نوامبر سال ۲۰۱۸ (۲۶ آبان‌ماه ۱۳۹۷) در اعتراض به مسائل اقتصادی در فرانسه آغاز شد. تظاهرات‌ها در ابتدا برای اعتراض به افزایش مالیات بر سوخت آغاز شد، اما دامنه آن به مرور گسترش یافت و به جنبشی تمام‌عیار علیه سیاست‌های دولت فرانسه تبدیل شد.</p>
      <p>معترضان «امانوئل ماکرون»، رئیس‌جمهور فرانسه را که پیش از این یک بانکدار بوده، به حمایت از طبقه ثروتمند متهم کرده و می‌گویند او سیاست‌هایی را دنبال می‌کند که بانک‌های بزرگ فرانسه از آن نفع می‌برند.</p>
      <p>خشونت پلیس فرانسه، در ادامه تظاهرات‌ها که چندین ماه به طول انجامید، آتش خشم معترضان را شعله‌ور کرد.</p>
    </article>
  </body>
</html>