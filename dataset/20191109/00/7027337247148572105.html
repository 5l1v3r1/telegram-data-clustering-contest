<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697409/%D8%B8%D8%B1%DB%8C%D9%81-%D8%B1%D8%A7%D9%87-%D9%85%D8%B0%D8%A7%DA%A9%D8%B1%D9%87-%D8%AF%D8%B1%D8%A8%D8%A7%D8%B1%D9%87-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%A8%D8%A7%D8%B2-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="ظریف: راه مذاکره درباره حفظ برجام، باز است"/>
    <meta property="og:description" content="وزیر امور خارجه جمهوری اسلامی ایران، گفت: راه مذاکره درباره حفظ برجام، باز است و ایران بر اساس نقض حقوق خود بر اساس برجام، گام چهارم کاهش تعهدات خود را برداشته است."/>
  </head>
  <body>
    <article>
      <h1>ظریف: راه مذاکره درباره حفظ برجام، باز است</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1034850_204.jpg"/>
      </figure>
      <p>وزیر امور خارجه جمهوری اسلامی ایران، گفت: راه مذاکره درباره حفظ برجام، باز است و ایران بر اساس نقض حقوق خود بر اساس برجام، گام چهارم کاهش تعهدات خود را برداشته است.</p>
      <p>محمدجواد ظریف در خصوص گام چهارم کاهش تعهدات برجامی جمهوری اسلامی ایران در بدو ورود به ترکیه اظهار کرد: گام چهارم کاهش تعهدات هسته‌ای را برداشتیم؛ پیشتر اعلام کرده بودیم اگر اقدامات طرف‌های مقابل به نتیجه نرسد، گام های بعدی کاهش تعهدات برجامی را برمی‌داریم.</p>
      <p>وی که برای حضور در نشست بیست و چهارم شورای وزیران خارجه سازمان همکاریهای اقتصادی «اکو» در ترکیه حضور یافته، عنوان کرد: روز نخست کاهش تعهدات برجامی، توسط رییس جمهوری اعلام شد ضمن برداشتن گام های خود در چارچوب برجام و در پاسخ به موارد نقض تعهدات از سوی ایالت متحده و کاستی ها و موارد نقض اروپایی ها درباره برجام، مذاکرات را ادامه می دهیم.</p>
      <p>وزیر امور خارجه جمهوری اسلامی ایران تأکید کرد: از روز نخست، مذاکرات را شروع کردیم و به مذاکرات نه نگفتیم.</p>
      <p>ظریف تصریح کرد: با طرف هایی که مایل هستند برجام حفظ بشود، گفت وگو می کنیم؛ فرانسوی ها گفت وگوهایشان را در این باره ادمه می دهند و در را روی مذاکره و تفاهم باز می گذاریم.</p>
      <p>وی ادامه داد: فردا (شنبه) اجلاس سالانه وزارت خارجه اکو را داریم و اجلاس وزیران اکو تشکیل می شود؛ در این اجلاس درباره اصلاحات سازمان و چشم انداز ۲۰۲۵ که در تهران تصویب شد، بحث می شود و بررسی می کنیم چقدر در این زمینه پیشرفت داریم.</p>
      <p>به گفته ظریف، گفت وگو با همکاران (وزرای امور خارجه کشورهای عضو اکو) از دیگر برنامه های وی در این سفر خواهد بود.</p>
      <p>بیست و چهارمین نشست وزرای امور خارجه سازمان همکاری اقتصادی «اکو» روز شنبه ۱۸ آبان در آنتالیای ترکیه برگزار می شود.<br/>سازمان همکاری اقتصادی (Eco) سازمان اقتصادی منطقه‌ای متشکل از ۱۰ کشور است که توسط سه کشور ایران، پاکستان و ترکیه در سال ۱۳۴۳ خورشیدی تأسیس شد.</p>
    </article>
  </body>
</html>