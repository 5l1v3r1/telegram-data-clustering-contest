<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697524/%D8%AC%D9%87%D8%A7%D8%AF-%D8%AF%D8%A7%D9%86%D8%B4%DA%AF%D8%A7%D9%87%DB%8C-%D8%A8%DB%8C%D8%B4-%D8%A7%D8%B2-90-%D8%AF%D8%B1%D8%B5%D8%AF-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D9%81%D8%B9%D8%A7%D9%84%DB%8C%D8%AA-%D9%81%D8%B1%D9%87%D9%86%DA%AF%DB%8C-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="جهاد دانشگاهی: بیش از 90 درصد دانشجویان فعالیت فرهنگی ندارند"/>
    <meta property="og:description" content="کمتر از ۱۰ درصد دانشجویان در فعالیت‌های فرهنگی مشارکت دارند و بر این اساس تنها حدود ۴۰۰ هزار نفر از آنان در این بخش فعالیت می‌کنند."/>
  </head>
  <body>
    <article>
      <h1>جهاد دانشگاهی: بیش از 90 درصد دانشجویان فعالیت فرهنگی ندارند</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035090_602.jpg"/>
      </figure>
      <p>کمتر از ۱۰ درصد دانشجویان در فعالیت‌های فرهنگی مشارکت دارند و بر این اساس تنها حدود ۴۰۰ هزار نفر از آنان در این بخش فعالیت می‌کنند.</p>
      <p>به گزارش ایرنا؛ مدیرکل دفتر مطالعات فرهنگی جهاد دانشگاهی و رئیس مرکز ملی گفت و گو، مناظره و آزاداندیشی روز شنبه با بیان این مطلب در آغاز مرحله منطقه ای هشتمین دوره مسابقات ملی مناظره دانشجویان در بجنورد اظهار داشت: بیش از چهار میلیون دانشجو در دانشگاه‌های کشور تحصیل می کنند که متاسفانه محدود به کلاس درس و جزوه شده اند و به نوعی زیست جهان دانشگاه گم شده است.</p>
      <p>مهدی عباسی با بیان اینکه گم شدن زیست جهان دانشگاه آسیب های زیادی به همراه دارد، افزود: باید با برنامه ها و فعالیت های مختلف زیست دانشگاه را حفظ کنیم چرا که در صورت از بین رفتن آن خسارت های زیادی وارد می شود.</p>
      <p>وی افزود: هم اکنون چهار هزار نفر در قالب ۵۷۰ تیم از دانشجویان در برنامه های مناظره در سطح کشور فعالیت می کنند که اینگونه برنامه ها را باید گسترش داد.</p>
      <p>عباسی بر حمایت از فعالیت های فرهنگی دانشجویی تاکید کرد و افزود: نباید به بهانه کمبود اعتبار و بودجه، حوزه فرهنگ را کمرنگ و تعطیل کنیم، نباید این چالش باعث تعطیلی فعالیت های فرهنگی دانشگاه ها شود.</p>
      <p>رئیس مرکز ملی گفت و گو، مناظره و آزاداندیشی با تاکید بر ضرورت فروزان نگاه داشتن چراغ زیست فرهنگی در دانشگاه، اظهار داشت: مناظرات و گفت و گو ها نقش مهمی در فعالیت های فرهنگی دارد.</p>
      <p>عباسی با بیان اینکه رهبر معظم انقلاب بارها در بیانات خود به رکن فعالیت های فرهنگی در دانشگاه ها تاکید کرده اند، گفت: متاسفانه در این حوزه کم کاری کرده ایم.</p>
      <p>وی افزود: مرحله ملی هشتمین دوره مسابقات ملی مناظره دانشجویی آذرماه امسال در تهران برگزار می شود و ۱۲ تیم برگزیده مرحله منطقه ای به آن راه پیدا می کنند.</p>
      <p>وی بر بالا بردن مسئولیت های اجتماعی دانشجویان تاکید کرد و افزود: دانشجویان در گفت و گوها و مناظره ها به این مهم خواهند رسید.</p>
      <p>سرپرست جهاد دانشگاهی خراسان شمالی نیز در این آیین با بیان اینکه دانشجویان قوه متفکر و سرمایه های اجتماعی جامعه هستند، گفت: باید بسترهای فعالیت های دانشجویی در زمینه های مختلف فرهنگی را فراهم کرد تا ذهن های خلاق و ایده پرداز شکوفا شوند.</p>
      <p>محسن رحمانی افزود: دانشجویان در این برنامه ها نقد و گفت و گو را تمرین کرده و با چنین برنامه هایی قدرت تحمل نظرهای مخالف را خواهند یافت.</p>
      <p>مرحله منطقه ای هشتمین دوره مسابقات ملی مناظره دانشجویان با حضور ۱۶ تیم دانشجویی از ۹ استان کشور امروز در بجنورد، مرکز استان خراسان شمالی آغاز شد که این رویداد به مدت سه روز ادامه می یابد و در پایان سه تیم برگزیده به مرحله کشوری راه خواهند یافت.</p>
    </article>
  </body>
</html>