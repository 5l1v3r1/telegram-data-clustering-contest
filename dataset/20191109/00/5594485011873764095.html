<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/politichesko-shou-v-nesebr-vodyat-s-konvoy-ot-sofiya-kmeta-za-kletvata_news708248.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-09T00:06:00+00:00"/>
    <meta property="og:title" content="Политическо шоу в Несебър! Водят с конвой от София кмета за клетвата"/>
    <meta property="og:description" content="Решаващ момент ще е и изборът на председател на ОбС, тежката дума е на Костадин Нищелков, очаква се завръщането му от столицата"/>
  </head>
  <body>
    <article>
      <h1>Политическо шоу в Несебър! Водят с конвой от София кмета за клетвата</h1>
      <h2>Решаващ момент ще е и изборът на председател на ОбС, тежката дума е на Костадин Нищелков, очаква се завръщането му от столицата</h2>
      <address>
        <time datetime="2019-11-09T00:06:00+00:00">09 Nov 2019, 00:06</time>
      </address>
      <p>https://blitz.bg/obshtestvo/regioni/politichesko-shou-v-nesebr-vodyat-s-konvoy-ot-sofiya-kmeta-za-kletvata_news708248.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1573245848-1.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573245886-2.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573245921-3.jpg"/>
        </figure>
      </slideshow>
      <p>
        <b>Избраният кмет на Несебър Николай Димитров се очаква да бъде конвоиран от София до Несебър, за да положи клетва на встъпителната сесия на ОбС в понеделник, съобщава <a href="https://www.flagman.bg/article/200630">"Флагман"</a>, цитирайки изключително достоверен източник в Специализираната прокуратура.</b>
      </p>
      <figure>
        <img src="https://static.blitz.bg/documents/thumbnails/520/201911/1573245886-2.jpg"/>
      </figure>
      <p>Идентична ще е и ситуацията с Петър Хрусафов и Георги Георгиев от БСП, които станаха общински съветници, но към този момент са с наложена мярка „задържане под стража“.</p>
      <figure>
        <img src="https://static.blitz.bg/documents/thumbnails/520/201911/1573245921-3.jpg"/>
      </figure>
      <p>Очаква се тримата да бъдат доведени от следствения арест в София до Несебър, да бъдат допуснати да положат клетва, като до тях ще има служители на Съдебна охрана и отведени обратно към столицата след приключването на церемонията.</p>
      <p>Ситуацията със задържаните е деликатна. Тримата трябва да положат клетва, тъй като са получили доверието на съгражданите си и няма основания да бъдат ограничавани, защото правомощията им могат да бъдат прекратени. И докато кметът има по-дълъг срок, то при общинските съветници ясно е разписано – ако не положат клетва на първите две сесии, мандатът им се прекратява и влизат следващите от листата.</p>
      <p>Специализираният съд засега отказва да насрочи нова дата за промяна на мярката им за неотклонение, но обвинението може да допусне да излязат от ареста за няколко часа. Подобна хипотеза съществува и често се прилага, за да не се нарушат човешките права на арестантите. </p>
      <p>Сесията в понеделник със сигурност ще е най-необичайната в цялата история на местната политика в Несебър.<br/><br/>Това, което ще бъде изключително интересно за медиите и политическите наблюдатели в понеделник е и появата и на новоизбрания общински съветник Костадин Нищелков. <br/><br/>Като водач на листа на партия ПП „Български социалдемократи“ той успя да вкара в този Общински съвет рекордния за тази формация брой съветници – 6. Нищелков има най-голямата група в местния парламент и неговата дума ще е решаваща за това кой ще е новият председател на ОбС.</p>
      <p>От деня, в който ЦИК свали имунитета му като кандидат за общински съветник – събота, 26 октомври, местният политик е в неизвестност. Никой в Несебър не го е виждал. Самият той се свърза с редакцията на Флагман.бг в нощта след вота – 28 октомври, за да каже, че не е в ареста, че се намира в дома си в Несебър, както и че след като е изчакал резултата поема с личния си автомобил към столицата.</p>
      <p>Няма данни и към този момент Нищелков да е арестуван, както и да се е свързвал с някого от колегите си в бъдещия Общински съвет.</p>
      <p>Загадката „Костадин Нищелков“ наистина е прецедент в най-новата политическа история на България.</p>
      <p>Водещи фигури от политическия живот на Несебър, с които току-що се свърза Флагман.бг смятат, че новото мнозинство ще е изцяло съставено от общински съветници, които не са крили, че подкрепят Николай Димитров.</p>
      <p>Мнозинството се очертава да е от 14 съветници и се оформя около ПП Български социалдемократи (<i>6 съветници</i>), МК „Нова алтернатива“<i>(3 съветници</i>) на Румен Кулев, МК „Съюз на свободните демократи“ (<i>2 съветници)</i> на Венелин Ташев, БСП <i>(2 съветници) </i>и Движение 21 (<i>1 съветник)</i>.</p>
      <p>ПП МОРЕ и ПП ГЕРБ, които съответно са с четири и три съветници се оформят като малцинство. По данни на Флагман.бг мнозинството има нагласа да подкрепи за втори мандат като председател Румен Кулев, тъй като е общо мнението, че се е справил добре със своята работа досега.</p>
      <p>Очаква от вторник положението в Община Несебър да е наистина патово. В следващите 6 месеца Николай Димитров, дори и отстранен, след като положи клетва, ще продължи да е кмет. Едва след 6 месеца от деня на клетвата, Законът повелява да се прекратят правомощията му поради невъзможност да изпълнява служебните си задължения – престоят в ареста поради повдигнато обвинение.</p>
      <p>Кой и в какво подобие на кмет ще изпълнява длъжността на Николай Димитров в този период, ще стане ясно още в понеделник.</p>
    </article>
  </body>
</html>