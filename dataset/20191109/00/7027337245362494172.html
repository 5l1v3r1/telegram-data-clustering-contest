<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697559/%DA%A9%D8%A7%D8%B1%DA%AF%D8%B1%D8%A7%D9%86-%D9%82%D8%B1%D8%A7%D8%B1%D8%AF%D8%A7%D8%AF%DB%8C-%D8%B4%D8%A7%D8%BA%D9%84-%D8%AF%D8%B1-%D9%85%D9%88%D8%B3%D8%B3%D8%A7%D8%AA-%D8%AF%D9%88%D9%84%D8%AA%DB%8C-%D8%AA%D8%A8%D8%AF%DB%8C%D9%84-%D9%88%D8%B6%D8%B9%DB%8C%D8%AA-%D9%85%DB%8C%E2%80%8C%D8%B4%D9%88%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="کارگران قراردادی شاغل در موسسات دولتی تبدیل وضعیت می‌شوند"/>
    <meta property="og:description" content="رئیس کمیسون اجتماعی مجلس شورای اسلامی گفت: تبدیل وضعیت کارگران قراردادی در موسسات دولتی با هدف ایجاد امنیت شغلی و افزایش حقوق مصوب شده است."/>
  </head>
  <body>
    <article>
      <h1>کارگران قراردادی شاغل در موسسات دولتی تبدیل وضعیت می‌شوند</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035171_225.jpg"/>
      </figure>
      <p>رئیس کمیسون اجتماعی مجلس شورای اسلامی گفت: تبدیل وضعیت کارگران قراردادی در موسسات دولتی با هدف ایجاد امنیت شغلی و افزایش حقوق مصوب شده است.</p>
      <p>به گزارش تسنیم، عبدالرضا عزیزی در آئین تجلیل از بازنشستگان شهرستان گچساران اظهار داشت: برای همسان سازی حقوق بازنشستگان 120 هزار میلیارد ریال نیاز بوده تا به مرحله نرمال بودن برسد.</p>
      <p>وی با اشاره به افزایش 50 درصدی حقوق بازنشستگان از سال 90 به بعد عنوان کرد: حداقل حقوق بازنشستگان یک میلیون و 500 هزار تومان بوده که با توجه به تورم موجود به جایی نمی‌رسد و در واقع سختی‌های زیادی را متحمل می‌شوند.</p>
      <p>عزیزی با بیان اینکه یک هزار و 500 میلیارد تومان برای همسان سازی حقوق بازنشستگان تخصیص یافت، ابراز کرد: : برای همسان‌سازی حقوق‌ دیگر نهادها و ارگان‌ها از جمله شرکت نفت و گاز مصوبات خوبی به تصویب رسیده است.</p>
      <p>رئیس کمیسون اجتماعی مجلس شورای اسلامی سامانه پرداخت حقوق بازنشستگان به صورت متمرکز راه اندازی می‌شود، افزود: طبق ماده 30 قانون برنامه ششم دولت مکلف بوده نظام دریافت‌ها و پرداخت‌ها به صورت متمرکز اجرایی کند.</p>
      <p>عزیزی با تاکید بر اینکه همسان سازی حقوق بازنشستگان سبب افزایش تورم می‌شود، خاطرنشان کرد: طبق برنامه ریزی‌های انجام شده سالانه حقوق بازنشستگان حداقل 400 هزار تومان باید افزایش یابد.</p>
      <p>وی با تاکید بر اینکه مجلس خواستار پرداخت بدهی دولت به سازمان تامین اجتماعی بوده است، اظهار داشت: متاسفانه دولت همه ساله به این سازمان بدهکار می‌شود و در واقع بدهی افزایش می‌یابد.</p>
      <p>عزیزی بیان کرد: در لایحه خدمات کشوری اعتباری برای پرداخت وام مسکن، خرید جهیزیه و تسهیلات ازدواج بدون سپرده برای افراد تحت پوشش تامین اجتماعی پیش بینی شده است</p>
    </article>
  </body>
</html>