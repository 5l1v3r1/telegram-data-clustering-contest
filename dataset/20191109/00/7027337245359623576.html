<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697459/%D9%88%D8%B2%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%B4%D8%B1%D8%A7%DB%8C%D8%B7-%D8%A7%D9%82%D8%AA%D8%B5%D8%A7%D8%AF%DB%8C-%DA%A9%D8%B4%D9%88%D8%B1-%D8%B1%D9%88-%D8%A8%D9%87-%D8%A8%D9%87%D8%A8%D9%88%D8%AF-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="وزیر اقتصاد: شرایط اقتصادی کشور رو به بهبود است"/>
    <meta property="og:description" content="توانمندسازی امروز نسبت به گذشته متفاوت شده؛ چراکه ابزارهای تولید همان‌هایی نیستند که بتوان با فروش آن تامین مالی کرد به همین دلیل نهادهای حامی باید ورود پیدا کنند."/>
  </head>
  <body>
    <article>
      <h1>وزیر اقتصاد: شرایط اقتصادی کشور رو به بهبود است</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>توانمندسازی امروز نسبت به گذشته متفاوت شده؛ چراکه ابزارهای تولید همان‌هایی نیستند که بتوان با فروش آن تامین مالی کرد به همین دلیل نهادهای حامی باید ورود پیدا کنند.</b>
      </p>
      <p>وزیر امور اقتصادی و دارایی با اشاره به اینکه شرایط اقتصادی کشور رو به بهبودی است، گفت: هنوز به نقطه مطلوب نرسیده‌ایم.</p>
      <p>به گزارش خبرآنلاین، فرهاد دژپسند صبح شنبه در همایش «آموزش سومین دوره تسهیلگران اقتصادی و اجتماعی بنیاد برکت ستاد اجرایی فرمان حضرت امام (ره)» اظهار داشت: هنوز به نقطه مطلوب نرسیده‌ایم اما با شرایطی که تحریم‌ها برای ما ایجاد کرده، توانستیم روی پای خود بایستیم به طوری که در حوزه غیرنفتی در هفت ماهه اول امسال ۲۴.۵ میلیارد دلار صادرات داشتیم. همچنین واردات ما سه درصد و واردات کالاهای اساسی نیز ۲۲ درصد رشد داشته است.</p>
      <p>مهم ترین بخش از اظهارات فرهاد دژپسند را در ادامه می خوانید:</p>
      <p>* سال گذشته مهمترین اتفاقی که رخ داد، آغاز تحریم‌ها بود البته تحریم سال‌هاست که اجرا می‌شود، اما این تحریم یکجانبه بود و آمریکا سعی کرد تحریم یکجانبه را به تحریمی گسترده تبدیل کند و به سران کشورها گفته بود که سه ماه با ما همکاری کنید تا رژیم ایران عوض شود. جای سوال است که با چه اعتمادی این موضوع را مطرح کرده بود، چراکه ایران کشوری نیست که با این بادها بلرزد. آمریکا احساس می‌کرد مردم از نظر معیشت در فشار هستند و اگر مشکلاتشان بیشتر شود، شکاف میان دولت و مردم بیشتر خواهد شد؛ در حالی‌ که این‌گونه نشد.</p>
      <p>* استراتژی ما باید این باشد که به جای توزیع کالا و پرداخت نقدی به نیازمندان، باعث افزایش اعتماد به نفس آنها شویم و ابزارهای لازم را برای توانمندسازی در اختیارشان قرار دهیم.</p>
      <p>* توانمندسازی امروز نسبت به گذشته متفاوت شده؛ چراکه ابزارهای تولید همان‌هایی نیستند که بتوان با فروش آن تامین مالی کرد به همین دلیل نهادهای حامی باید ورود پیدا کنند.</p>
      <p>* حکومت نیز باید برای مقوله اشتغال و توانمندسازی تبدیل به جریان شود و زیرساخت‌ها را اصلاح کند؛ در حال حاضر نیز از طریق ایجاد شهرک‌های صنعتی، اقداماتی انجام شده که این موارد باعث مهاجرت معکوس می‌شود.</p>
      <p>* در حوزه اشتغال تابستان امسال نسبت به سال گذشته ۸۴۰ هزار شغل ثابت ایجاد شد. همچنین سرمایه‌گذاری خارجی نیز ۲۰ درصد رشد داشته است. از سال ۹۰ تاکنون فقط دو سال سرمایه‌گذاری ما مثبت بوده و برای آنکه اشتغال پایدار شکل گیرد و صادرات نیز متنوع شود، باید سرمایه‌گذاری و تولید را افزایش دهیم تا به پایداری اشتغال برسیم.</p>
      <p>* ایجاد بنگاه‌های متوسط و کوچک، واحدهای زیر ۱۰ نفر و پایداری آن نیز تعیین‌کننده است و این موضوع در کشورهای دیگر جواب داده است و باید با این دیدگاه در خصوص ایجاد اشتغال اقدام کنیم که به دنبال آن تولید و صادرات نیز بیشتر می‌شود و می‌توانیم تولیدات را با ایجاد بسته‌بندی‌های مدرن صادر کنیم.</p>
    </article>
  </body>
</html>