<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697464/%D8%B1%D8%A6%DB%8C%D8%B3-%D8%B3%D8%AA%D8%A7%D8%AF-%DA%A9%D9%84-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D8%AA%D8%AC%D9%87%DB%8C%D8%B2%D8%A7%D8%AA-%D9%85%D8%A7-%D8%A8%D8%A7-%D9%87%D8%B2%DB%8C%D9%86%D9%87-%DA%A9%D9%85-%D9%88-%D8%A8%D8%AF%D9%88%D9%86-%D9%88%D8%A7%D8%A8%D8%B3%D8%AA%DA%AF%DB%8C-%D8%A8%D9%87-%D8%AE%D8%A7%D8%B1%D8%AC-%D9%86%D9%88%D8%B3%D8%A7%D8%B2%DB%8C-%D9%85%DB%8C%E2%80%8C%D8%B4%D9%88%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="رئیس ستاد کل نیروهای مسلح: تجهیزات ما با هزینه کم و بدون وابستگی به خارج نوسازی می‌شوند"/>
    <meta property="og:description" content="نیروی زمینی به‌عنوان ستون فقرات ارتش مسئولیت اصلی در دفاع سرزمین خشکی جمهوری اسلامی را بر عهده دارد و این مأموریت سنگین تا حد زیادی متکی به تجهیزات پیشرفته است."/>
  </head>
  <body>
    <article>
      <h1>رئیس ستاد کل نیروهای مسلح: تجهیزات ما با هزینه کم و بدون وابستگی به خارج نوسازی می‌شوند</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>نیروی زمینی به‌عنوان ستون فقرات ارتش مسئولیت اصلی در دفاع سرزمین خشکی جمهوری اسلامی را بر عهده دارد و این مأموریت سنگین تا حد زیادی متکی به تجهیزات پیشرفته است.</b>
      </p>
      <p>رئیس ستاد کل نیروهای مسلح صبح امروز با حضور در مرکز بهینه‌سازی و نوسازی شهید زرهرن نزاجا، از بخش‌های مختلف این مجموعه بازدید کرد.</p>
      <p>به گزارش سپاه‌نیوز، سردار سرلشکر پاسدار محمد باقری رئیس ستاد کل نیروهای مسلح از خط اورهال و بازسازی تانک چیفتن، خط اورهال و بازسازی تانک اسکورپین، خط اورهال و بازسازی توپ‌های خودکششی و ادوات سنگین، خط اورهال ادوات اپتیکی، خط بازسازی و اورهال تریلر بازدید کرد.</p>
      <p>رئیس ستادکل نیروهای مسلح در حاشیه این بازدید در جمع خبرنگاران با بیان اینکه کاری که در این مجموعه انجام می‌شود بسیار ارزشمند است، اظهار کرد: نیروی زمینی به‌عنوان ستون فقرات ارتش مسئولیت اصلی در دفاع سرزمین خشکی جمهوری اسلامی را بر عهده دارد و این مأموریت سنگین تا حد زیادی متکی به تجهیزات پیشرفته است.</p>
      <p>وی افزود: این نیرو در کنار قدرت تحرک و قدرت آتش تجهیزات، با بهره‌مندی از نیروی انسانی با مهارت، عالم و فداکار و شجاع می‌توانند با اطمینان از سرزمین ما دفاع کند.</p>
      <p>رئیس ستاد کل نیروهای مسلح با بیان اینکه با تحرک سال‌های اخیر و اقدامات خوبی که صورت گرفته، این مرکز نقش خود را به خوبی انجام می‌دهد، تصریح کرد: بخش‌های زیادی از تجهیزات نیروی زمینی بازسازی شده و بخش‌های دیگری در نوبت نگهداری و تعمیر است.</p>
      <p>سرلشکر باقری ادامه داد: ما در بخش‌هایی نیاز به این نداریم که تجهیزات‌مان را کنار گذاشته و تجهیزات جدید بخریم، در واقع با حفظ بخش اصلی تانک‌ها، توپ‌ها و نفربرها و تست کارآمدی آنها، تجهیزات آن‌ها تعویض و بروزرسانی می‌شوند و ما دارای تجهیزات به روز دنیا خواهیم بود.</p>
      <p>وی در پایان گفت: به این ترتیب تجهیزات ما نسبت به کشورهای همجوار و کشورهای دنیا بدون اینکه هزینه سنگینی پرداخت کنیم و بدون اینکه وابسته واردات از خارج باشیم نوسازی می‌شوند.</p>
      <p>بنا بر این گزارش امیر سرلشکر عبدالرحیم موسوی فرمانده کل ارتش، امیر سرتیپ کیومرث حیدری فرمانده نیروی زمینی ارتش، سردار سرتیپ علی عبداللهی معاون هماهنگ‌کننده ستاد کل نیروهای مسلح، امیر سرتیپ محسن دره‌باغی معاون آماد، پشتیبانی و تحقیقات صنعتی ستادکل نیروهای مسلح، سردار ابوالقاسم فروتن رئیس دفتر رئیس ستاد کل نیروهای مسلح، امیر سرتیپ نوذر نعمتی جانشین فرمانده نزاجا در این بازدید سرلشکر باقری را همراهی کردند.</p>
    </article>
  </body>
</html>