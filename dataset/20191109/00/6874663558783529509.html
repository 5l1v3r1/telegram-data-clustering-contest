<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773360,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="ליברמן לגנץ ונתניהו: מי שלא יתפשר - נתמוך בצד השני"/>
    <meta property="og:description" content="11 יום לפני סיום המנדט שניתן ליו&quot;ר כחול לבן, אומר יו&quot;ר ישראל ביתנו כי יבקש להיפגש בשבוע הקרוב איתו ועם נתניהו: &quot;גנץ צריך לקבל את מתווה הנשיא, נתניהו צריך להיפגש מהגוש. מי שלא יקבל את ההחלטה הנכונה - נתמוך בצד השני&quot;. הוא הבהיר: מתנגד לבחירות ישירות אם יתקיים סבב שלישי"/>
  </head>
  <body>
    <article>
      <h1>ליברמן לגנץ ונתניהו: מי שלא יתפשר - נתמוך בצד השני</h1>
      <h2>11 יום לפני סיום המנדט שניתן ליו"ר כחול לבן, אומר יו"ר ישראל ביתנו כי יבקש להיפגש בשבוע הקרוב איתו ועם נתניהו: "גנץ צריך לקבל את מתווה הנשיא, נתניהו צריך להיפגש מהגוש. מי שלא יקבל את ההחלטה הנכונה - נתמוך בצד השני". הוא הבהיר: מתנגד לבחירות ישירות אם יתקיים סבב שלישי</h2>
      <address><time datetime="2019-11-09T00:00:00+00:00">09 Nov 2019</time> by <a rel="author">יובל קרני, ynet</a></address>
      <p>איש המפתח בדרך להקמת ממשלה מפרט את תנאיו מכחול לבן ומהליכוד. בריאיון הערב (שבת) לחברת החדשות אמר יו"ר ישראל ביתנו אביגדור ליברמן כי יבקש להיפגש בשבוע הקרוב עם ראש הממשלה בנימין נתניהו ועם יו"ר כחול לבן בני גנץ והבהיר כי "מי מביניהם שלא יתפשר, מי שלא יקבל את ההחלטה הנכונה - נתמוך בצד השני".  </p>
      <p>ליברמן הבהיר כי לא יתמוך בקיום בחירות ישירות אם יתקיים סבב בחירות נוסף בתקופה הקרובה, "אף שאני תומך נלהב בבחירות ישירות". יו"ר ישראל ביתנו אמר את הדברים יממה לאחר <a href="https://www.calcalist.co.il/local/articles/0,7340,L-3773332,00.html">מינויו של נפתלי בנט לשר הביטחון</a>, וכשנותרו לגנץ 11 יום להקמת ממשלה בראשותו. </p>
      <figure>
        <img src="https://images1.calcalist.co.il/PicServer3/2019/09/02/931560/1L.jpg"/>
        <figcaption>יו"ר ישראל ביתנו אביגדור ליברמן <br/>צילום: עמית שעל</figcaption>
      </figure>
      <p>"אני מצפה ששני הא</p>
      <p>ישים יקבלו החלטות נכונות", הוסיף ליברמן. "אני מתכוון כבר מחר לפנות לשניהם ולבקש פגישה עוד השבוע, ומי שלא יידע לקבל החלטה נכונה אנחנו, ישראל ביתנו, נסיק את המסקנות. כל אחד שלא יידע לקבל החלטה נכונה אנחנו נתמוך בצד השני. אנחנו קודם כל רוצים לראות את הממשלה קמה". </p>
      <p>בכירים בכחול לבן הגיבו לדברי ליברמן באומרם כי "גנץ מוכן לקבל את מתווה הנשיא, אבל מאז תחילת המשא ומתן הליכוד לא יודע להסביר לנו מה זה כולל ומתי נתניהו יוצא לנבצרות". גורם בכחול לבן הוסיף: "בליכוד העבירו מסר שנתניהו מוכן לצאת לנבצרות רק שזה יקרה רק בשלב ההוכחות של המשפט. זה לא מתווה, זה חסינות".</p>
      <p>
        <b>ליברמן על מינוי בנט לשר הביטחון: "מאחל לו הצלחה"</b>
      </p>
      <p>אתמול, רגע לפני כניסת השבת, פרסם הליכוד בהודעה כי <a href="https://www.calcalist.co.il/local/articles/0,7340,L-3773332,00.html">בנט קיבל את הצעת נתניהו למנותו לתפקיד שר הביטחון</a>. בהודעה צוין כי המינוי יובא לאישור הממשלה בישיבת הממשלה הקרובה, והובהר כי בנט הסכים שאם יימצא פתרון לפלונטר הפוליטי ותוקם ממשלת אחדות רחבה או ממשלה צרה, ימונה אדם אחר לתפקיד שר הביטחון. על כך אמר ליברמן: "אני מאחל הצלחה לבנט, אבל האתגר האמיתי שעומד בפני מדינת ישראל זה לא איך למנות שר כזה או אחר, אלא איך להקים ממשלת אחדות לאומית ולחסוך מערכת בחירות שלישית". </p>
      <p>נתניהו ובנט גם סיכמו שמפלגות הליכוד והימין החדש יקימו באופן מיידי סיעה משותפת בכנסת ה-22. נתניהו תדרך הערב שרים שאמורים להתראיין לתקשורת והבהיר להם כי "אין איחוד עם בנט ואיילת שקד. הם לא מצטרפים לליכוד וגם לא מקבלים שריונים בליכוד". </p>
      <p>כבר אתמול היו שטענו כי המהלך למינוי בנט לשר הביטחון עשוי להיות לא-חוקי בלי אישור הכנסת, שבה אין לנתניהו רוב. מנגד אמרו גורמים במשרד ראש הממשלה כי "כשם שישראל כץ מונה לשר חוץ, כך ניתן למנות את בנט לשר ביטחון". היום הודה השר צחי הנגבי מהליכוד כי המינוי "נועד למנוע את התפוררות גוש הימין". לדבריו, "המינוי הצפוי הוא מהלך פוליטי, ככל מינוי קואליציוני של שר בדרג בכיר. ודאי שיש לנו עניין למנוע מצב שבו חלק מחברי גוש ה-55 יחברו לכחול לבן". </p>
      <p>בפוסט שפרסמה בפייסבוק הסבירה ח"כ שקד מדוע שלושת חבריה להנהגת ימינה זכו בתפקידי שרים בכירים והיא שעמדה בראש המפלגה נותרה חברת הכנסת מן השורה: "נתניהו הציע לימין החדש שני תיקים מהתיקים רווחה, חקלאות או תפוצות לבנט ולי, או את תיק הביטחון לבנט. לאחר התייעצות שלנו הסכמנו שלעת הזו עבור המדינה נכון שיהיה שר ביטחון במשרה מלאה, על אחת כמה וכמה בנט. משרד הביטחון תמיד ובתקופה הזו בפרט הוא משרד חשוב מאין כמותו, וניתן לעבוד בו ולעשות דברים משמעותיים גם בתקופת מעבר. לצערי הרב, יש סיכוי לא מבוטל שנגרר בפעם השלישית לבחירות ולכן זו יכולה להיות תקופה ארוכה".</p>
    </article>
  </body>
</html>