<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697501/%D8%A7%D8%B3%D8%AA%D9%82%D8%B1%D8%A7%D8%B1-%D8%AA%D8%AC%D9%87%DB%8C%D8%B2%D8%A7%D8%AA-%D8%B1%D8%B5%D8%AF-%D8%AA%D9%87%D8%AF%DB%8C%D8%AF%D8%A7%D8%AA-%D8%A8%DB%8C%D9%88%D9%84%D9%88%DA%98%DB%8C%DA%A9-%D8%AF%D8%B1-%D8%AD%D8%B1%D9%85-%D8%A7%D9%85%D8%A7%D9%85-%D8%B1%D8%B6%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="استقرار تجهیزات رصد تهدیدات بیولوژیک در حرم امام رضا"/>
    <meta property="og:description" content=". امروز تعداد زیادی از این تجهیزات در حال ساخت و نصب هستند و نخستین آن در حرم امام رضا (ع) نصب شده و کار خود را آغاز کرده است."/>
  </head>
  <body>
    <article>
      <h1>استقرار تجهیزات رصد تهدیدات بیولوژیک در حرم امام رضا</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>. امروز تعداد زیادی از این تجهیزات در حال ساخت و نصب هستند و نخستین آن در حرم امام رضا (ع) نصب شده و کار خود را آغاز کرده است.</b>
      </p>
      <figure>
        <img src="https://cdn.asriran.com/files/fa/news/1398/8/18/1035054_420.jpg"/>
      </figure>
      <p>رییس سازمان پدافند غیرعامل اعلام کرد: تا اواسط سال 1399، 51 شهر ایران به وسیله تجهیزات بومی به سامانه رصد تهدیدات بیولوژیک، شیمیایی و هسته‌ای مجهز خواهد شد.</p>
      <p>به گزارش ایسنا، غلامرضا جلالی در حاشیه مراسم افتتاح نمایشگاه صنایع بومی پدافند غیرعامل با اعلام این خبر اظهار کرد: خوشبختانه امروز ظرفیت قابل توجهی در بومی‌سازی پدافندهای زیستی، شیمیایی، هسته‌ای و سایبری پیدا کردیم که این نشان‌دهنده اثرات مثبت تحریم‌هاست که نشان می‌دهد در صورت مدیریت شرایط ما می‌توانیم از این فرصت به خوبی استفاده کنیم.</p>
      <p>به گفته رییس سازمان پدافند غیرعامل در حال حاضر 200 محصول پایه تولید داخل در حوزه سایبری در شرکت‌های دانش‌بنیان داخلی تولید شده که پیش از این هیچ یک از این محصولات را در اختیار نداشته‌ایم. برای مثال سامانه استراتژیک «اسکادا» تولید شده که اهمیت بسیار زیادی برای ما دارد.</p>
      <p>وی با بیان این‌که رشد تولید محصولات داخلی می‌تواند تضمین امنیت 100 درصدی را برای ایران به ارمغان بیاورد، ادامه داد: امروز نخستین آزمایشگاه «BSL3» افتتاح می‌شود که برای نخستین بار در کشور تولید شده و امکان رصد بسیاری از تهدیدات بیولوژیک را خواهد داشت. امروز تعداد زیادی از این تجهیزات در حال ساخت و نصب هستند و نخستین آن در حرم امام رضا (ع) نصب شده و کار خود را آغاز کرده است.</p>
      <p> </p>
    </article>
  </body>
</html>