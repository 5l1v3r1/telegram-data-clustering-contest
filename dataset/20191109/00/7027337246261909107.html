<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697454/%D8%A8%D8%B2%D8%B1%DA%AF-%D8%AA%D8%B1%DB%8C%D9%86-%D9%BE%D8%B1%D9%88%D9%86%D8%AF%D9%87-%D8%AA%D8%A7%D8%B1%DB%8C%D8%AE-%D8%A7%DB%8C%D8%B1%D8%A7%D9%86-%D8%A8%D8%A7-%D8%A8%DB%8C%D8%B4-%D8%A7%D8%B2-%DB%8C%DA%A9-%D9%85%DB%8C%D9%84%DB%8C%D9%88%D9%86-%D8%B4%D8%A7%DA%A9%DB%8C-%D8%A8%D8%A8%DB%8C%D9%86%DB%8C%D8%AF-%D8%A7%D8%B2-%D8%B4%D9%85%D8%A7-%D9%87%D9%85-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="بزرگ ترین پرونده تاریخ ایران با بیش از یک میلیون شاکی/ ببینید از شما هم کلاهبرداری شده است؟"/>
    <meta property="og:description" content="شما نیز می توانید #6*800*را شماره گیری کنید تا اگر در این سال ها پولی به ناحق از شما کسر شده است بازگشت داده شود."/>
  </head>
  <body>
    <article>
      <h1>بزرگ ترین پرونده تاریخ ایران با بیش از یک میلیون شاکی/ ببینید از شما هم کلاهبرداری شده است؟</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>شما نیز می توانید #6*800*را شماره گیری کنید تا اگر در این سال ها پولی به ناحق از شما کسر شده است بازگشت داده شود.</b>
      </p>
      <figure>
        <img src="https://cdn.asriran.com/files/fa/news/1398/8/18/1034959_395.jpg"/>
      </figure>
      <p>عصر ایران - تعداد شاکیان پرونده شرکت های افزوده به یک میلیون نفر رسید. وزارت ارتباطات اعلام کرده است شکایت ها را به قوه قضائیه ارجاع می دهد. با این حساب، بزرگ ترین پرونده قضایی تاریخ ایران از نظر تعداد شاکیان شکل می گیرد.<br/><br/>ماجرا از این قرار است که برخی از شرکت هایی که تحت عنوان "ارزش افزوده"  فعالیت می کنند در سال های اخیر با شگردهای فریبکارانه ای، مشترکان تلفن های همراه را به طور ناخواسته عضو سرویس های پیامکی خود می کردند و به طور روزانه از آنها در قالب قبض تلفن، پول می گرفتند. این روند البته هنوز هم ادامه دارد و  این شرکت ها از هر فردی بابت هر سرویس پیامکی روزانه 500 تومان دریافت می کنند. از این رو، اگر شما عضو دو سرویس شوید، ماهانه حدود 30 هزار تومان روی قبض موبایل شما افزوده می شود.<br/><br/>برخی از شرکت های ارزش افزوده از روش های متقلبانه ای برای عضو کردن مردم در سرویس های پیامکی استفاده می کنند. مثلاً شما در گوگل دنبال یک آهنگ قدیمی می گردید. صفحه ای باز می شود و شما می توانید روی آیکون پلی کلیک کنید و به موسیقی مطلوب تان گوش کنید. به محض کلیک روی آیکون - و در برخی سایت ها حتی قبل از آن - صفحه ای به طور ناخواسته برایتان باز می شود (پاپاپ) و از شما می خواهد شماره مویابل تان را وارد کنید. خیلی ها تصور می کنند که وارد کردن شماره موبایل برای باز شدن فایل موسیقی ضروری است و ضرری هم ندارد. بنابراین شماره شان را وارد می کنند.<br/><br/>اگر این کار را بکنید، ناخواسته عضو یک سرویس ارزش افزوده شده اید و هر روز 500 تومان به قبض تان افزوده می شود و سر ماه تعجب می کنید که چرا رقم قبض تان بالا رفته است یا شارژ موبایل تان زود تمام می شود؟!<br/>نکته اینجاست که برخی از این شرکت ها روند سخت و مرموزی برای حذف عضویت در این سرویس های پیامکی دارند و اکثر مشترکان نمی دانند که چگونه باید از شر این پول دادن های ناخواسته و مستمر رها شوند.<br/><br/>این موضوعی است که وزیر ارتباطات در چند ماه اخیر به آن ورود کرده و خواهان آن شده که این بازی چندهزار میلیاردی تمام شود و مبالغی که در سال های اخیر بدون رضایت مردم از جیب شان رفته است به ایشان برگردد.<br/><br/><br/><br/>به همین منظور، سامانه ای طراحی شده تا جزئیات مبالغی که از جیب مردم رفته است به آنها اطلاع رسانی شود تا اگر شکایتی دارند، مطرح کنند. در این سامانه افراد می توانند شماره <b><a href="https://www.asriran.com/fa/news/697454/tel:%5C%5C*800*6#">#6*800*</a></b> (ستاره 800 ستاره 6 مربع) را به<b> رایگان</b> شماره گیری کنند.<br/>با ارسال این شماره، در صورتی که در سه سال گذشته بابت ارزش افزوده، مبلغی از آنها کسر شده باشد، جزئیات برایشان پیامک می شود و مردم می توانند شکایت خود را به 8007 پیامک کنند.<br/><br/>به گزارش عصر ایران به نقل از یک منبع موثق در وزارت ارتباطات، تا لحظه نگارش این خبر،بیش از یک میلیون نفر شکایت خود را ثبت کرده اند و این روند همچنان ادامه دارد. <br/><br/>شما نیز می توانید همین الان <b><a href="https://www.asriran.com/fa/news/697454/tel:%5C%5C*800*6#">#6*800*</a></b> (ستاره 800 ستاره 6 مربع) را شماره گیری کنید تا اگر در این سال ها پولی به ناحق از شما کسر شده و شما در قالب قبض موبایل پرداخت کرده اید بازگشت داده شود. </p>
      <figure>
        <img src="https://cdn.asriran.com/files/fa/news/1398/8/18/1034968_674.jpeg"/>
      </figure>
      <p>البته ممکن است مبلغی که از هر کدام از ما کسر شده است، چندان قابل توجه نباشد ولی مهم تر از رقم، توهینی است که برخی از این شرکت ها به شعور مردم کرده و با کسر فریبکارانه مبالغ اندک ولی مستمر از مشترکان، هزاران میلیارد تومان به جیب زده اند به طوری ک<a href="https://www.asriran.com/fa/news/697141/%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%AF%D8%B1-%D9%84%D8%A7%DB%8C%D9%88-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85-13-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A7%D8%B2-%D8%AC%DB%8C%D8%A8-%D9%85%D8%B1%D8%AF%D9%85-%D8%A8%D8%B1%D8%A7%DB%8C-%D9%88%D8%B3-%D8%AE%D8%B1%D8%AC-%D8%B4%D8%AF">ه وزیر ارتباطات اعلام کرده</a> که به اذعان خود این شرکت ها، 13هزار میلیارد تومان (13000000000000) از این سرویس ها درآمد داشته اند!<br/><br/>باید منتظر بود و دید با این پرونده بزرگ که رقم آن بیش از 4 برابر اختلاس معروف 3 هزار میلیاردی است و تا الان یک میلیون شاکی دارد، چه خواهد شد و پولی که از جیب مردم برده اند را چگونه به آنها باز خواهد گرداند؟</p>
      <p>قطعاً وقتی سخن از منافع هزاران میلیارد تومانی است مقاومت ها، لابیگری ها و اعمال نفوذهای سنگین نیز دور انتظار نخواهد بود .</p>
    </article>
  </body>
</html>