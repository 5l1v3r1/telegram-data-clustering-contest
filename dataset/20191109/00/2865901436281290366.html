<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/srpske-gracije-zasluzuju-punu-halu-sportova-u-cetvrtak/342045"/>
    <meta property="og:site_name" content="MozzartSport"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Srpske gracije zaslužuju punu Halu sportova u četvrtak!"/>
    <meta property="og:description" content="Počinju kvalifikacije za Evropsko prvenstvo"/>
  </head>
  <body>
    <article>
      <h1>Srpske gracije zaslužuju punu Halu sportova u četvrtak!</h1>
      <h2>Počinju kvalifikacije za Evropsko prvenstvo</h2>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>
        <b>Ženska košarkaška reprezentacija Srbije u narednoj nedelji započinje kvalifikacioni ciklus za Evropsko prvenstvo koje će se leta 2021. godine održati u Španiji i Francuskoj. Naše košarkašice nalaze se u grupi E sa Turskom, Albanijom i Litvanijom, a u ovom „novembarskom prozoru“ odigraće utakmice protiv Turske u četvrak od 17 časova u novobeogradskoj hali <i>Ranko Žeravica</i>, odnosno u nedelju u Draču od 16 časova protiv Albanije.</b>
      </p>
      <p>Okupljanje reprezentativki zakazano je za ponedeljak 11. novembar, a grupa mladih košarkašica treniraće ovog vikenda u Hali sportova pod vođstvom <b>Marine Maljković</b>.</p>
      <figure>
        <img src="https://mozzartsport.com/upload/CKEditor/09.11.2019/770x200-KSS.png"/>
      </figure>
      <p>Na treninzima će biti i dve osvajačice bronzanog odličja sa Evropskog prvenstva u Beogradu <b>Maja Miljković</b> i <b>Dajana Butulija</b>.<br/><b>"Iskreno, jedva čekam novo okupljanje, jer nam atmosfera u reprezentaciji nikada nije bila bolja. Zaželela sam se devojaka, kao i naših treninga. Očekuju nas prva iskušenja u kvalifikacijama za Evropsko prvenstvo 2021. godine. Obe utakmice će biti teške na svoj način. Turska je veoma ozbiljna ekipa, dok nas u Albaniji čeka neugodno gostovanje. Svakako mislim da smo favoritkinje i da ne bi trebalo da imamo većih problema da pređemo prve dve prepreke", </b>istakla je<b> Dajana Butulija, </b>reprezentativka koja je, uz evropsku bronzu, osvajala i evropsko zlato 2015, odnosno olimpijsku bronzu 2016. godine.</p>
      <p>Od utakmice za treće mesto na Evropskom prvenstvu protiv Velike Britanije u Areni je prošlo tek četiri meseca i taj duel, kao i čitav nastup na šampionatu u Zrenjaninu i Beogradu, još uvek je u glavama naših bronzanih košarkašica.<br/><b>"Kao i uvek, potrebno je da prođe vreme da bi se slegli utisci i da čovek postane svestan koliko je važan uspeh postigla naša reprezentacija. Izuzetno sam ponosna na čitav tim i na to kako smo se na čelu sa selektorkom Marinom Maljković opet vratile u sam vrh evropske košarke"</b>, kaže <b>Butulija</b>.</p>
      <figure>
        <img src="https://mozzartsport.com/upload/CKEditor/09.11.2019/Milos%CC%8C-Teodosic%CC%81-u-akciji-Humanitarni--tiket-u-podne.jpg"/>
      </figure>
      <p>Upravo je to i jedan od glavnih razloga zbog čega naše reprezentativke zaslužuju da Hala sportova u četvrtak bude ispunjena do poslednjeg mesta i da dobiju ogromnu podršku publike, koja bi im pomogla da pobedom protiv Turske otvore kvalifikacije.<br/><b>"Mislim da smo zaslužile punu dvoranu. Očekujem da ljudi to prepoznaju i da ćemo imati veliku podršku. U svakom slučaju posebno se radujem što ću opet igrati u hali u kojoj sam doživela neke od najlepših emocija u karijeri i najveće klupske uspehe"</b>, zaključila je <b>Dajana Butulija</b>.</p>
      <p>Ulaznice za meč sa Turskom moći će da se nabave po ceni od 300 i 500 dinara i već su u prodaji, a mogu da se kupe preko internet sajta www.tickets.rs, kao i na svim njihovim prodajnim mestima.</p>
      <figure>
        <img src="https://mozzartsport.com/upload/CKEditor/09.11.2019/beting%20kl.jpg"/>
      </figure>
      <p><b>Foto</b>: <i>Star Sport</i></p>
    </article>
  </body>
</html>