<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://academia.gal/inicio/-/asset_publisher/m2gF/content/o-simposio-antonio-fraguas-profunda-no-legado-do-protagonista-das-letras-galegas-2019-con-tres-xornadas-entre-a-coruna-e-santiago?redirect=https%3A%2F%2Facademia.gal%2Finicio%3Fp_p_id%3D101_INSTANCE_m2gF%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-1%26p_p_col_pos%3D1%26p_p_col_count%3D4"/>
    <meta property="og:site_name" content="academia.gal"/>
    <meta property="article:published_time" content="2019-11-09T00:10:19+00:00"/>
    <meta property="og:title" content="O Simposio Antonio Fraguas profunda no legado do protagonista das Letras Galegas 2019 con tres xornadas entre A Coruña e Santiago"/>
    <meta property="og:description" content="O Simposio Antonio Fraguas poralle o ramo á celebración das Letras Galegas 2019 cun programa que arrincará o martes 26 de novembro na sede da Real Academia Galega (A Coruña) e continuará os días 27 e 28 no Museo do Pobo Galego (Santiago de Compostela). Ambas as institucións, o Consello da Cultura Galega (CCG) e a Fundación Antonio Fraguas organizan conxuntamente este encontro, que xuntará unha vintena de voces que profundarán na pegada de Antonio Fraguas na cultura galega e no seu legado nos estudos de etnografía e folclore, xeografía e arqueoloxía."/>
  </head>
  <body>
    <article>
      <h1>O Simposio Antonio Fraguas profunda no legado do protagonista das Letras Galegas 2019 con tres xornadas entre A Coruña e Santiago</h1>
      <address>
        <time datetime="2019-11-09T00:10:19+00:00">09 Nov 2019, 00:10</time>
      </address>
      <p>
        <b>O <a href="https://academia.gal/documents/10157/1241108/Simposio_Antonio_Fraguas.pdf"><b>Simposio Antonio Fraguas</b></a> poralle o ramo á celebración das Letras Galegas 2019 cun programa que arrincará o martes 26 de novembro na sede da Real Academia Galega (A Coruña) e continuará os días 27 e 28 no Museo do Pobo Galego (Santiago de Compostela). Ambas as institucións, o Consello da Cultura Galega (CCG) e a Fundación Antonio Fraguas organizan conxuntamente este encontro, que xuntará unha vintena de voces que profundarán na pegada de Antonio Fraguas na cultura galega e no seu legado nos estudos de etnografía e folclore, xeografía e arqueoloxía.</b>
      </p>
      <figure>
        <img src="https://academia.gal/image/image_gallery?img_id=1357108"/>
      </figure>
      <p>O secretario da RAG, Henrique Monteagudo; o académico correspondente e membro do padroado do MPG, Clodio González; e a antropóloga Lucia Oca González, membro da Comisión de Igualdade do CCG, coordinan o simposio, que se desenvolve co apoio da Xunta de Galicia. A asistencia é libre e gratuíta ata completar a capacidade das salas. As persoas que precisen un xustificante de asistencia poderán solicitalo no correo electrónico secretaria@academia.gal.</p>
      <p>A xornada inaugural terá lugar na sede da Academia, na rúa Tabernas, 11 da Coruña o martes 26 de novembro a partir das 19 horas. O presidente da RAG, Víctor F. Freixanes, coordinará unha mesa na que María Xosé Fernández Cerviño ofrecerá un perfil biográfico da figura homenaxeada este 17 de maio pola RAG, institución á que pertenceu dende 1942, primeiro como académico correspondente e a partir de 1951 como membro de número. Antonio Reigosa falará dalgúns seres fantásticos de Galicia sobre os que escribiu Antonio Fraguas e o académico Francisco Díaz-Fierros analizará as súas achegas sobre o territorio e a paisaxe. O serán concluirá cun concerto de Oscar Ibáñez baseado no Cancioneiro de Cotobade, recollido polo propio Fraguas na súa terra natal.</p>
      <p>O programa continuará o mércores 27 e o xoves 28 de novembro en Santiago de Compostela, na sede do Museo do Pobo Galego, institución na que Antonio Fraguas participou activamente dende a súa xestación. El foi, de feito, o seu primeiro director, dende 1977 ata 1989, cando pasou a presidir o padroado desta institución tras o pasamento do seu amigo Xaquín Lorenzo. Máis dunha ducia de especialistas afondarán nestas dúas xornadas no legado de Antonio Fraguas na etnografía e o folclore, a xeografía e a arqueoloxía, e reflexionarán tamén sobre a evolución destas disciplinas antes e despois das súas achegas.</p>
      <p>A xeografía e a arqueoloxía centrarán o programa do mércores 27 de novembro contando coas achegas de Francisco Durán, Valerià Paül, Camiño Noia, Henrique Monteagudo, Francisco Calo Lourido, Felipe Arias e María Pilar Prieto Martínez. O Simposio Antonio Fraguas concluirá o 28 de novembro poñendo o foco na etnografía e no folclore da man de María Concepción Losada, Clodio González, António Medeiros, Luzia Oca, Cristina Sánchez Carretero, Xosé C. Sierra e Xerardo Pereiro.</p>
      <p>Programa dispoñible <a href="https://academia.gal/documents/10157/1241108/Simposio_Antonio_Fraguas.pdf">nesta ligazón</a>.</p>
    </article>
  </body>
</html>