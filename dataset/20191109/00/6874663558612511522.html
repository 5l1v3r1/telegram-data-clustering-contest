<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773346,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="טסלה נכנסת לשוק הרכב הישראלי"/>
    <meta property="og:description" content="יצרנית הרכב החשמלי בניהולו של אילון מאסק נערכת לכניסה לישראל - ומחפשת מנהל לפעילותה בארץ. יצרנית הרכב פרסמה מודעה באתרה הרשמי ובה נכתב: &quot;מנהל שוק הרכב הישראלי יהיה אחראי לשירות, מכירות ומסירה ויתר התפעול הנוגע לשוק הישראלי&quot;"/>
  </head>
  <body>
    <article>
      <h1>טסלה נכנסת לשוק הרכב הישראלי</h1>
      <h2>יצרנית הרכב החשמלי בניהולו של אילון מאסק נערכת לכניסה לישראל - ומחפשת מנהל לפעילותה בארץ. יצרנית הרכב פרסמה מודעה באתרה הרשמי ובה נכתב: "מנהל שוק הרכב הישראלי יהיה אחראי לשירות, מכירות ומסירה ויתר התפעול הנוגע לשוק הישראלי"</h2>
      <address><time datetime="2019-11-09T00:00:00+00:00">09 Nov 2019</time> by <a rel="author">תומר הדר ואודי עציון</a></address>
      <p>יצרנית הרכב החשמלי טסלה מחפשת מנהל פעילות לישראל, כך עולה ממודעת "דרושים" שפרסמה טסלה באתר החברה הרשמי. מטבע הדברים, משמעותו של פרסום כזה הוא אישור רשמי לכניסה עתידית של טסלה לישראל.</p>
      <p>על פי מודעת הדרושים של טסלה, החברה מחפשת "מנהל מכירות, שירות ואספקה לשוק הרכב הישראלי". משמע, בדומה למדינות אחרות שבהן טסלה פעילה, בהן טסלה אינה נעזרת בשירותיהם של יבואני רכב מקומיים - גם בישראל טסלה מתעדת להפעיל בעצמה את מערך המכירות.</p>
      <p> </p>
      <p>על פי לשון הודעתה הרשמית של טסלה, "מנהל שוק הרכב הישראלי יהיה אחראי לשרות, מכירות ומסירה ויתר התפעול הנוגע לשוק הישראלי". עוד עולה מהמודעה, כי מנהל המכירות: "ישכור ויהיה אחראי לצמיחתם של מנהלים בתוך הארגון, קשרים בין צוותי החברה השונים, החדרת מוטיבציה וביסוס מקומה של טסלה כמעסיק מוביל בשוק הישראלי".</p>
      <p>לשון מודעת ה"דרושים" של טסלה חושפת לא מעט מידע אודות כוונותיה של טסלה לגבי השוק. כך, מנהל טסלה ישראל יצטרך לבחור נדל"ן מתאימים, להקים מערך שירות עצמאי ולעמוד בראש טסלה ישראל שתהיה חטיבת רווח עצמאית, לשון המודעה. עוד עולה מלשון המודעה, כי מנהל המכירות יצטרך לקחת חלק בתכנון רשת טעינה ייעודית של טסלה שתכלול את מטעני ה"סופרצ'ארג'ר" של היצרנית ולבסס רשת של קשרים עם בעלי טסלה ישראלים מקומיים כדי לייצר "מועדון לקוחות" ייחודי.</p>
      <figure>
        <img src="https://images1.calcalist.co.il/PicServer3/2018/06/10/823598/23_l.jpg"/>
        <figcaption>טסלה מודל S</figcaption>
      </figure>
      <p>טסלה עצמה היא ככל הנראה יצרנית הרכב החשמלי המוכרת ביותר בעולם. טסלה עצמה מייצרת כיום מספר דגמי מכוניות - חשמליים כולם - טסלה 3 המשפחתית, טסלה מודל S וטסלה מודל X. בעוד פחות משבועיים נערכת טסלה לקראת הצגת טנדר ראשון לחברה - חשמלי גם הוא - ובעתיד תציג טסלה גם משאית.</p>
      <p>החברה שהוקמה על ידי אילון מאסק החלה למכור מכוניות בשנת 2008. אחד מלקוחותיה הראשונים של טסלה היה עידן עופר, שרכש מכונית טסלה רודסטר חשמלית ואף ייבא אותה ארצה בשעתו לצורך ניסויים שנערכו בשיתוף עם בטר פלייס. בשנת 2012 החלה טסלה בשיווק מודל S - מכונית המנהלים הספורטיבית של טסלה המשווקת עד היום. טסלה מודל S נסעה גם בכבישי ישראל, זאת במסגרת שיתוף פעולה נסיוני עם מובילאיי הישראלית - שיתוף פעולה שעלה על שרטון לאחר שמכוניות טסלה מודל S היו מעורבות בתאונות דרכים, חלקן קטלניות ומתוקשרות, בעת נסיעה במצב האוטונומי, מצב שטסלה עצמה המליצה מלכתחילה לשימוש תחת פיקוח צמוד של הנהג. מכירותיו של רכב הכביש-שטח של טסלה, המודל X, החלו רק בשנת 2016 ואילו מכירות טסלה 3 המשפחתית החלו בשנת 2017.</p>
    </article>
  </body>
</html>