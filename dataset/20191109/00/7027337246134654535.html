<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697544/%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-88-%D8%AF%D8%B1%D8%B5%D8%AF-%D9%85%D8%B1%DA%AF-%D9%88-%D9%85%DB%8C%D8%B1%D9%87%D8%A7%DB%8C-%DA%A9%D8%B4%D9%88%D8%B1-%D8%AF%D8%B1-%D8%A7%D8%AB%D8%B1-%D8%A8%DB%8C%D9%85%D8%A7%D8%B1%DB%8C%E2%80%8C%D9%87%D8%A7%DB%8C-%D8%BA%DB%8C%D8%B1-%D9%88%D8%A7%DA%AF%DB%8C%D8%B1-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="وزارت بهداشت: 88 درصد مرگ و میرهای کشور در اثر بیماری‌های غیر واگیر است"/>
    <meta property="og:description" content="شمار مرگ و میرهای ناشی از بیماری‌های غیر واگیردار در کشور به بیش از ۸۸ درصد افزایش یافته است."/>
  </head>
  <body>
    <article>
      <h1>وزارت بهداشت: 88 درصد مرگ و میرهای کشور در اثر بیماری‌های غیر واگیر است</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035144_863.jpg"/>
      </figure>
      <p>شمار مرگ و میرهای ناشی از بیماری‌های غیر واگیردار در کشور به بیش از ۸۸ درصد افزایش یافته است.</p>
      <p>به گزارش ایرنا؛ رییس مرکز مدیریت شبکه وزارت بهداشت، درمان و آموزش پزشکی روز شنبه در مراسم تجلیل از بهورزان نمونه در مشهد گفت: بیماری‌های واگیردار و مرگ‌های ناشی از آن در دهه‌های گذشته کاهش چشمگیر یافته اما در این مدت مرگ و میر ناشی از بیماری‌های غیر واگیر رشد صعودی داشته است.</p>
      <p>دکتر سید جعفر تبریزی افزود: طبق ارزیابی‌ها در افزون بر یک دهه گذشته ۶۶ درصد مرگ و میرها بر اثر بیماری‌های غیر واگیردار بود که این رقم اکنون به بیش از ۸۸ درصد رسیده است.</p>
      <p>وی با اشاره به نقش بهورزان در ارتقای شاخص‌های بهداشتی و اجتماعی کردن سلامت اظهار داشت: ایجاد اطمینان و آرامش به جامعه روستایی در عرصه سلامت مهم ترین دستاورد بهورزان در ارائه مراقبت‌های اولیه‌ بهداشتی به شمار می‌رود.</p>
      <p>وی گفت: کاهش مرگ و میر ناشی از بیماری‌های واگیردار، افزایش سن امید به زندگی از ۵۵ به ۷۶ سال، پوشش فراگیر واکسیناسیون، افزایش آمار زایمان سالم از ۵۰ به ۹۹ درصد، کاهش مرگ و میر نوزادان از ۳۲ نفر به ۹ نفر در هر صد هزار تولد زنده و کاهش مرگ و میر مادران از ۲۲۵ نفر به ۱۸ نفر در هر صد هزار تولد از دستاوردهای حوزه سلامت به شمار می‌رود که بهورزان در این میان نقش ارزنده ای داشته‌اند.</p>
      <p>دکتر تبریزی افزود: هم اکنون ۳۴ هزار بهورز در ۱۷ هزار و ۸۰۰ خانه بهداشت در روستاهای کشور حضور فعال داشته و مراقبت های بهداشتی و درمانی ارائه می‌کنند.</p>
      <p>وی با اشاره به پیشینه تاسیس خانه‌های بهداشتی و ارائه خدمات مراقبت های اولیه بهداشتی اظهار داشت: هم اکنون ۹۸ درصد جمعیت روستایی کشور زیرپوشش مراقبت های بهداشتی و درمانی قرار دارند.</p>
      <p>وی خطاب به بهورزان گفت: ارائه مراقبت‌های اولیه بهداشتی هدیه بهورزان به جامعه روستایی است و شما توانستید پرداخت از جیب مردم را به حداقل برسانید و نقش مهمی در توسعه اقتصادی و فرهنگی روستاها داشته باشید.</p>
    </article>
  </body>
</html>