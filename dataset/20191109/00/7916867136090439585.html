<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134448-toliau-nenugalimi-namuose-asvel-parbloske-cska-ekipa.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-09T00:14:00+00:00"/>
    <meta property="og:title" content="Toliau nenugalimi namuose: ASVEL parbloškė CSKA ekipą"/>
    <meta property="og:description" content="Į Eurolygą po pertraukos sugrįžusi Vilerbano ASVEL (4-2) nepaliauja stebinti ir namuose iškovojo dar vieną pergalę. Šįkart Zvezdano Mitrovičiaus auklėtiniai namuose 67:66 (12:17, 21:13, 17:22, 17:14) sugebėjo įveikti Maskvos CSKA (6-2) ekipą. Nugalėtojas sprendėsi rungtynių pabaigoje: likus žaisti 25 sekundes CSKA turėjo 2 taškų persvarą ir kamuolį savo rankose, tačiau netikslus Mike'o Jameso metimas šeimininkams paliko šansą, kuriuo jie pasinaudojo – Jordanas ..."/>
  </head>
  <body>
    <article>
      <h1>Toliau nenugalimi namuose: ASVEL parbloškė CSKA ekipą</h1>
      <address>
        <time datetime="2019-11-09T00:14:00+00:00">09 Nov 2019, 00:14</time>
      </address>
      <p>Nuotr.: Sputnik – Scanpix</p>
      <figure>
        <a href="https://www.basketnews.lt/paveikslelis-206230-any1000x1000.jpg">
          <img src="https://www.basketnews.lt/paveikslelis-206230-any630x500.jpg"/>
        </a>
      </figure>
      <p>Nuotr. Sputnik – Scanpix</p>
      <p>Į Eurolygą po pertraukos sugrįžusi Vilerbano ASVEL (4-2) nepaliauja stebinti ir namuose iškovojo dar vieną pergalę. Šįkart Zvezdano Mitrovičiaus auklėtiniai namuose <a href="https://www.basketnews.lt/rungtynes/ziureti/82923-vilerbano-asvel-maskvos-cska.html"><b>67:66</b> (12:17, 21:13, 17:22, 17:14)</a> sugebėjo įveikti Maskvos CSKA (6-2) ekipą.</p>
      <p>Nugalėtojas sprendėsi rungtynių pabaigoje: likus žaisti 25 sekundes CSKA turėjo 2 taškų persvarą ir kamuolį savo rankose, tačiau netikslus Mike'o Jameso metimas šeimininkams paliko šansą, kuriuo jie pasinaudojo – Jordanas Tayloras ASVEL atakoje smeigė tritaškį ir išvedė savo ekipą į priekį (67:66).</p>
      <p>CSKA savo lemiamam išpuoliui dar turėjo 13 sekundžių, tačiau Jameso metimas skriejo pro šalį ir Prancūzijos čempionai šventė įsimintiną pergalę.</p>
      <p>Nugalėtojų gretose naudingiausiai rungtyniavo pergalingą tritaškį pataikęs Jordanas Tayloras, kuris per 30 aikštėje praleistų minučių pelnė 14 taškų (1/5 dvit., 2/5 trit., 6/8 baud.), atkovojo 2 kamuolius, atliko 7 rezultatyvius perdavimus, vieną kamuolį perėmė, dukart suklydo ir iš viso surinko 18 naudingumo balų.</p>
      <p>Visas ketverias rungtynes namie laimėjusi ASVEL turnyrinėje lentelėje dalijasi 7-9 vietas.</p>
      <p>Tuo metu CSKA ekipa patyrė antrą nesėkmę per pastaruosius tris mačus. Visos nesėkmės patirtos po to, kai dėl traumos buvo prarastas Willas Clyburnas.</p>
      <p>
        <i>ASVEL: Rihards Lomažs 15, Jordanas Tayloras 14 (7 rez. perd.), Edwinas Jacksonas, Tonye Jekiri (14 atk. kam.), Livio Jeanas-Charlesas ir Davidas Lighty po 8.</i>
      </p>
      <p>
        <i>CSKA: Mike'as Jamesas 14 (5 atk. kam., 4 rez. perd.), Janis Strielnieks 11, Kyle'as Hines'as ir Johannesas Voigtmannas (9 atk. kam.) po 10.</i>
      </p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-200873-crop100x150.jpg"/>
      </figure>
      <p><a href="https://www.basketnews.lt/zaidejai/18517-jordan-taylor.html">Jordan Taylor</a> Taškai: 14 Naudingumas: 18 Blokuoti metimai: 1 Rezultatyvūs perdavimai: 7</p>
    </article>
  </body>
</html>