<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697506/%D8%A8%D8%B9%DB%8C%D8%AF%DB%8C%E2%80%8C%D9%86%DA%98%D8%A7%D8%AF-%D9%85%D9%85%DA%A9%D9%86-%D8%A7%D8%B3%D8%AA-%D8%A7%D8%B2-%D8%A7%D9%86%E2%80%8C%D9%BE%DB%8C%E2%80%8C%D8%AA%DB%8C-%D8%AE%D8%A7%D8%B1%D8%AC-%D8%B4%D9%88%DB%8C%D9%85-%D8%A8%D9%87%D8%AA%D8%B1-%D8%A7%D8%B3%D8%AA-%D9%87%D8%B4%D8%AF%D8%A7%D8%B1%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%B1%D8%A7-%D8%AC%D8%AF%DB%8C-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="بعیدی‌نژاد: ممکن است از ان‌پی‌تی خارج شویم/ بهتر است هشدارهای ایران را جدی بگیرند"/>
    <meta property="og:description" content="سفیر کشورمان در لندن گفت: افرادی در ایران هستند که معتقدند در پاسخ به ادامه عدم پایبندی اروپایی‌ها به برجام باید از معاهده ان‌پی‌تی خارج شویم."/>
  </head>
  <body>
    <article>
      <h1>بعیدی‌نژاد: ممکن است از ان‌پی‌تی خارج شویم/ بهتر است هشدارهای ایران را جدی بگیرند</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035064_631.jpg"/>
      </figure>
      <p>سفیر کشورمان در لندن گفت: افرادی در ایران هستند که معتقدند در پاسخ به ادامه عدم پایبندی اروپایی‌ها به برجام باید از معاهده ان‌پی‌تی خارج شویم.</p>
      <p>به گزارش ایسنا به نوشته روزنامه ایندیپندنت، حمید بعیدی‌نژاد سفیر جمهوری اسلامی ایران در انگلیس گفت که از سرگیری غنی‌سازی اورانیوم، هر دو ماه یکبار با گام‌هایی مشابه دنبال خواهد شد مگر اینکه کشورهای اروپایی اقدامات بیشتری برای نجات توافق هسته‌ای با قدرت‌های بین‌المللی انجام دهند.</p>
      <p>بعیدی‌نژاد روز جمعه همچنین هشدار داد که "افراد پرنفوذ" در ایران در پاسخ به عدم پایبندی اروپایی‌ها به تعهداتشان در توافق هسته‌ای و به‌علاوه تحریم‌های سخت دولت ترامپ، خواهان خروج از معاهده منع اشاعه هسته‌ای (NPT) هستند.</p>
      <p>سه کشور انگلیس، فرانسه و آلمان به همراه روسیه و چین که پس از خروج یک‌جانبه آمریکا از توافق به برجام متعهد مانده‌اند، در ایجاد یک سازوکار مالی که باوجود تحریم‌های آمریکا بتواند تجارت شرکت‌های اروپایی با ایران را تسهیل کند، ناموفق بوده‌اند.</p>
      <p>حمید بعیدی‌نژاد در ادامه گفت که ایران از زمان خروج آمریکا از برنامه جامع اقدام مشترک (برجام) و بازگرداندن تحریم‌ها همچنان به تعهدات خود در قبال توافق هسته‌ای عمل کرده است و اکنون با گام‌هایش در کاهش تعهدات برجامی به سایر امضاء کنندگان این توافق هشدار می‌دهد.</p>
      <p>وی افزود: ما نمی‌توانیم به‌طور یک‌جانبه به این تعهدات عمل کنیم. بنابراین، چنین تصمیماتی را گرفتیم. اگر دیگران هشدارها را جدی نگیرند، شاید از طریق اینستکس (سازوکار مالی ویژه اروپا با ایران) همه ما در شرایط بسیار دشواری قرار بگیریم اما امیدواریم با این گام‌ها پیامی محکم، واقعی و جدی در راستای اجرای توافق هسته‌ای منتقل کنیم.</p>
      <p>سفیر تهران در لندن با بیان اینکه "ما به شرکای خود (در برجام) به اندازه کافی فرصت دادیم و سپس این سیاست را اتخاذ کردیم" خاطر نشان کرد: دو ماه دیگر پس از بررسی وضعیت، به‌طور قطع پنجمین گام را بر خواهیم داشت. همانند دیگر گام‌ها، این اقدام نیز حساب شده و بسیار دقیق خواهد بود. بنابراین، توپ در زمین آنها است و امیدواریم که این مسئله حل شود.</p>
      <p>بعیدی‌نژاد در ادامه گفت: این گام‌ها هر دو ماه یک بار برداشته خواهد شد، این تصمیم در بالاترین سطوح اتخاذ شده است. من این نگرانی‌ها را درک می‌کنم که با گام‌های بیشتری در این مسیر، ما گزینه‌های خود را از دست می‌دهیم و گام‌هایی برداشته‌ایم که به راحتی قابل بازگشت نخواهد بود و این، بر اجرای برجام تاثیر خواهد گذاشت. از این‌رو، ما از شرکای‌مان می‌خواهیم به تعهداتشان عمل و این مسئله را حل و از برجام محافظت کنند.</p>
      <p>وی درباره فشارهای داخلی برای خروج از معاهده منع اشاعه هسته‌ای گفت که این پیمان در موعد بررسی سالیانه آن در سال آینده، در خطر کامل قرار خواهد گرفت.</p>
      <p>این دیپلمات ایرانی اظهار داشت: در برخی محافل و در میان بعضی شخصیت‌ها در ایران این دیدگاه وجود دارد که در حال حاضر ما از عضویت در ان‌پی‌تی هیچ سودی نمی‌بریم.</p>
      <p>بعیدی‌نژاد ادامه داد: این سیاست دولت نیست. رئیس جمهور روحانی و دولت ایران تمام تلاش خودشان را به کار می‌برند تا مردم، تمام مردم و شخصیت‌های مهم را متقاعد کنند که خروج ایران از ان‌پی‌تی به نفع ایران نیست.</p>
      <p>سفیر جمهوری اسلامی ایران با اشاره به فتوای رهبر معظم انقلاب علیه ساخت تسلیحات هسته‌ای در کشور تصریح کرد: ما تسلیحات اتمی را ممنوع کرده‌ایم اما آمریکا ما را زیر فشار می‌گذارد و بر سر راه ما برای دسترسی به فن‌آوری صلح‌آمیز هسته‌ای مانع‌تراشی می‌کند. نکته مثبتی در این کار دیده نمی‌شود.</p>
      <p>وی همچنین تاکید کرد، تا زمانی که دولت ترامپ به سیاست‌های جاری‌ خود ادامه می‌دهد، گفت‌وگو با آمریکا نتیجه‌ای در بر نخواهد داشت.</p>
      <p>حمید بعیدی نژاد اظهار داشت: هیچ تمایلی برای گفت‌وگو با آمریکا وجود ندارد. این کشور دارای یک سیاست خصمانه علیه ایران است، هیچ صداقتی در آنچه می‌گویند وجود ندارد. آنها به دنبال سقوط اقتصاد و جامعه ایران هستند.</p>
      <p>وی افزود: آنها در مقطعی گفتند که می‌خواهند همان سیاستی را در قبال ایران داشته باشند که درخصوص کره شمالی دارند اما این هیچ حاصلی نداشته است. سیاست آمریکا ناهماهنگ است.</p>
    </article>
  </body>
</html>