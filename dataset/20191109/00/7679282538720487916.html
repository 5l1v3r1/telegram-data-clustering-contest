<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-case-verdict-today-internet-service-stopped-in-9-districts-including-meerut-and-aligarh-2839702.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T00:19:24+00:00"/>
    <meta property="og:title" content="अयोध्या केस पर फैसला आज, मेरठ-अलीगढ़ समेत 9 जिलों में इंटरनेट सेवा बंद"/>
    <meta property="og:description" content="Ayodhya Case Verdict : अयोध्या पर फैसले को ध्यान में रखते मेरठ और अलीगढ़ सहित प्रदेश के 9 संवेदनशील जिलों में इंटरनेट सेवा (8 नवंबर की रात 12am से 9 नवंबर की रात 12am तक) बंद रहेगी। प्रशासन ने..."/>
  </head>
  <body>
    <article>
      <h1>अयोध्या केस पर फैसला आज, मेरठ-अलीगढ़ समेत 9 जिलों में इंटरनेट सेवा बंद</h1>
      <address><time datetime="2019-11-09T00:19:24+00:00">09 Nov 2019, 00:19</time> by <a rel="author">हिन्दुस्तान टीम, लखनऊ।</a></address>
      <p><a href="https://www.livehindustan.com/live-blog/ayodhya-verdict-live-updates-supreme-court-judgement-on-ayodhya-ram-mandir-and-babri-masjid-security-tightened-across-the-country-2839492.html">Ayodhya Case Verdict</a> : अयोध्या पर फैसले को ध्यान में रखते मेरठ और अलीगढ़ सहित प्रदेश के 9 संवेदनशील जिलों में इंटरनेट सेवा (8 नवंबर की रात 12am से 9 नवंबर की रात 12am तक) बंद रहेगी। प्रशासन ने कहा कि जरूरत पड़ी तो कुछ समय के लिए पूरे प्रदेश की इंटरनेट सेवाएं बंद की जा सकती है ताकि असामाजिक तत्व इसका लाभ न उठा सकें। इसके अलावा राज्यभर में पहले ही धारा 144 कर दी गई। पूरे राज्य में किसी भी स्थान पर 4 लोगों से अधिक के इकट्ठा होने पर पाबंदी लगाई गई है। सुप्रीम कोर्ट आज दशकों पुराने अयोध्या विवाद पर फैसला सुनाएगा।</p>
      <p>डीजीपी ओपी सिंह ने कहा कि प्रदेश पुलिस पूरी तरह तैयार है। आगरा सहित 21 जिलों को संवेदनशील की सूची में रखा गया है। चप्पे-चप्पे पर पैरामिलिट्री फोर्स का पहरा रहेगा। हर जिले में अस्थाई जेलें बनाई गई हैं। पूरे प्रदेश में 673 लोगों पर खुफिया एजेंसियों की नजर है। डीजीपी ने बताया कि अयोध्या में सुरक्षा पहले से भी पुख्ता है। पुलिस की सभी इकाइयों का डेरा है। एटीएस और एसटीएफ को लगाया गया है। इंडो-नेपाल बार्डर पर चौकसी बढ़ा दी गई है। इसके लिए एसएसबी और कस्टम अधिकारियों से भी बात की गई है, ताकि सघन चेकिंग के बिना कोई नहीं आ सके।</p>
      <p>
        <a href="https://www.livehindustan.com/uttar-pradesh/story-ayodhya-verdict-21-districts-sensitive-in-uttar-pradesh-intelligence-agencies-keep-eye-on-673-people-2839498.html">Ayodhya Verdict: यूपी में 21 जिले संवेदनशील, 673 लोगों पर खुफिया नजर</a>
      </p>
      <p><b>मेरठ, अलीगढ़, मुरादाबाद सहित कई जिले संवेदनशील</b><br/>डीजीपी ने बताया कि 21 जिलों की सूची में मेरठ, मुरादाबाद, मुजफ्फरनगर, अलीगढ़, बनारस, प्रयागराज, कानपुर, गोरखपुर, आगरा आदि जिले शामिल हैं। इन जिलों में पैरामिलिट्री फोर्स, पीएसी, आरआरएफ, आरएएफ तैनात की जाएगी।</p>
      <p><b>11 नंवबर तक बंद रहेंगे स्कूल</b><br/>उत्तर प्रदेश सरकार ने 9 नवंबर से 11 नंवबर तक राज्य में सभी सरकारी व प्राइवेट स्कूल कॉलेज व ट्रेनिंग संस्थान बंद रखने के निर्देश दिया है।</p>
      <p>
        <a href="https://www.livehindustan.com/uttar-pradesh/story-ayodhya-case-wrong-comment-on-social-media-can-sent-you-in-jail-2838068.html">अयोध्या केस : सोशल मीडिया पर गलत टिप्पणी की तो होगी जेल</a>
      </p>
    </article>
  </body>
</html>