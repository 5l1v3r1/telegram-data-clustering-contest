<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773348,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="הגשר לנהריים נסגר, &quot;אי השלום&quot; חוזר לירדן"/>
    <meta property="og:description" content="מעט לפני 16:30 סגרו חייל צה&quot;ל את הגשר המוביל מכביש 90 ל&quot;אי השלום&quot; בנהריים - והשטח, שנותר בישראל לתקופה של 25 שנה במסגרת הסכם השלום, יחזור מחר לשליטת ירדן. היום טיילו ישראלים רבים במקום בפעם האחרונה. &quot;תחושה של עצבות ואכזבה&quot;"/>
  </head>
  <body>
    <article>
      <h1>הגשר לנהריים נסגר, "אי השלום" חוזר לירדן</h1>
      <h2>מעט לפני 16:30 סגרו חייל צה"ל את הגשר המוביל מכביש 90 ל"אי השלום" בנהריים - והשטח, שנותר בישראל לתקופה של 25 שנה במסגרת הסכם השלום, יחזור מחר לשליטת ירדן. היום טיילו ישראלים רבים במקום בפעם האחרונה. "תחושה של עצבות ואכזבה"</h2>
      <address><time datetime="2019-11-09T00:00:00+00:00">09 Nov 2019</time> by <a rel="author">אחיה ראב"ד, ynet</a></address>
      <p>אחר הצהריים תם עידן: חיילי צה"ל סגרו מעט לפני השעה 16:30 את הגשר המוביל מכיוון כביש 90 ל"אי השלום" בנהריים. השטח, שהיה בשליטת ישראל יותר מ-70 שנה, אולם בריבונות ירדנית, יוחזר לירדנים על פי הסכמי השלום שנחתמו לפני 25 שנה. מעתה ישראלים לא יורשו יותר להגיע אל אדמות "אי השלום" ולעבד אותן. </p>
      <p>מעט לפני כן יצא לדרך הסיור האחרון של ישראלים במובלעת נהריים, שטח בריבונות ירדנית, שנותר בידי ישראל לתקופה של 25 שנה במסגרת הסכם השלום עם הממלכה. השטח חוזר מחר לירדן יחד עם מובלעת צופר. מאות מבקרים הגיעו היום למקום, כדי להספיק לחוות ולסייר במקום.</p>
      <figure>
        <img src="https://images1.calcalist.co.il/PicServer3/2018/02/05/792537/20180202_140931_l.jpg"/>
        <figcaption>נהריים <br/>צילום: דוד הכהן</figcaption>
      </figure>
      <p>עבור חקלאי עמק הירדן, מדובר בחלק מהבית. יותר מ-70 שנה מעבדים החקלאים מאשדות יעקב קרוב ל-800 דונם באזור. גם הם קיוו עוד לשינוי של הרגע האחרון, אך זה לא התרחש. </p>
      <p>"התחושה היא של עצבות ואכזבה", אמר היום ראש המועצה האזורית עמק הירדן, עידן גרינבאום. "אין לנו טענות לירדנים, אלא לממשלה שלנו. אנחנו אזרחי ישראל ולא אזרחי ירדן. ציפינו מהממשלה לאיזשהי אמירה, שמישהו יבוא ויגיד פה לחקלאים תודה על כך ש-70 שנה הם עמדו ועיבדו את האדמות, גם בתקופה של מלחמות וגם בתקופה של שלום, שמרו על אדמות המדינה. אף אחד לא בא, זה לא עניין אף אחד, כאילו שלא סופרים אותנו.</p>
      <p>המהלומה המפתיעה לא הגיעה במקרה. במסגרת חלוקת הגבולות לפי הסכם השלום שנחתם עם ירדן, לו מלאו 25 שנה בדיוק לפני שבועיים, נכללו שתי מובלעות - שטחים חקלאיים שממזרח למושב צופר שבערבה, ושטחים באזור נהריים, בין הירמוך לירדן שבצפון. לפי ההסכם, שטחים אלה הוחכרו לישראל ל-25 שנה. לכל אחד מהצדדים מותר לבטל את ההסכם, בהתרעה של שנה מראש. לפני כשנה הודיעה ירדן כי אין בכוונתה לחדש את תוקפו של ההסכם. "מדובר באדמות ירדניות, והן יישארו כאלה משום שירדן תממש את ריבונותה עליהן", הצהיר אז היורש עבדאללה.</p>
      <p>"היו מגעים עם הירדנים על האפשרות להאריך את תקופת החכירה, אבל אף אחד באמת לא עשה מאמץ שמשהו יקרה, לא התאבדו על העניין הזה, כאילו שזה לא רלוונטי", אמר גרינבאום. "אנחנו אפילו לא יודעים מה יהיה פה בשעות הקרובות. הם פשוט יסגרו היום בערב את השער, ובזה תם העידן".</p>
      <p>מנהל אתר התיירות בנהריים, שי הדר, אמר כי למרות הכאב, התיאום עם הירדנים נמשך בצורה טובה. "הסיורים לאי השלום מלאים מראש, ועם ישראל כולו בא לתמוך בפארק נהריים ולצעוד בשביל הסכרים", אמר.</p>
      <p>
        <b>יחסים מעורערים</b>
      </p>
      <p>ביום רביעי השבוע שוחררו שני האזרחים הירדנים, היבה אל-לבדי ועבד א-רחמן מרעי שהיו עצורים בישראל מאז אוגוסט בחשד למגע עם סוכן זר, ומעצרם החריף את היחסים המעורערים ממילא בין ישראל לירדן, שבאו לידי ביטוי גם בעניין גורלן של המובלעות צופר ונהריים. לפני כשבועיים מלאו כאמור 25 שנה להסכם השלום ההיסטורי בין המדינות, ואף נציג מהממשלה המכהנת לא התייחס לנושא. בנוסף, משרד החוץ והשגרירויות בתל אביב ובעמאן החליטו שלא לערוך אירוע לציון התאריך.</p>
      <p>ראש המטה לביטחון לאומי במשרד ראש הממשלה, מאיר בן שבת, ביקר בירדן וסיכם על הצעד לשחרור הירדנים, שבעקבותיו ישוב השגריר הירדני לישראל. בשבוע שעבר הוא הוחזר לעמאן "להתייעצויות" במחאה על מעצר שני האזרחים. גורם מדיני הוסיף כי "ישראל וירדן סיכמו להמשיך בזמן הקרוב באווירה חיובית וברוח טובה את השיחות בכל הנושאים העומדים על הפרק, מתוך כוונה לחזק את היחסים בין המדינות".</p>
      <p>לשכת ראש הממשלה מסרה לאחר שחרור העצורים כי: "ירדן תחזיר בימים הקרובים את שגרירה לישראל, לאחר הסכמה שהושגה בין המדינות על העברתם לאחריות שלטונות הביטחון בירדן של שני הירדנים העצורים בישראל. ראש השב"כ סיכם עם מקבילו הירדני על סידורי הביטחון סביב שחרורם. מדינת ישראל רואה ביחסים עם ירדן אבן יסוד ביציבות במזרח התיכון ותמשיך לפעול לשימור ביטחון האזור".</p>
    </article>
  </body>
</html>