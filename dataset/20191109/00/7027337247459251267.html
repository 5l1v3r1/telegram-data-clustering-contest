<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697531/%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D8%A7%DB%8C%D8%B1%D8%A7%D9%86-%D9%88%D8%A7%D8%A8%D8%B3%D8%AA%DA%AF%DB%8C-%D8%A8%D9%87-%D8%B5%D9%86%D8%B9%D8%AA-%D9%86%D9%81%D8%AA-%D8%B1%D8%A7-%D9%87%D9%85%DA%86%D9%86%D8%A7%D9%86-%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="وزیر کشور: ایران وابستگی به صنعت نفت را همچنان دارد"/>
    <meta property="og:description" content="وزیر کشور گفت: با توجه به شرایطی که در آن قرار داریم، مردم، مسئولان و مجموعه نظام اسلامی در زمینه مقاومت برابر استکبار نمره قبولی گرفته‌ و تسلیم زیاده خواهی دشمنان نشدند."/>
  </head>
  <body>
    <article>
      <h1>وزیر کشور: ایران وابستگی به صنعت نفت را همچنان دارد</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035107_764.jpg"/>
      </figure>
      <p>وزیر کشور گفت: با توجه به شرایطی که در آن قرار داریم، مردم، مسئولان و مجموعه نظام اسلامی در زمینه مقاومت برابر استکبار نمره قبولی گرفته‌ و تسلیم زیاده خواهی دشمنان نشدند.</p>
      <p>به گزارش ایرنا؛ عبدالرضا رحمانی فضلی عصر شنبه در نشست کارگروه توسعه اقتصادی کردستان با بیان اینکه نمونه این موفقیت پشت سر گذاشتن تنش‌های مختلف داخلی و خارجی در سال‌های گذشته است، اظهار کرد: به عنوان کشوری که به دنبال صلح و توسعه هستیم باید این شرایط را در کشورهای منطقه نیز ایجاد کنیم.</p>
      <p>وی افزود: کشورهایی که از هزاران کیلومتر دورتر با عنوان ایجاد صلح به منطقه می‌آیند باید بدانند نمی‌توانند رد پایی دایمی از خود در این منطقه باقی بگذارند چون این ایران است که در ۴۰ سال گذشته توانسته تاثیر خود در منطقه را به خوبی بگذارد.</p>
      <p>وزیر کشور اضافه کرد: این کشورها در چند مدت گذشته ایران را تهدید می‌کردند که اگر پای مذاکره نیایید تحریم ها را شدیدتر می‌کنیم در حالیکه ایران توانسته با اتکا به آرمان های انقلاب اسلامی و مقاومت مردم این مراحل سخت را پشت سر بگذارد.</p>
      <p>رحمانی فضلی با بیان اینکه ایران در این مدت تمام چالش های خود را پشت سر گذاشته اما وابستگی به صنعت نفت را همچنان دارد، یادآور شد: انتظار می رود با اتکا به رهنمودهای رهبر معظم انقلاب اسلامی این چالش نیز پشت سر گذاشته شود لذا استان کردستان نیز باید سهم خود را در این حوزه به خوبی ایفا کند.</p>
    </article>
  </body>
</html>