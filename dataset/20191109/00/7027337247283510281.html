<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697547/%D9%88%D8%B2%DB%8C%D8%B1-%D8%B9%D9%84%D9%88%D9%85-%D8%A8%D8%B1%D9%86%D8%A7%D9%85%D9%87%E2%80%8C%D8%A7%DB%8C-%D8%A8%D8%B1%D8%A7%DB%8C-%D8%A7%D8%AF%D8%BA%D8%A7%D9%85-%D8%AF%D8%A7%D9%86%D8%B4%DA%AF%D8%A7%D9%87%E2%80%8C%D9%87%D8%A7-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="وزیر علوم :برنامه‌ای برای ادغام دانشگاه‌ها وجود ندارد"/>
    <meta property="og:description" content="وزیر علوم، تحقیقات و فناوری با اشاره به طرح ساماندهی دانشگاه‌های کشور گفت: هیچ برنامه ای برای انحلال و ادغام فیزیکی بین دانشگاه‌ها وجود ندارد."/>
  </head>
  <body>
    <article>
      <h1>وزیر علوم :برنامه‌ای برای ادغام دانشگاه‌ها وجود ندارد</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035147_248.jpg"/>
      </figure>
      <p>وزیر علوم، تحقیقات و فناوری با اشاره به طرح ساماندهی دانشگاه‌های کشور گفت: هیچ برنامه ای برای انحلال و ادغام فیزیکی بین دانشگاه‌ها وجود ندارد.</p>
      <p>به گزارش ایرنا؛ منصور غلامی عصر شنبه در نشستی با روسای دانشگاه‌های قم اضافه کرد: فقط درصورتی که ادغام مراکز علمی به افزایش کیفیت دانشگاه منجر شود، برخی موسسات و مراکز آموزش عالی منحل و یا با یک دیگر ادغام خواهند شد.</p>
      <p>وی اضافه کرد: افزایش کیفیت آموزشی و پژوهشی و ماموریت گرایی علمی خاص ویژه هر دانشگاه دو مساله محوری بوده که در رابطه با طرح ساماندهی دانشگاه های کشور دنبال می‌شود.</p>
      <p>وی ادامه داد: درطرح ساماندهی مراکز دانشگاهی کشور نسبت به تفویض برخی از اختیارات به روسای دانشگاه‌های مادر پیش بینی‌های مطلوبی صورت گرفته‌است.</p>
      <p>غلامی افزود: درطرح ساماندهی دانشگاه‌ها هیچ رشته تحصیلی حذف نمی‌شود اما درصورت عدم جلب انتظارات وزارت علوم و عدم تکمیل صندلی‌های مراکز علمی ممکن است فعالیت برخی رشته‌ها و مراکز غیرانتفاعی به حالت تعلیق دربیاید.</p>
      <p>وزیر علوم، تحقیقات و فناوری تصریح کرد: درشرایط اقتصادی حاکم بر کشور مدیریت بخش‌های دولتی و غیردولتی مراکز علمی کشور نسبت به گذشته دشوارتر شده‌است.</p>
      <p>وی گفت: با محور قرار دادن تجربیات دوران سخت کنونی، شرایط و وضعیت آینده دانشگاه‌های کشور در برآورد هزینه و افزایش خدمات آموزشی کاملا امیدوار کننده خواهد بود.</p>
      <p>غلامی با اشاره به اهمیت جذب نخبگان در دانشگاه‌های کشور اضافه کرد: برای استفاده از نخبگان در بین اعضای هیات علمی دانشگاه‌های کشور از ۳ سال گذشته اقدامات قابل توجهی درفرایند جذب صورت گرفته‌است.</p>
    </article>
  </body>
</html>