<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/09000607/Ayodhya-case-verdict-tomorrow-Announcement-of-School.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="அயோத்தி வழக்கில் நாளை தீர்ப்பு: பல்வேறு மாநிலங்களில் பள்ளிகள், கல்லூரிகளுக்கு விடுமுறை அறிவிப்பு"/>
    <meta property="og:description" content="அயோத்தி வழக்கில் நாளை தீர்ப்பு வெளியாக உள்ள நிலையில், பல்வேறு மாநிலங்களில் பள்ளிகள், கல்லூரிகளுக்கு விடுமுறை அறிவிக்கப்பட்டுள்ளது."/>
  </head>
  <body>
    <article>
      <h1>அயோத்தி வழக்கில் நாளை தீர்ப்பு: பல்வேறு மாநிலங்களில் பள்ளிகள், கல்லூரிகளுக்கு விடுமுறை அறிவிப்பு</h1>
      <h2>அயோத்தி வழக்கில் நாளை தீர்ப்பு வெளியாக உள்ள நிலையில், பல்வேறு மாநிலங்களில் பள்ளிகள், கல்லூரிகளுக்கு விடுமுறை அறிவிக்கப்பட்டுள்ளது.</h2>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>புதுடெல்லி, <br/><br/>உத்தர பிரதேச மாநிலத்தில் அனைத்து பள்ளிகள், கல்லூரிகள் மற்றும் கல்வி நிலையங்களுக்கு நவம்பர் 9-ந் தேதி முதல் நவம்பர் 11-ந் தேதி வரை விடுமுறை அறிவிக்கப்பட்டுள்ளது. <br/><br/>கர்நாடகாவில் அனைத்து பள்ளிகள், கல்லூரிகளுக்கு நாளை விடுமுறை அளிக்கப்பட்டுள்ளன.</p>
      <p>ஜம்முவின்  10 மாவட்டங்களிலும் பிரிவு 144 விதிக்கப்பட்டுள்ளது. அனைத்து தனியார் மற்றும் அரசு பள்ளிகள் மற்றும் கல்லூரிகளுக்கு நாளை விடுமுறை அளிக்கப்பட்டுள்ளது.<br/><br/>மத்திய பிரதேச மாநிலத்தில் அனைத்து தனியார் மற்றும் அரசு பள்ளிகளுக்கும் நாளை விடுமுறை அளிக்கப்பட்டுள்ளன.<br/><br/>அயோத்தி வழக்கின் தீர்ப்பு நாளை வெளியாவதையொட்டி அயோத்தி, மதுரா, வாரணாசியில் உச்சகட்ட பாதுகாப்பு போடப்பட்டுள்ளது. தீர்ப்பு வெளியாக உள்ளதால் முன்னெச்சரிக்கை நடவடிக்கையாக ஏற்கனவே 144 தடை அமலில் உள்ளது. <br/><br/>மேலும் அயோத்தி தீர்ப்பு வெளியாவதையொட்டி தமிழகம் முழுவதும் சுமார் 1 லட்சம் போலீசார் பாதுகாப்பு பணியில் ஈடுபடுத்தப்பட்டுள்ளனர். முக்கிய இடங்களில் கண்காணிப்பு மற்றும் ரோந்துப்பணியை காவல்துறை தீவிரப்படுத்தி உள்ளது. <br/><br/>மேலும் தீர்ப்பு நாளை வெளியாவதையொட்டி தமிழகத்தில் 15 மையங்களில் நடைபெற்றுவந்த காவலர் உடற்தகுதித் தேர்வு மறு அறிவிப்பு வரும் வரை தற்காலிகமாக ஒத்திவைக்கப்படுவதாக சீருடைப் பணியாளர் தேர்வு குழுமம் தெரிவித்துள்ளது.</p>
    </article>
  </body>
</html>