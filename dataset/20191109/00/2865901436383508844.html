<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/ostali-sportovi/vesti/teske-haubice-izrovale-nba-lilard-brojao-do-60-rasel-do-52-sjakam-do-44-a-pobedio-je-samo-jedan/342026"/>
    <meta property="og:site_name" content="MozzartSport"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Teške haubice izrovale NBA: Lilard brojao do 60, Rasel do 52, Sjakam do 44, a pobedio je samo jedan"/>
    <meta property="og:description" content="Izdominirao je i duet plejmejkera Netsa, Irving i Dinvidi koji su zajedno postigli čak 67 poena"/>
  </head>
  <body>
    <article>
      <h1>Teške haubice izrovale NBA: Lilard brojao do 60, Rasel do 52, Sjakam do 44, a pobedio je samo jedan</h1>
      <h2>Izdominirao je i duet plejmejkera Netsa, Irving i Dinvidi koji su zajedno postigli čak 67 poena</h2>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>NBA je sinoć videla jedno od šuterski najmoćnijih večeri u istoriji, koje je pak ponovo pokazalo da pobedu i titule donose odbrane, a ne napadi. Jer šta reći na to kada vaš igrač da 60 ili 52 poena, a vi izgubite...</p>
      <p>Upravo tu sudbinu doživeli su Portland i <b>Demijan Lilard</b> koji je zabeležio rekord karijere i franšize sa 60 poena (19/33 za dva, 7/16 za tri, 15/15 sl. bacanja). Ali i pored toga njegovi Trejlblejzersi su poklekli protiv gostiju iz Bruklina pred domaćim navijačima rezultatom 115:119. Ponavlja se stara priča kada je tim iz Oregona u pitanju, a to je da moćni plej, koji je sve bolji iz sezone u sezonu, ostavljen "na cedilu" od saigrača gde su mu najveća podrška bili <b>Aferni Simons</b> sa 15 poena i <b>Hasan Vajtsajd</b> sa 10 poena i 15 skokova.</p>
      <figure>
        <iframe src="https://www.youtube.com/embed/XEEOzxwc7Ek" width="425" height="349" data-service="Youtube" scrolling="no"/>
      </figure>
      <p>Sa druge strane parketa, umesto hegemonije jednog igrača, viđen je duopol <b>Kajrija Irvinga i Spensera Dinvidija</b> što je očigledno dalo rezultat. Vrsni plej, novopridošlica u Netse, nastavlja sa sjajnim partijama na početku nove stranice sjajne karijere te je ovaj meč završio sa 33 poena, a poen više dala je njegova zamena, uz pet skokova i četiri asistencije. Pored toga, fanstastični duo plejmejkera je predvodio tim do pobede u veoma tesnoj završnici.</p>
      <figure>
        <iframe src="https://www.youtube.com/embed/tmeMcLNx8jo" width="425" height="349" data-service="Youtube" scrolling="no"/>
      </figure>
      <p>Magično veče imao je i <b>Deanđelo Rasel</b> koji je Minesoti sasuo 52 laka komada, ali ni to nije bilo dovoljno za pobedu Golden Stejta. Vicešampioni desetkovani povredama pružili su sjajnu partiju na gostovanju Timbervulfsima, gurali do produžetka gde su na kraju ipak izgubili ceo plen rezultatom 119:125. Za to je najzaslužniji <b>Endrju Vigins</b> koji je bio najefikasniji u domaćem timu sa 40 poena i sedam uspešnih dodavanja. Najjaču podršku očekivano je imao u jednom od najboljih centara današnjice, <b>Karl-Entoni Taunsu</b> koji je brojao do 20 poena i 14 skokova.</p>
      <figure>
        <iframe src="https://www.youtube.com/embed/4PYLE68Tusw" width="425" height="349" data-service="Youtube" scrolling="no"/>
      </figure>
      <p>Jedini od ova tri čudesna susreta od sinoć u kojem je jedan igrač izdominirao, ali je njegov tim ipak pobedio odigran je u Nju Orleansu gde slabašni Pelikansi, koji i dalje čekaju da im se oporavi prvi pik sa drafta, <b>Zajona Vilijamsona</b> nisu stigli do drugog trijumfa u novoj sezoni. Bolji od njih, rezultatom 122:104 bili su šampioni iz Toronta, koje je predvodio sve bolji <b>Paskal Sjakam</b>. Kamerunsko krilo je letelo po parketu Smuti Kinga centra zabeleživši 44 poena (17-28 za dva, 5-10 za tri, 5-5 sl. bacanja) uz 10 skokova. Uz njega, dobru partiju u dresu Toronta imali su krilo <b>O Dži Anunobi</b> sa 21 i rezervista <b>Norman Pauel</b> sa 18 poena.</p>
      <p>
        <b>NBA – rezultati</b>
      </p>
      <p>Indijana – Detroit 112:106<br/>/Voren 17 – Kenard 29/</p>
      <p>Orlando – Memfis 118:86<br/>/Vučević 23 – Valančijunas 15/</p>
      <p>Vašington – Klivlend 100:113<br/>/Brajant 23 – Tompson 21/</p>
      <p>Atlanta – Sakramento 109:121<br/>/Jang 30 – Hild 22/</p>
      <p>Minesota – Golden Stejt 125:119<br/>/Vigins 40 – Rasel 52/</p>
      <p>Nju Orleans – Toronto 104:122<br/>/Ingram 27 – Sjakam 44/</p>
      <p>Dalas – Njujork 102:106<br/>/Dončić 38 – Moris 29/</p>
      <p>Denver – Filadelfija 100:97<br/>/Jokić 26 – Embid 19/</p>
      <p>Juta – Milvoki 103:100<br/>/Bogdanović 33 – Adetokunbo 30/</p>
      <p>Portland – Bruklin 115:119<br/>/Lilard 60 – Danvidi 34/</p>
      <p>LA Lejkers – Majami 95:80<br/>/Dejvis 26 – Batler 22/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/09.11.2019/istok9.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/09.11.2019/zapad9.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>