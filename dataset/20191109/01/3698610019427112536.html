<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/vbivstvo-baykera-na-harkivskomu-shose-obvinuvalniy-akt-skeruvano-do-sudu-329042_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T01:02:00+00:00"/>
    <meta property="og:title" content="Вбивство байкера на Харківському шосе: обвинувальний акт скерувано до суду"/>
    <meta property="og:description" content="Обвинуваченому інкримінують ще ряд злочинів: хуліганство, порушення умов запобіжного заходу і зберігання наркотиків."/>
  </head>
  <body>
    <article>
      <h1>Вбивство байкера на Харківському шосе: обвинувальний акт скерувано до суду</h1>
      <h2>Обвинуваченому інкримінують ще ряд злочинів: хуліганство, порушення умов запобіжного заходу і зберігання наркотиків.</h2>
      <address>
        <time datetime="2019-11-09T01:02:00+00:00">09 Nov 2019, 01:02</time>
      </address>
      <p>Прокуратура скеровала до суду обвинувальний акт щодо підозрюваного у <b><a href="https://dt.ua/UKRAINE/u-kiyevi-rozstrilyali-motociklista-243471_.html">вбивстві байкера на Харківському шосе в Києві</a></b>. Як раніше повідомляли ЗМІ, у вбивстві Юрія Калініченка звинувачують сумоїста Дмитра Слепченка.</p>
      <p>Справа про вбивство розглядається в Дарницькому суді столиці. Обвинувальний акт до суду для розгляду справи по суті було скеровано Київською місцевою прокуратурою №2 у п'ятницю, 8 листопада.</p>
      <p>Обвинуваченому інкримінують ч. 1 ст. 115 Кримінального кодексу (умисне вбивство). За даними слідства, 24 травня 2017 року під час дорожнього конфлікту він застрелив мотоцикліста і зник з місця злочину на автомобілі.</p>
      <p>Крім вбивства, Слепченка звинувачують у хуліганстві із застосуванням предмета, призначеного для нанесення пошкоджень: у 2016 році обвинувачений стріляв із травматичного пістолета в охоронця на парковці супермаркету.</p>
      <p>Дарницький суд уже розглядає ще один обвинувальний акт щодо Слепченка. Йому інкримінують систематичні втечі зі спеціалізованого психіатричного закладу, до якого його помістили за рішенням суду. А також придбання і зберігання в палаті наркотичних речовин.</p>
      <p>Прокуратура наполягатиме на об'єднанні двох проваджень в одне, так як обвинуваченим у них є одна й та сама оособа.</p>
      <p>4 жовтня Слепченку обрали суворіший запобіжний захід, замінивши приміщення до психіатричної лікарні триманням під вартою в СІЗО.</p>
      <p>Увечері 24 травня 2017 року на Харківському шосе в Києві застрелили байкера Юрія Калініченка. Вбивця під'їхав на автомобілі до мотоцикліста, який стояв на червоний сигнал світлофора, двічі вистрілив у нього і зник з місця злочину. Калініченко помер до прибуття медиків.</p>
      <p>За підозрою у вбивстві поліція розшукувала <b><a href="https://dt.ua/UKRAINE/u-kiyevi-za-pidozroyu-u-vbivstvi-baykera-rozshukuyut-vice-chempiona-svitu-z-borotbi-sumo-zmi-243493_.html">Дмитра Слепченка, віце-чемпіона світу</a></b> з боротьби сумо. Слєпченко неодноразово потрапляв до поля зору правоохоронців: брав участь рейдерських захопленнях, блокуванні окружної виборчої комісії №223 у Києві в 2012 році тощо.</p>
      <figure>
        <iframe src="https://www.youtube.com/embed/OlYbCeeFdCc" width="640" height="360" data-service="Youtube" scrolling="no"/>
      </figure>
      <p>Через день після вбивства <b><a href="https://dt.ua/UKRAINE/pidozryuvaniy-u-rozstrili-motociklista-v-kiyevi-zdavsya-policiyi-243655_.html">Слепченко здався поліції</a></b>. Суд спершу заарештував його. Але незабаром судово-психіатрична експертиза вывила у підозрюваного ознаки депресивного розладу, і борця помістили в психіатричну лікарню. Проте, як з'ясувала поліція, підозрюваний вступив у змову з лікарями, і приходив до медзакладу тільки ночувати. У травні 2017 року його затримували в кінотеатрі.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>