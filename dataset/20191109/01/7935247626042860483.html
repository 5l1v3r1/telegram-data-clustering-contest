<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/altiparmakta-gelinlikci-furyasi-15547yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-09T01:00:00+00:00"/>
    <meta property="og:title" content="Altıparmak'ta gelinlikçi furyası"/>
    <meta property="og:description" content="Trafikten bunaldığım günlerde toplu taşımayı kullanıyorum.Hem bir nebze olsun trafik sıkışıklığından dolayı yaşadığım stresimi  azaltıyorum,..."/>
  </head>
  <body>
    <article>
      <h1>Altıparmak'ta gelinlikçi furyası</h1>
      <address><time datetime="2019-11-09T01:00:00+00:00">09 Nov 2019, 01:00</time> by <a rel="author">Mustafa Özdal</a></address>
      <p>Trafikten bunaldığım günlerde toplu taşımayı kullanıyorum.</p>
      <p>Hem bir nebze olsun trafik sıkışıklığından dolayı yaşadığım stresimi  azaltıyorum, hem yürüyüş yapıp vücudumu ödüllendiriyorum, hem de sokakta ne olup bittiğini daha iyi gözlemleyerek köşeme malzeme çıkarmaya çalışıyorum.</p>
      <p>Geçen gün de öyle yaptım ve kent merkezinde bir tur attım.</p>
      <p><b>Muradiye</b> ve <b>Altıparmak</b>, çocukluğumun geçtiği mahalleler.</p>
      <p>Muradiye, Bursa'nın geçirdiği dönüşüme rağmen bozulmadan, özgün yapısını korurken, Altıparmak eski Altıparmak değil.</p>
      <p>Oysa çok değil 10 yıl öncesine kadar Bursa'nın merkeziydi Altıparmak.</p>
      <p>Caddenin her iki yakası da sabah, akşam insan kalabalığıyla cıvıl cıvılken, bugün in cin top oynuyor adeta.</p>
      <p>Henüz AVM'lerin yükselmediği eski Bursa'da, özellikle bayram arefelerinde kot satılan dükkanlarda, izdiham yaşandığını hatırlıyorum.</p>
      <p>Hatta mağaza yetkilileri daha fazla müşteri girmesin diye kapıyı kilitlerlerdi, o derece!</p>
      <p>Böyle olunca da bu caddede kiralık dükkan bulmak hayli zordu.</p>
      <p>AVM yoktu ama caddenin iki yakasında iş hanları vardı.</p>
      <p>Yazıcoğlu, kapanmasa da eskisi gibi işlek değil.</p>
      <p>Geçen akşam  yine dikkat çekici bir sakinlik hakimdi caddeye.</p>
      <p>Ancak farklı bir detay vardı.</p>
      <figure>
        <img src="https://www.olay.com.tr/d/other/ozdal1-176.jpg"/>
      </figure>
      <p>Adım başı karşılaştığım <b>gelinlikçiler</b>.</p>
      <p>Kimi mütevazı, kimi orta büyüklükte, kimi de büyük gelinlikçiler.</p>
      <p>Bembeyaz olanından, al renklisine, yetişkin bedeninden, çocuk bedenine varıncaya kadar envai çeşit gelinlikler büyük camlı vitrinlerden müşterisinin beğenisine  sunulmuştu.</p>
      <p>Dükkanlarının önünde akşam çayını yudumlayan esnafla sohbet ettim daha sonra.</p>
      <p>“<b>Altıparmak'ta işler son zamanlarda iyi</b>” dediler.</p>
      <p>Nedeni benim de dikkatimi çeken gelinlikçilermiş.</p>
      <p>Peki Bursa'da nikah patlaması mı yaşanıyordu?</p>
      <p>Hayır elbette.</p>
      <p>Altıparmak Caddesi'nde onlarca gelinlikçinin hizmet vermesinin sebebi <b>Araplarmış.</b></p>
      <p>Çünkü ülkelerindeki gelinlikler hem Bursa'daki kadar iyi hem de ucuz değilmiş.</p>
      <p>Konuştuğum esnaflar, Arapların tereddüt etmeden 15-20 bin liraya gelinlik aldığını, özellikle yaz aylarında Altıparmak esnafının talebe yetişmekte güçlük çektiğini söylüyorlardı.</p>
      <p>Talep bu kadar fazla olunca da, caddedeki gelinlikçi sayısı da her geçen gün artmış.</p>
      <p>Yani özetle, bir zamanlar kot ve hazır giyim mağazalarının merkezi olan cadde gitti, gelinlikçilerin cirit attığı başka bir cadde geldi.</p>
      <p> </p>
      <p>
        <b>Özbilge: Altıparmak değil Elm Sokağı</b>
      </p>
      <p> </p>
      <figure>
        <img src="https://www.olay.com.tr/d/other/ozdal2-229.jpg"/>
      </figure>
      <p>
        <b>DSP Genel Başkan Yardımcısı Murat Özbilge,</b>
      </p>
      <p> yılların Altıparmak esnafıdır.</p>
      <p>Yani Altıparmak'ın dönüşümüne hem siyasetçi hem de esnaf gözüyle tanık oldu.</p>
      <p>Özbilge, özellikle son bir yılda caddede bir gelinlikçi furyası başladığını söyledi.</p>
      <p>Ancak Özbilge bunun geçici bir canlanma olduğunu düşünüyor.</p>
      <p>Ayrıca gelinlikçilere rağmen, caddede çok sayıda satılık ve kiralık dükkan olduğunu, ekonomik gidişattan dolayı Altıparmak'ın eski günlerini aradığını belirtti.</p>
      <p>Ve Altıparmak için de ilginç bir benzetmede bulundu:</p>
      <p>
        <b>Elm Sokağı'nda Kabus.</b>
      </p>
      <p>Çünkü Özbilge'ye göre Altıparmak belli bir saatten sonra ıssızlığa bürünüyor ve Elm Sokağı'nı andırıyor.</p>
      <p> </p>
      <p>
        <b>Tıka basa dolu otobüsler</b>
      </p>
      <p> </p>
      <figure>
        <img src="https://www.olay.com.tr/d/other/ozdal3-198.jpg"/>
      </figure>
      <p>Bu görüntü de Bursaray istasyonundan.</p>
      <p>Balık istifi misali insanlar sıkış tepiş yolculuk yapıyorlar.</p>
      <p>Hatta, kalabalıktan kendisini vagona atamayanlar yolculuk yapamıyor.</p>
      <p>Ne var ki bu kalabalık, bir aksaklıktan kaynaklandı.</p>
      <p>Dün sabah Bursarsay'da kalp krizi geçiren bir vatandaş nedeniyle seferler yaklaşık 20 dakika aksadı nitekim.</p>
      <p>Bursaray istasyonlarının dün sabah ana baba gününü andırması aksaklıktan kaynaklanıyordu ancak  saat 08,00 ile 09,00 arasında özel halk otobüslerinin içi, <b>'iğne atsanız yere düşmez'</b> deyimini andırıyor.</p>
      <p>Yok mu bunun bir çaresi <b>Burulaş Genel Müdürü Sayın Kürşat Çapar?</b></p>
      <p> </p>
      <p>
        <b>Osmangazi Milli Eğitim Müdürlüğü'nden anlaşılmaz tavır</b>
      </p>
      <p> </p>
      <figure>
        <img src="https://www.olay.com.tr/d/other/ozdal4-089.jpg"/>
      </figure>
      <p>Osmangazi İlçe Milli Eğitim Müdürlüğü okullara bir yazı gönderip Bursa'da Uludağ Rotary Kulübü'nün <b>10 Kasım Atatürk'ü Anma Kros Yarışlarına </b>katılmamasını istemiş.</p>
      <p>Bunu biz değil, <b>Eğitim İş Bursa Şube Başkanı Özkan Rona</b> ve <b>Uludağ Rotary Kulübü Başkanı eğitimci Mehmet Yıldız</b> söylüyor.</p>
      <p>İsminde '<b>milli eğitim</b>' olan bir müdürlük, neden isminde <b>Atatürk</b> olan bir yarışmaya karşı çıkar?</p>
      <p>Üstelik bizzat <b>Milli Eğitim Bakanı Ziya Selçuk</b>, Rotary temsilcilerini kabul ederek, <b>'Rotary Okulda'</b> projesine destek vermişken.</p>
      <figure>
        <img src="https://www.olay.com.tr/d/other/ozdal5-030.jpg"/>
      </figure>
      <p> </p>
      <p>
        <b>O belediye personeli görevden uzaklaştırıldı</b>
      </p>
      <p>
        <b> </b>
      </p>
      <p>Nilüfer Belediyesi'nde Halil Altın isimli bir personel çalışıyor.</p>
      <p>Tanıyanlar, son zamanlarda garip paylaşımlar yaptığını söylüyorlar.</p>
      <p>Altın, sosyal medya hesabından son yaptığı paylaşımlarda, köpekleri vuracağını ve cesetlerini belediyenin önüne atacağını yazmış.</p>
      <p>Tabii bu şekilde paylaşım yapınca hayvanseverler ayağa kalktı, Nilüfer Belediyesi bir anda ülke gündemine girdi.</p>
      <p>Hayvanseverler bana da ulaşarak, olayı duyurmamı istedi.</p>
      <p>
        <b>Ancak dün Nilüfer Belediye yönetimi olaya el koydu ve Halil Altın'ı görevden uzaklaştırıp, hakkında disiplin soruşturması başlattı.</b>
      </p>
    </article>
  </body>
</html>