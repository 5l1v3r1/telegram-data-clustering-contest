<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/tramp-poobicyav-oprilyudniti-rozshifrovku-sche-odniyeyi-rozmovi-iz-zelenskim-329045_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T01:33:00+00:00"/>
    <meta property="og:title" content="Трамп пообіцяв оприлюднити розшифровку ще однієї розмови із Зеленським"/>
    <meta property="og:description" content="За словами Трампа, про розмову ніхто не знає. Хоча про неї повідомляв Курт Волкер."/>
  </head>
  <body>
    <article>
      <h1>Трамп пообіцяв оприлюднити розшифровку ще однієї розмови із Зеленським</h1>
      <h2>За словами Трампа, про розмову ніхто не знає. Хоча про неї повідомляв Курт Волкер.</h2>
      <address>
        <time datetime="2019-11-09T01:33:00+00:00">09 Nov 2019, 01:33</time>
      </address>
      <p>Президент США Дональд Трамп заявив, що "не бачить проблеми" в тому, щоб оприлюднити розшифровку ще однієї <b><a href="https://dt.ua/POLITICS/zelenskiy-zayaviv-zhurnalistam-ssha-rozmova-z-trampom-bula-konfidenciynoyu-324503_.html">телефонної розмови з президентом України Володимиром Зеленським</a></b>. Трамп не уточнив, про яку саме розмову йдеться, заявивши, що про неї начебто "ніхто не знає", передає <a href="https://www.cnbc.com/2019/11/08/trump-second-call-ukraine-transcript.html">CNBC</a>.</p>
      <p>За словами американського президента, його опоненти-демократи напевно захочуть ознайомитися зі змістом бесіди, і він готовий надати їм таку можливість.</p>
      <p>"У нас була друга розмова, про яку ніхто не знає... Цей дзвінок, здається, був перед тим дзвінком (через який було розпочато розслідування у Конгресі, - Ред.)... Якщо вони хочуть, я дам їм це. Я розумію, що їм хотілося б... Не бачу в цьому жодної проблеми", - розповів Трамп репортерам у п'ятницю, 8 листопада.</p>
      <p>Журналісти припускають, що йдеться про телефонну розмову, що відбувся 21 квітня – в день другого туру виборів президента України. Трамп привітав Зеленського з перемогою. Білий дім офіційно не повідомляв про дзвінок до Києва. Але спецпредставник Держдепартаменту з питань України Курт Волкер написав про телефонну розмову на своїй сторінці в Twitter. DT.UA також повідомляло, як <a href="https://dt.ua/POLITICS/tramp-zatelefonuvav-zelenskomu-i-privitav-z-peremogoyu-na-viborah-zmi-309257_.html"><b>Трамп привітав Зеленського</b></a>.</p>
      <figure>
        <iframe data-src="https://twitter.com/SpecRepUkraine/status/1120119699201843205?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>31 жовтня <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу.</p>
      <p>Перед цим протягом місяця члени трьох комітетів нижньої палати Конгресу проводили розслідування щодо Дональда Трампа, підставою для якого стала скарга анонімного представника розвідувального співтовариства.</p>
      <p>Інформатор підозрює <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року. У скарзі сказано, що президента США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. А <b><a href="https://dt.ua/WORLD/informator-zvinuvativ-otochennya-trampa-v-sprobah-zablokuvati-zapis-rozmovi-iz-zelenskim-324656_.html">оточення Трампа намагалося заблокувати стенограму розмови</a></b>, помістивши її до сховища інформації про таємні операції розвідки.</p>
      <p>Також повідомляється, що адвокат Трампа Рудольф <b><a href="https://dt.ua/POLITICS/dzhuliani-zv-yazuvavsya-z-bogdanom-bakanovym-i-mig-zustritisya-z-yermakom-v-madridi-informator-rozvidki-ssha-324642_.html">Джуліані в приватному порядку контактував з керівником Офісу президента Андрієм Богданом</a> </b>і тодішнім в.о. голови СБУ Іваном Бакановим, а також літав до Мадрида для зустрічі з помічником Зеленського Андрієм Єрмаком.</p>
      <p>25 вересня, в день зустрічі Володимира Зеленського з Дональдом Трампом у Нью-Йорку, Білий дім оприлюднив <b><a href="https://dt.ua/POLITICS/biliy-dim-opublikuvav-stenogramu-rozmovi-trampa-z-zelenskim-324534_.html">розшифровку їхньої липневої телефонної розмови</a>.</b></p>
      <p>Конгресмени вже допитали колишнього спецпредставника Держдепартаменту Курта Волкера, експосла США в Україні Марі Йованович, тимчасового повіреного Вільяма Тейлора, колишнього радника Трампа з питань Росії Фіону Гілл, співробітників Держдепартаменту Джорджа Кента і Філіпа Рікера, голову представництва США в ЄС Гордона Сондланда, співробітника Ради безпеки Олександра Вындмана, а також заступника держсекретаря Девіда Гейла. Їхні свідчення переконали демократів в обґрунтованості імпічменту.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>