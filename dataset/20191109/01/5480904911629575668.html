<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-dnes-budou-moci-sazet-stromy-ve-stromovce/1818948?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T01:16:00+00:00"/>
    <meta property="og:title" content="Lidé dnes budou moci sázet stromy ve Stromovce"/>
    <meta property="og:description" content="Praha - V pražské Stromovce se dnes koná první veřejné sázení stromů v rámci akce Zastromuj Prahu. Lidé budou moci mezi 13:00 a 16:00 zasadit 17 buků lesních, zároveň se od odborníků dozvědí informace o výsadbě a péči o dřeviny. Pražský magistrát chce za celý letošní rok vysadit přes 186.000 stromů, do roku 2026 by jich měl být podle schváleného plánu milion."/>
  </head>
  <body>
    <article>
      <h1>Lidé dnes budou moci sázet stromy ve Stromovce</h1>
      <address><time datetime="2019-11-09T01:16:00+00:00">09 Nov 2019, 01:16</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V pražské Stromovce se dnes koná první veřejné sázení stromů v rámci akce Zastromuj Prahu. Lidé budou moci mezi 13:00 a 16:00 zasadit 17 buků lesních, zároveň se od odborníků dozvědí informace o výsadbě a péči o dřeviny. Pražský magistrát chce za celý letošní rok vysadit přes 186.000 stromů, do roku 2026 by jich měl být podle schváleného plánu milion.</p>
      <p>Celkem by se Stromovka měla rozšířit o 100 stromů, v plánu je i výsadba v dalších parcích. Valná většina letošní výsadby směřuje do okrajových částí Prahy, kde magistrátní odbor ochrany prostředí buduje nové lesy a parky. V Běchovicích, kde vzniká les V Panenkách, na podzim přibude 17.800 stromů, do června tam město vysadilo přes 56.000 stromů. V Jinonicích by mělo být do konce roku vysazeno 6750 stromů. Počet stromů rozšiřují také městské části.</p>
      <p>Další veřejné sázení magistrát naplánoval na 13. listopadu na Petříně, 21. listopadu opět ve Stromovce a 27. listopadu v sadu Třešňovka v Hrdlořezích. Novou výsadbu v Praze tvoří z 80 až 85 procent listnaté stromy, především dub, lípa, habr, javor a buk.</p>
    </article>
  </body>
</html>