<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740737"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T01:15:00+00:00"/>
    <meta property="og:title" content="'น้ำลึกมั๊ย'หญิงป่วยซึมเศร้าถาม ก่อนโดดสะพานแดงดับ"/>
    <meta property="og:description" content="หญิงป่วยโรคกระดูกทับเส้นและซึมเศร้า เครียดจัดออกจากบ้านกลางดึก เดินเจอหนุ่มพม่าบนสะพานข้ามคลอง ถาม 'น้ำลึกมั๊ย' ก่อนโดดลงน้ำจมหายต่อหน้าต่อตา กู้ภัยชุดประน้ำเร่งค้นหาพบแต่ร่างไร้วิญญาณ "/>
  </head>
  <body>
    <article>
      <h1>'น้ำลึกมั๊ย'หญิงป่วยซึมเศร้าถาม ก่อนโดดสะพานแดงดับ</h1>
      <address>
        <time datetime="2019-11-09T01:15:00+00:00">09 Nov 2019, 01:15</time>
      </address>
      <p>
        <b>หญิงป่วยโรคกระดูกทับเส้นและซึมเศร้า เครียดจัดออกจากบ้านกลางดึก เดินเจอหนุ่มพม่าบนสะพานข้ามคลอง ถาม "น้ำลึกมั๊ย" ก่อนโดดลงน้ำจมหายต่อหน้าต่อตา กู้ภัยชุดประน้ำเร่งค้นหาพบแต่ร่างไร้วิญญาณ </b>
      </p>
      <p>เมื่อวันที่ 9 พ.ย. ผู้สื่อข่าวรายงานว่า กลางดึกที่ผ่านมา ร.ต.อ.ประพันธ์  เรืองสุวรรณ รองสว.สอบสวน สภ.ประตูน้ำจุฬาลงกรณ์ ได้รับแจ้งว่ามีผู้กระโดดสะพานตกลงไปในน้ำบริเวณคลอง 1 (คลองรังสิตประยูรศักดิ์) สะพานแดง ถนนรังสิต-นครนายก ต.ประชาธิปัตย์ อ.ธัญบุรี จ.ปทุมธานี จึงรุดไปตรวจสอบพร้อมเจ้าหน้าที่อาสาสมัครมูลนิธิป่อเต็กตึ๊ง เจ้าหน้าที่ชุดประดาน้ำอาสาสมัครกู้ชีพนครรังสิต ที่เกิดเหตุประชาชนจำนวนมากกำลังมุงดูเหตุการณ์ที่มีหญิง 1 ราย กระโดดจากด้านบนสะพานข้ามคลองลงไปสู่คลองส่งน้ำรังสิตประยูรณ์ศักดิ์แล้วหายไปต่อหน้าต่อตา โดยที่บนสะพานพบรองเท้ายางสีดำวางอยู่ 1 คู่ เจ้าหน้าที่ชุดประดาน้ำจึงลงงมค้นหากระทั่งพบศพน.ส.มนต์ (นามสมมุติ) อายุ 48 ปี จมอยู่ก้นคลอง<br/><br/>นายลัก อายุ 32 ปี ชาวเมียนมา ผู้เห็นเหตุการณ์ เปิดเผยว่า ผู้กระโดดสะพานเป็นผู้หญิงสวมเสื้อสีเขียวใส่กางเกงขายาว โดยก่อนที่จะกระโดดผู้ตายได้ถามตนเองว่า น้องชายที่นี่น้ำลึกมั้ย ตนเองจึงตอบไปว่าลึกเพราะไม่ทราบจุดประสงค์ของเขา และถามกลับว่าพี่จะทำอะไร เขาก็เลยบอกว่าเปล่าแค่เดินดูเฉยๆ ตนเองรู้สึกผิดสังเกตจึงเดินไปบอกที่ร้านค้าว่าคนนี้ถามแปลกๆ ก่อนที่หญิงดังกล่าวจะเดินขึ้นไปบนสะพานแดงก่อนจะนั่งลงครู่หนึ่ง เวลาผ่านไปไม่นานหญิงคนดังกล่าวก็ลุกขึ้นและกระโดดลงคลองทันทีก่อนจะสูญหายไป</p>
      <figure>
        <img src="https://www.dailynews.co.th/admin/upload/20191109/news_RhhFxAZPhV073223_533.jpg?v=20191109142?v=7566"/>
      </figure>
      <p>พี่สาวของผู้เสียชีวิต เปิดเผยว่า ผู้ตายเคยอยู่กรุงเทพฯ เพิ่งย้ายมาอยู่ย่านนี้ได้ 2 ปี แต่ก่อนเขาทำงานแต่ป่วยด้วยโรคกระดูกทับเส้นก็เลยลาออกมารักษาตัว เพราะแขนไม่มีแรง และมีอาการซึมเศร้า เมื่อเย็นน้องสาวก็ร้องไห้เพราะรู้สึกเสียวที่แขนตลอดเวลา ตนเองก็เอายาให้รับประทานและบอกว่าเช้าจะพาไปหาหมอก่อนจะพากันเข้านอนและมาทราบภายหลังว่าน้องสาวมากระโดดสะพานทำร้ายตัวเอง คาดสาเหตุมาจากเครียดเรื่องอาการป่วย<br/><br/>โดยศพผู้เสียชีวิตเจ้าหน้าที่ตำรวจได้มอบหมายให้อาสาสมัครมูลนิธิป่อเต็กตึ๊งนำส่งสถาบันนิติวิทยาศาสตร์ โรงพยาบาลธรรมศาสตร์ศูนย์รังสิตฯ เพื่อชันสูตรหาสาเหตุที่แท้จริงต่อไป</p>
    </article>
  </body>
</html>