<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/kurumun-mujdeleri-bursalilari-sevindirir-15548yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-09T01:00:00+00:00"/>
    <meta property="og:title" content="Kurum’un müjdeleri Bursalıları sevindirir"/>
    <meta property="og:description" content="Bursa’nın öteden beri Ankara’dan beklentilerini sık sık bu sütunlardan aktarmaya çalışıyoruz. Bugün için beklentilerin başında hızlı..."/>
  </head>
  <body>
    <article>
      <h1>Kurum’un müjdeleri Bursalıları sevindirir</h1>
      <address><time datetime="2019-11-09T01:00:00+00:00">09 Nov 2019, 01:00</time> by <a rel="author">İhsan Aydın</a></address>
      <p><b>Bursa</b>’nın öteden beri <b>Ankara</b>’dan beklentilerini sık sık bu sütunlardan aktarmaya çalışıyoruz. Bugün için beklentilerin başında <b>hızlı tren</b> ve <b>yeni metro hatları</b> var.</p>
      <p>Bunları<b> Ulaştırma ve Altyapı Bakanlığı</b>’nın yapması gerekiyor.</p>
      <p>Bakanlığın <b>Bursa</b>’daki kentiçi raylı sistem yatırımlarına bir katkısı yok.</p>
      <p>Ancak, kentin beklentisi sadece bunlardan ibaret değil.</p>
      <p>Diğer bakanlıklardan da şehrin talepleri var.</p>
      <p><b>Büyük</b><b>şehir Belediyesi</b> bunlara ilişkin dosyalarını ilgili bakanlıklara çoktan iletmiş durumda.</p>
      <p>Dün <b>Bursa</b>’ya gelen <b>Çevre ve </b><b>Ş</b><b>ehircilik Bakan</b><b>ı Murat Kurum</b>’un ağzından adeta bal damlamış.</p>
      <p><b>Büyük</b><b>şehir Belediyesi</b>’nden servis edilen haberi okuduğumuzda şaşırmadık değil.</p>
      <p>Çünkü; nedense <b>Ankara</b> şimdiye dek <b>Bursa</b> projelerine çok sıcak değildi.</p>
      <p>Kurum, <b>Bursa</b>’nın <b>Hanlar Bölgesi </b>ve<b> çar</b><b>şı</b><b> e</b>trafını açacak ve <b>tarihi miras</b>ı ortaya çıkaracak<b> 150 milyon lira</b> maliyetli projenin bakanlığınca hayata geçirileceğini duyurmuş.</p>
      <p>Bu müjde gerçekten kentimizi turizm anlamında daha da öne çıkaracak  gelişme.</p>
      <p><b>Ankara</b>’nın böylesi müjdelerine alışık olmadığımız için inanmakta zorlandık ama Bakan çalışmalara<b> 2020</b>’de başlanacağını açıklamış.</p>
      <p>Elbette büyük bir kamulaştırma gerekiyor.</p>
      <p>Bu sayede han duvarlarına yapıştırılan ucube ticari mekanlardan kurtulmuş olacağız.</p>
      <p><b>Ulucami</b> başta olmak üzere devamındaki <b>hanlar</b> ve <b>çar</b><b>şı</b>nın ortaya çıkarılması için sonradan yapılan eklentilerin ortadan kaldırılması şart.</p>
      <p>Ticari rantı yüksek bir bölgede bunu gerçekleştirmenin ağır bir kamulaştırma faturası çıkaracağı da ortada.</p>
      <p>Bunun geç bile kaldığını düşünenlerdeniz.</p>
      <p>Ecdadın bıraktığı yadigarlara ne yazık ki, ticari kaygılarla hoyratça eklentiler yapmışız ve <b>Bursalılar</b> olarak da buna hep seyirci kalmışız.</p>
      <p>Bu işin <b>Çevre ve </b><b>Şehircilik Bakanlığı</b>’nca üstelinmiş olmasının da ayrı bir değeri var.</p>
      <p>Zira<b> Bursa Büyük</b><b>ş</b><b>ehir Belediyesi</b>’nin tek başına bu işin üstesinden gelmesi mümkün değil.</p>
      <p>Yine sevindirici bir durum var ki, bakanlık ihalelerinde 1-2 yıl gibi böylesi büyük işlerin tamamlanması beklenemez.</p>
      <p>Bakan Kurum, <b>Bursa</b>’daki tarihi dokuyu ortaya çıkaracak düzenlemenin <b>2021</b>’de bitirileceğini de açıklamış.</p>
      <p>Tarihi bir aks üzerinde çoklu yıllara sarkacak çalışmalar turizme de zarar verir.</p>
      <p>Bakanlığın üstlendiği diğer projeler arasında da <b>Bursa</b>’yı rahatlatacak müjdeler de var.</p>
      <p>Kurum, <b>Do</b><b>ğ</b><b>anbey</b>’de eski <b>İ</b><b>LBANK</b>’a ait alanda da altında kapalı otopark bulunan <b>18 bin metrekare</b>lik dev bir meydan yapacaklarını da duyurmuş.</p>
      <p>Bu da <b>Bursa</b>’nın hem otopark hem de meydan sıkıntısını çözecek bir gelişme.</p>
      <p>Keza, <b>Be</b><b>ş</b><b>yol Kav</b><b>şağı</b> içinde kalan luplardaki yapıların kamulaştırmasının da yapılacağını kaydetmiş.</p>
      <p>Burada binası bulunan vatandaşlar için <b>TOK</b><b>İ</b>’nin <b>250 rezerv konut</b> inşaa edeceğini de belirtmiş.</p>
      <p>Yani kimse mağdur edilmeyecek.</p>
      <p>Bakanın müjdeleri arasında inşaatı devam eden eski <b>Atat</b><b>ürk Stadyumu</b> millet bahçesinin tamamlanması ve <b>Gökdere, So</b><b>ğ</b><b>anl</b><b>ı</b> millet bahçeleri de var.</p>
      <p>Peki<b> Nilüfer</b>’de krize dönen kentsel dönüşümler ne olacak?</p>
      <p>Bakan bunların da önünü açılacağını ve planlama hazırlıklarına başlanacağını vurgulamış.</p>
      <p>Çünkü burada da büyük bir mağduriyet yaşanıyor. Evleri yıkılan hemşehrilerimiz yıllardır konutlarına geçebilmiş değiller.</p>
      <p><b>Y</b><b>ıldırım</b>’da <b>Mevlana</b>’da da <b>500 rezerv konut</b> üretileceği belirtiliyor.</p>
      <p>Bakan <b>Mollarap</b>’taki sıkıntılı <b>120 </b>bina ve <b>320</b> hak sahibi için de kentsel dönüşüm başlatılacağını dile getirmiş.</p>
      <p>Bunlar bakanlığın el atması gereken sorunlardı.</p>
      <p>Kurum <b>Bursa</b>’ya gelerek, hemşehrilerimizin ve belediye başkanlarımızın yüreklerine su serpti.</p>
      <p>Umarız tüm anlatılanlar lafta kalmaz, kısa sürede hayata geçer.</p>
      <p>Benzer müjdeleri vermek üzere en kısa zamanda <b>Ulaştırma ve Altyapı Bakanı Cahit Turan</b>’ı da Bursa’ya bekliyoruz.</p>
    </article>
  </body>
</html>