<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/den-ukrajinskoji-movi-yake-sogodni-svyato-9-listopada-novini-ukrajini-50052147.html"/>
    <meta property="og:site_name" content="НВ"/>
    <meta property="article:published_time" content="2019-11-09T01:38:00+00:00"/>
    <meta property="og:title" content="Жива і модерна. Коли в Україні святкують День української писемності та мови"/>
    <meta property="og:description" content="День української писемності та мови, згідно з указом другого президента України Леоніда Кучми від 1997 року, щорічно відзначають 9 листопада — у день пам’яті українського святого Нестора Літописця."/>
  </head>
  <body>
    <article>
      <h1>Жива і модерна. Коли в Україні святкують День української писемності та мови</h1>
      <h2>День української писемності та мови, згідно з указом другого президента України Леоніда Кучми від 1997 року, щорічно відзначають 9 листопада — у день пам’яті українського святого Нестора Літописця.</h2>
      <address>
        <time datetime="2019-11-09T01:38:00+00:00">09 Nov 2019, 01:38</time>
      </address>
      <p>Святий Нестор Літописець — письменник-агіограф, засновник давньоруської історіографії, перший історик Київської Русі, мислитель, учений, монах Києво-Печерського монастиря.</p>
      <p>Дослідники вважають, що саме з Нестора Літописця бере початок писемна українська мова. Його авторству належить Повість минулих літ, Житіє святих князів Бориса і Гліба і Житіє Феодосія Печерського.</p>
      <p>За традицією в День української писемності та мови до пам’ятника Нестора Літописця приносять квіти. Крім того, нагороджують кращих українських літераторів і популяризаторів українського слова і заохочують видавництва, які випускають літературу українською мовою.</p>
      <p>Щороку 9 листопада стартує Міжнародний конкурс знавців української мови. Це конкурс, який має на меті утвердження статусу української мови, піднесення її престижу серед молодих поколінь, а також виховання поваги до культури і традицій України. Переможці конкурсу, крім цінних подарунків, отримують грошову винагороду в розмірі 3−7 тисяч гривень в залежності від вікових груп.</p>
      <p>За день до свята, 8 листопада, українців запрошують написати Всеукраїнський диктант національної єдності, щоб перевірити свою грамотність.</p>
    </article>
  </body>
</html>