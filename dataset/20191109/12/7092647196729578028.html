<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39638/%D9%85%D8%AD%DA%A9%D9%88%D9%85%DB%8C%D8%AA-%D8%AA%D9%88%D8%B2%DB%8C%D8%B9-%D8%A7%D9%87%D9%88%D8%A7%D8%B2-%D8%B3%D8%B1%D8%A7%D9%86%D8%AC%D8%A7%D9%85-%D8%B5%D8%AF%D9%88%D8%B1-%D9%82%D8%A8%D9%88%D8%B6-%D9%86%D8%A7%D9%85%D8%AA%D8%B9%D8%A7%D8%B1%D9%81-%D8%A8%D8%B1%D8%A7%DB%8C-%D8%B4%D9%87%D8%B1%D9%88%D9%86%D8%AF%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-09T12:20:00+00:00"/>
    <meta property="og:title" content="محکومیت توزیع اهواز سرانجام صدور قبوض نامتعارف برای شهروندان"/>
    <meta property="og:description" content="بار‌ها شهروندان اهوازی از صدور مبالغ بالای قبوض برق ابراز نارضایتی کردند، اما متولیان حوزه برق شکایت شهروندان را وارد نمی‌دانستند، اما محکومیت ۹ میلیاردی تعزیرات خوزستان برای شرکت توزیع برق اهواز خلاف این موضوع را ثابت کرد."/>
  </head>
  <body>
    <article>
      <h1>محکومیت توزیع اهواز سرانجام صدور قبوض نامتعارف برای شهروندان</h1>
      <address><time datetime="2019-11-09T12:20:00+00:00">09 Nov 2019, 12:20</time> by <a rel="author">پایگاه خبری صنعت برق - برق نیوز BarghNews</a></address>
      <p><i>بار‌ها شهروندان اهوازی از صدور مبالغ بالای قبوض برق ابراز نارضایتی کردند، اما متولیان حوزه برق شکایت شهروندان را وارد نمی‌دانستند، اما محکومیت ۹ میلیاردی تعزیرات خوزستان برای شرکت توزیع برق اهواز خلاف این موضوع را ثابت کرد. </i>به گزارش <a href="http://www.barghnews.com/">برق نیوز</a>، در حالی که سال‌ها است که مردم خوزستان با توجه به شرایط خاص آب و هوایی و استفاده طولانی‌مدت از سیستم سرمایشی انتظار دارند تعرفه‌های مصرف برق خانگی مناسب با شرایط اقلیمی و اقتصادی آن‌ها کاهش پیدا کند، اما سیستم صدور قبض، شرکت توزیع نیروی برق به‌جای صدور قبض مناسب با مصرف برق مردم، اقدام به صدور قبوض برق با مبالغ هنگفت و در برخی مواقع صدور چند قبص برای یک دوره مصرف کرده است.<br/><b>صدور قبض برق نامتعارف برای خانه‌ای که خالی است</b><br/><br/>سمیر سعیدی یکی از شهروندان اهوازی است که خانه وی پس از تخلیه توسط مستاجر تا پیدا شدن مستاجر جدید خالی مانده است؛ وی می‌گوید: خردادماه امسال بود که مستأجر پس از تسویه حساب کامل قبوض برق و... خانه را تحویل ما داد و برق خانه هیچ‌گونه بدهی ندارد، اما هر ماه مبلغ قبض برقی که دریافت می‌کنیم با توجه با خالی بودن خانه اصلا متعارف نیست.<br/><br/>وی افزود: تنها مصرف برقی که خانه دارد مربوط به روشن کردن چراغ است آن‌هم زمانی است که بخواهیم حیات خانه را بشوریم.<br/><br/>این شهروند اهوازی گفت: تا کنون قبوض را پرداخت کرده‌ام، اما تمام قبوض هر دوره را نگه داشته‌ام.<br/><br/><b>در سال دو مرتبه قبض برق برای ما صادر می‌شود</b><br/><br/>طیبه قاسمی دیگر شهروند اهوازی است که چندین مرتبه قبض برق نامتعارف دریافت کرده است، وی می‌گوید: گاهی نرخ قبوض برق هیچ سنخیتی با میزان مصرف شهروندان ندارد، به طور مثال تنها بنده و همسرم در خانه زندگی می‌کنیم که به دلیل شاغل بودن نصف روز در منزل نیستیم، اما قبض برق ما ۲ میلیون تومان است.<br/><br/>وی افزود: ضمن اینکه قبض برق پس از اتمام دوره مصرف به صورت منظم برای ما صادر نمی‌شود بلکه سالی دو مرتبه قبض برق را دریافت می‌کنیم که به دلیل عدم پرداخت در موعد مقرر جریمه نیز به آن اضافه می‌شود.<br/><br/><b>صدور قبض برق برای میزان مصرف کنتوری که خراب بود</b><br/><br/>مهدی حزبایی نیز می‌گوید: از بهمن ماه سال گذشته مرتب قبوض برق مصرفی ما ماهیانه یک میلیون تومان صادر می‌شد که با توجه اینکه سنخیتی با مصرف ما نداشت و از آنجایی که توان پرداخت آن‌ها را نداشتیم هزینه عدم پرداخت قبوض برق ما به ۶ میلیون تومان رسید.<br/><br/>وی با بیان اینکه چندین مرتبه با مراجعه به اداره برق نسبت به مبالغ قبوض صادر شده و خراب بودن کنتور برق اعتراض کردم، افزود: ابتدا اداره برق زیر بار نرفت، اما پس از مدتی با مراجعه به منزل ما تصمیم به تعویض کنتور برق کردند، اکنون قبوض برقی که صادر می‌شود نسبت به گذشته خیلی تغییر کرده است.<br/><br/>این شهروند اهوازی با اشاره به مبلغ ۶ میلیون قبض برق که در زمان خراب بودن کنتور برق صادر شده بود، عنوان کرد: اکنون نمی‌دانم تکلیف این قبوض چه می‌شود، زمستان قبض یک میلیونی دریافت می‌کردم، اما در تابستان با وجود روشن بود وسایل سرمایشی قبض برق ما بین ۱۵۰ تا ۲۰۰ هزارتومان می‌شد.<br/><br/>با وجود نارضایتی‌های شهروندان از نحوه محاسبه میزان برق مصرفی همچنین صدور قبوض نامتعارف، اما متولیان حوزه برق معتقد هستند قبوض صادر شده برابر با میزان مصرفی شهروندان بوده و هیچ گونه دخل و تصرفی در آن‌ها صورت نگرفته است.<br/><br/><b>محکومیت ۹ میلیاردی شرکت توزیع نیروی برق اهواز</b><br/><br/>رأی اخیر دادگاه در خصوص شرکت توزیع نیروی برق، اما نارضایتی شهروندان در رابطه با صدور قبوض با تعرفه‌های بالا را تایید کرد.<br/><br/>سیدیاسر رایگانی سخنگوی سازمان تعزیرات حکومتی در این خصوص اظهار کرد: با ارسال گزارشی از سوی سازمان حمایت از مصرف کنندگان و شکایت یک مجتمع تولیدی در مورد دریافت وجه اضافی توسط شرکت برق اهواز، این گزارش به شعبه پنجم تعزیرات حکومتی شهرستان اهواز ارجاع شد.<br/><br/>وی افزود: پس از اخذ استعلامات لازم و همچنین عدم حضور نماینده و یا مدیر عامل شرکت توزیع برق در جلسه، تخلف از سوی رئیس شعبه محرز اعلام و حکم بر اعاده وجه مازاد اخذ شده به مبلغ ۴ میلیارد و ۳۴۵ میلیون ریال به شاکی و همین مبلغ نیز در حق دولت صادر کرد.<br/><br/>رایگانی گفت: شرکت توزیع برق نسبت به رای صادره اعتراض و رای بدوی مجددا در شعبه سوم تجدید نظر استان بررسی و رای شعبه بدوی مورد تایید قرار گرفت.<br/><br/><b>جرائم تاخیر در پرداخت، شرکت توانیر برای شهروندان</b><br/><br/>شرکت توانیر برای تاخیر در پرداخت قبوض برق توسط شهروندان، صنایع و دستگاه‌ها همچنین افزایش مصرف جریمه تاخیر قانونی تعیین کرده است به همین دلیل در ابتدای امسال با مصوبه هیئت وزیران، بهای آب و برق در سال ۹۸ برای مشترکین داخل الگوی مصرف ۷ درصد و برای مشترکین پرمصرف ۲۳ درصد افزایش خواهد یافت، به این ترتیب برای اولین بار، مشترکینی که بیش از الگو مصرف می‌کنند، جریمه خواهند شد و یارانه پنهان برای آن‌ها کاهش می‌یابد.<br/><br/>اما ماده و تبصره‌ای در خصوص افزایش نرخ نا متعارف قبوض برق مصرفی شهروندان، قطعی بدون برنامه که سبب آسیب رساندن به وسایل برقی می‌شود و یا صدور چند قبض برای یک دوره توسط شرکت توزیع نیروی برق مصوب نشده است.<br/><br/> مهرماه سال گذشته شرکت توزیع نیروی برق اهواز برای یک شهروند ۳ قبض مصرف برق در یک بازه زمانی از تاریخ ۷ خرداد ۹۷ تا ۹ مرداد ۹۷ کرده است که در یک قبض هزینه پرداخت مصرف برق مشترک موردنظر را یک میلیون و ۹۶۹ هزار ریال، در قبض دوم شش میلیون و ۱۸۱ هزار ریال و در قبض سوم ۴ میلیون و ۷۱۱ هزار ریال درج کرده بود. منبع: <a href="http://barghnews.com/">فارس</a></p>
    </article>
  </body>
</html>