<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/peroto-2019-za-svetlozar-igov-406264.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T12:42:40+00:00"/>
    <meta property="og:title" content="&quot;Перото&quot; 2019 за Светлозар Игов"/>
    <meta property="og:description" content="Цочо Бояджиев, Марин Трошанов, Елена Алексиева, Добромир Байчев, Хеле Далгор грабнаха отличието в своите категории"/>
  </head>
  <body>
    <article>
      <h1>"Перото" 2019 за Светлозар Игов</h1>
      <address><time datetime="2019-11-09T12:42:40+00:00">09 Nov 2019, 12:42</time> by <a rel="author">Агенция Стандарт</a></address>
      <p> „Не многото писатели правят литературата, а достатъчното добри писатели. Радостен съм, че Литературен клуб „Перото“ продължава традицията си на стабилност да подкрепя литературата и нейните автори и преводачи“. С тези думи големият български литературен историк, критик, поет, писател и преводач <a href="https://www.youtube.com/watch?v=ZnyzvAHPXVc">Проф. д.ф.н. Светлозар Игов</a> прие наградата за цялостен принос за 2019 година на Литературен клуб „Перото“.  Наградата му бе връчена от Венцислав Велев – директор на Дирекция „Нематериално културно наследство“ към Министерство на културата, който поздрави всички автори, издатели и четящи хора от името на министър Банов.  Наградата „Перото“ в категория „<b>Детска литература</b>“ отиде при <a href="https://www.youtube.com/watch?v=OlEI-3wQhFY"><b>Марин Трошанов и Петър Станимиров</b></a><b> </b>и книгата „Роботът Чапек на планетата с трите слънца. Книга първа. Роботски приключения”. В категорията „<b>Поезия</b>“ отличие взе <a href="https://www.youtube.com/watch?v=t-oVCDku6m0"><b>Цочо Бояджиев</b></a> за „Книга на разкаянията и утешенията“. За чудесния си превод от български на датски език на „И други истории“ и „И всичко стана луна“ от Георги Господинов приз в категория „<b>Превод</b>“ получи <a href="https://www.youtube.com/watch?v=9_qC6oMuIwk"><b>Хеле Далгор</b></a>, а <a href="https://www.youtube.com/watch?v=BqfooD9JsSE"><b>Елена Алексиева</b></a> заслужено грабна наградата в категория „<b>Проза</b>“ за романа си „Свети вълк“. Тя пожела на себе си и всички свои колеги литературата, която се пише и която вече е написана да получи повече преводи. „Глиненият цар“ на <a href="https://www.youtube.com/watch?v=OBhx0AY0QF0"><b>Добромир Байчев</b></a> стана победител в категорията „<b>Дебют</b>“.  Статуетките, които получиха всички наградени, са дело на скулптора проф. Емил Попов.  „Книгите винаги са били част от нашия живот и се радвам, че НДК е един от двигателите на книжните процеси“, каза председателят на Съвета на директорите на НДК – Борислав Велков, който благодари на всички пишещи и четящи хора за всеотдайността.</p>
    </article>
  </body>
</html>