<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740836"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T12:12:00+00:00"/>
    <meta property="og:title" content="อยู่เฉยไม่ได้! 'นิชิโนะ'ส่ง'ศุภณัฏฐ์'บินกลับเขมรกู้วิกฤติยู19"/>
    <meta property="og:description" content="อยู่ไม่ได้แล้ว! ทีมชาติไทยเปลี่ยนแผน 'นิชิโนะ' ต้องส่ง 'ศุภณัฏฐ์' บินกลับไปช่วยทีม 19 ปี ชี้ชะตา มาเลเซีย ล้มแผนเดิมที่จะเริ่มซ้อมกับทีมชุดใหญ่วันนี้"/>
  </head>
  <body>
    <article>
      <h1>อยู่เฉยไม่ได้! 'นิชิโนะ'ส่ง'ศุภณัฏฐ์'บินกลับเขมรกู้วิกฤติยู19</h1>
      <address>
        <time datetime="2019-11-09T12:12:00+00:00">09 Nov 2019, 12:12</time>
      </address>
      <p>
        <b>อยู่ไม่ได้แล้ว! ทีมชาติไทยเปลี่ยนแผน "นิชิโนะ" ต้องส่ง "ศุภณัฏฐ์" บินกลับไปช่วยทีม 19 ปี ชี้ชะตา มาเลเซีย ล้มแผนเดิมที่จะเริ่มซ้อมกับทีมชุดใหญ่วันนี้</b>
      </p>
      <p>อากิระ นิชิโนะ โค้ชใหญ่ทีมชาติไทย ได้ตัดสินใจส่ง "แบงค์" ศุภณัฏฐ์ เหมือนตา วัย 17 ปี กลับไปช่วยทีมชาติไทยชุด 19 ปี เตะนัดสุดท้ายพบ มาเลเซีย วันที่ 10 พ.ย. ที่กัมพูชา ที่เป็นเกมชี้ชะตา<br/><br/>ตามแผนการเดิม ศุภณัฏฐ์ ไปช่วยทีม 19 ปี คัดเอเชีย แค่ 2 นัดแรก ที่ชนะบรูไน 9-0 และชนะ นอร์เธิร์นมาเรียนา 21-0 จากนั้น เจ้าแบงค์ บินไปร่วมงานรับรางวัลเอเอฟเอฟอวอร์ดส์ ที่เวียดนาม และจะมาร่วมทีมชุดใหญ่วันที่ 9 พ.ย. อย่างไรก็ตาม จากนัดล่าสุดทีม 19 ปี แพ้ กัมพูชา 1-2 ตกในสถานการณ์อันตราย ต้องชนะ มาเลเซีย 2 ลูกขึ้นไป นิชิโนะ ตัดสินใจ ปล่อย ศุภณัฏฐ์ กลับไปช่วยทีม 19 ปีเตะชี้ชะตาอีกครั้ง<br/><br/>เจ้าแบงค์ กล่าวว่า ตนได้คุยกับ นิชิโนะ และนิชิโนะให้ตัดสินใจเอง ตนก็อยากไปช่วยทีม 19 ปี เพราะเป็นเกมสำคัญ ตนอยากไปฟุตบอลเยาวชนโลก ถ้าทีมตกรอบ ก็ไม่มีโอกาสอีกแล้วในรุ่นนี้<br/><br/>ทั้งนี้ ไทย จะเตะกับ มาเลเซีย วันที่ 10 พ.ย. เวลา 15.30 น. ส่วนอีกคู่ กัมพูชา พบ บรูไน เวลา 18.30 น.</p>
    </article>
  </body>
</html>