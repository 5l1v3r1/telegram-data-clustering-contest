<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638972/%D8%AA%D9%88%D8%B1%D9%85-%D9%85%D8%B5%D8%B1%D9%81%E2%80%8C%DA%A9%D9%86%D9%86%D8%AF%D9%87-%D8%AF%D8%B1-%DA%86%DB%8C%D9%86-%D8%B1%DA%A9%D9%88%D8%B1%D8%AF-%DB%B8-%D8%B3%D8%A7%D9%84%D9%87-%D8%B1%D8%A7-%D8%B1%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T12:13:00+00:00"/>
    <meta property="og:title" content="تورم مصرف‌کننده در چین رکورد ۸ ساله را رد کرد"/>
    <meta property="og:description" content="قیمت‌های تولیدکنندگان چین در ماه اکتبر ۲۰۱۹ میلادی، به پایین‌ترین سطح خود در بیش از ۳ سال اخیر رسید."/>
  </head>
  <body>
    <article>
      <h1>
        <a href="https://www.bultannews.com/fa/news/638972/%D8%AA%D9%88%D8%B1%D9%85-%D9%85%D8%B5%D8%B1%D9%81%E2%80%8C%DA%A9%D9%86%D9%86%D8%AF%D9%87-%D8%AF%D8%B1-%DA%86%DB%8C%D9%86-%D8%B1%DA%A9%D9%88%D8%B1%D8%AF-%DB%B8-%D8%B3%D8%A7%D9%84%D9%87-%D8%B1%D8%A7-%D8%B1%D8%AF-%DA%A9%D8%B1%D8%AF">تورم مصرف‌کننده در چین رکورد ۸ ساله را رد کرد</a>
      </h1>
      <h2>قیمت‌های تولیدکنندگان چین در ماه اکتبر ۲۰۱۹ میلادی، به پایین‌ترین سطح خود در بیش از ۳ سال اخیر رسید.</h2>
      <address><time datetime="2019-11-09T12:13:00+00:00">09 Nov 2019, 12:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در ماه اکتبر و همزمان با کاهش تقاضا و ضعف<b> بخش تولید</b> به علت تداوم جنگ تجاری، قیمت‌های<b> تولیدکنندگان چین</b> به پایین‌ترین سطح خود در بیش از ۳ سال اخیر رسید، در حالی که تورم مصرف‌کننده به بالاترین سطح ۸ ساله خود نزدیک شده است؛ بر این اساس، حالا سیاست‌گذاران چین باید به دنبال راه چاره‌ای برای افزایش تقاضا برای تولید باشند.</p>
      <p>داده‌های جدید اداره ملی آمار چین نشان داد که شاخص قیمت تولیدکننده (پی‌پی‌آی)، که یک شاخص کلیدی برای سودآوری شرکتی است، در ماه اکتبر ۱.۶ درصد نسبت به سال گذشته افت کرده؛ به نحوی که این، بدترین افت این شاخص از جولای ۲۰۱۶ میلادی تا کنون است؛ این در حالی است که البته تحلیل‌گران پیش‌بینی کرده بودند که این شاخص ۱.۵ درصد افت کند.</p>
      <p>در مقابل، قیمت مصرف‌کننده چین با سریع‌ترین رشد خود در ۸ سال اخیر روبرو شد که بر این اساس، مهمترین عامل بالا رفتن تورم، جهش قیمت یک نوع گوشت به دلیل تار و مار شدن گله‌های این حیوان در چین تحت تاثیر یک نوع بیماری آفریقایی است.</p>
      <p>تورم مصرف‌کننده چین در ماه اکتبر ۳.۸ درصد رشد کرد، که این بیشترین رشد این شاخص از ژانویه ۲۰۱۲ میلادی تا کنون است. تحلیل‌گران پیش‌بینی می‌کردند رشد تورم این ماه از ۳.۳ درصد بیشتر نشود.</p>
      <p>برخی تحلیل‌گران می‌گویند رشد تورم مصرف‌کننده (سی‌پی‌آی) می‌تواند برای سیاست‌گذاران بانک مرکزی که به دنبال ارائه مشوق‌هایی جهت تقویت تقاضا هستند، نگران‌کننده باشد، چراکه این مشوق‌ها خود تورم‌زا هستند.</p>
    </article>
  </body>
</html>