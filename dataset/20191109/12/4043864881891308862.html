<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231472/"/>
    <meta property="og:site_name" content="Українська правда"/>
    <meta property="article:published_time" content="2019-11-09T12:58:52+00:00"/>
    <meta property="og:title" content="Війна на Донбасі - &quot;внутрішній конфлікт&quot;, відповідальний - Київ: опитування в ОРДЛО"/>
    <meta property="og:description" content="На думку мешканців окупованих території Луганської та Донецької областей, за конфлікт на Сході України більшою мірою відповідальна українська влада після Майдану та місцеві активісти,  а також США. "/>
  </head>
  <body>
    <article>
      <h1>Війна на Донбасі - "внутрішній конфлікт", відповідальний - Київ: опитування в ОРДЛО</h1>
      <address>
        <time datetime="2019-11-09T12:58:52+00:00">09 Nov 2019, 12:58</time>
      </address>
      <p>На думку мешканців окупованих території Луганської та Донецької областей, за конфлікт на Сході України більшою мірою відповідальна українська влада після Майдану та місцеві активісти,  а також США. </p>
      <p><b>Джерело: </b>Результати кількісного дослідження громадської думки на окупованих територіях, проведене з 7 по 31 жовтня компанією  "Нью імідж маркетинг груп" та оприлюднене у "<a href="https://dt.ua/internal/test-na-sumisnist-329032_.html">Дзеркалі тижня</a>"</p>
      <p><b>Деталі: </b>76% опитаний мешканців ОРДЛО "повністю згодні" і "швидше згодні" з тим, що війна в Донбасі - внутрішній український конфлікт (35,6 і 40,5%  відповідно).</p>
      <p>"Швидше не згодні" із цим 14,1% респондентів, абсолютно незгодні 9,3%.</p>
      <p>При цьому 86% із тим, що біля витоків конфлікту стояли проросійські угруповання й Москва "швидше не згодні" 45,1% і "абсолютно не згодні" 44,9% опитаних. </p>
      <p>8,5% опитаних запідозрили щось недобре в невичерпності мілітаристських потенціалів ОРДЛО. 3,1% "повністю згодні" з тим, що війну в Донбасі розпочали Росія і місцеві проросійські угруповання. 6,4% із цим "швидше згодні". </p>
      <figure>
        <img src="https://img.pravda.com/images/doc/8/5/857acfb-screenshot-130-original.jpg"/>
      </figure>
      <p><b>Відповідальність за війну на Донбасі</b> мешканці ОРДЛО покладають також на українську владу на чолі з Януковичем, ЄС, активістів Антимайдану, Росію та владу "Л/ДНР". </p>
      <figure>
        <img src="https://img.pravda.com/images/doc/0/7/07852fa-screenshot-131-original.jpg"/>
      </figure>
      <p>При цьому 63,6% опитаних вважають, що <b>відновлювати Донбас мають за кошти України.</b></p>
      <p>29,3% вважають справедливим примусити до оплати відновлення Донбасу українських олігархів, 18,5% не хочуть залежності в цьому питанні ні від кого і розраховують на власні сили. 17% готові покласти цей тягар на США. 16,5% вважають справедливим відновлювати Донбас за кошти Європи, 16% - за кошти Росії. 13% опитаних покладають витрати на відновлення регіону на плечі всіх вищезгаданих. </p>
      <p>На думку жителів "Л/ДНР", контролювати відновлення Донбасу має влада невизнаних республік -  67% і Росія  - 50,2% опитаних. Києву довірили б контролювати відновлення 24,9%, Євросоюзу - 8,1%, Америці 2,4%.  </p>
      <p>Також мешканці ОРДЛО більшою мірою переконані, що <b>дії Росії в Криму</b> - "<i>законний захист російськомовних громадян</i>". "Цілком згодні" з цим 46,1% респондентів, "скоріше згодні" 38,2%. Зате "швидше не згодні" вже 8,7% і 6,5% "абсолютно не згодних".</p>
      <p>З твердженням, що <i>дії Росії - незаконне вторгнення і окупація української території</i> - опитані жителі "Л / ДНР" переважно "скоріше не згодні" і "абсолютно не згодні".</p>
      <p>9,8% жителів окупованих територій Луганської та Донецької областей вважають, що дії Росії в Криму - незаконне вторгнення і окупація території незалежної України. 6,6% "скоріше не співголів" і 3,2% "абсолютно не згодні".</p>
      <p>"Скоріше не згодні" з цим твердженням 41,9%, "абсолютно не згодні" - 47,8%.</p>
      <p>Таким чином, <i>переважна більшість (89,7%) фактично підтримує захоплення Росією українського Криму.</i></p>
      <p>При відповіді на обидва питання не змогли відповісти лише 0,6% опитаних. Це означає, що люди в ОРДЛО визначилися щодо агресії Росії.</p>
      <figure>
        <img src="https://img.pravda.com/images/doc/7/0/70803c4-screenshot-132.jpg"/>
      </figure>
      <p>В ході дослідження було опитано 1606 респондентів, 800 -  у непідконтрольній частині Луганської, 806 - у непідконтрольній частині Донецької областей. Для розрахунків вибірки було використано офіційні статистичні дані 2014 р., скориговані з урахуванням наявних демографічних даних ВПО, які залишили непідконтрольні території. Інтерв'ю face-to-face проводилися в домогосподарствах респондентів за структурованою анкетою. Погрішність результатів не перевищує 3,2%.</p>
      <related>
        <a href="https://www.pravda.com.ua/news/2019/11/10/7231553/"/>
        <a href="https://www.pravda.com.ua/news/2019/11/9/7231511/"/>
        <a href="https://www.pravda.com.ua/news/2019/11/9/7231475/"/>
      </related>
    </article>
  </body>
</html>