<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/kultura/manuela-inusa-predstavya-magazincheto-za-chay-i-shchastie_news708316.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-09T12:18:00+00:00"/>
    <meta property="og:title" content="Мануела Инуса представя &quot;Магазинчето за чай и щастие&quot;"/>
    <meta property="og:description" content="Добре дошли на „Валери Лейн“ – най-романтичната улица на света!"/>
  </head>
  <body>
    <article>
      <h1>Мануела Инуса представя "Магазинчето за чай и щастие"</h1>
      <h2>Добре дошли на „Валери Лейн“ – най-романтичната улица на света!</h2>
      <address>
        <time datetime="2019-11-09T12:18:00+00:00">09 Nov 2019, 12:18</time>
      </address>
      <p>https://blitz.bg/obshtestvo/kultura/manuela-inusa-predstavya-magazincheto-za-chay-i-shchastie_news708316.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573293760-magazincheto-za-chai-i-shtastie-cover.jpg"/>
      </figure>
      <p><b>Есента предразполага да се отпуснем с чаша ароматен чай и хубава книга в ръка, а наближаващите празници ни замислят за любимите хора, приятелството и щедростта. Какво по-подходящо време за разходка по една от  най-романтичните улици на света - „Валери Лейн“?!</b><br/><br/>В тази поредица немската писателка Мануела Инуса ни пренася на една очарователна (но за съжаление измислена) уличка в Оксфорд, където няколко приятелки сбъдват мечтите си, споделят неволите си и се подкрепят в ежедневното търсене на щастието, любовта и призванието. А всяка сряда спазват една дългогодишна традиция – наслаждават се на чаша следобеден чай, придружен с вкусни бонбони и сладки приказки. Каним ви да се присъедините към тях с първия свеж роман от поредицата!<br/> <br/> <br/><b>Започнете разходката от „Магазинчето за чай и щастие“</b><br/> <br/>Лори е горда собственичка на малък магазин за чай на красива уличка в Оксфорд. Тя е щастливка, защото е успяла да превърне най-голямата си страст в кариера. „Ъгълът на Лори“ ухае прекрасно, а човек може да опита чаша чай от всяко кътче на света. Уютният магазин привлича с хармония и топлина, каквито излъчва и самата собственичка.<br/>За жалост, не всичко в живота на Лори върви толкова добре, както магазинчето й. Тя от месеци мечтае нейният привлекателен доставчик на чай – Бари, да я покани на среща, но това все не се случва. На помощ се притичват приятелките й от съседните магазинчета, за да съставят план за действие. Той, разбира се, е обречен на провал. Но човек никога не знае до какво могат да доведат един скъсан чорапогащник, непохватно падане и големи количества ароматен чай!<br/> </p>
      <figure>
        <img src="https://static.blitz.bg/documents/thumbnails/520/201911/1573293760-magazincheto-za-chai-i-shtastie-cover.jpg"/>
      </figure>
      <p> <br/><b>Отзиви</b><br/> <br/> <br/>Прекрасен и забавен роман, с който може да се разтоварите и да се откъснете от ежедневието.<br/>Frankfurter Stadtkurier<br/> <br/>Мануела Инуса разкрива колко важни са истинското приятелство и щедростта и доказва, че си заслужава да се борим за любовта.<br/>Dingolfinger Anzeiger<br/> <br/>Роман, изпълнен с любов и топлина... една книга, която ви кара да мечтаете.<br/>Freizeit<br/><br/><b>За автора</b><br/><br/><br/>Мануела Инуса е родена през 1981 г. в Хамбург и още от дете мечтае да стане писателка. Малко преди своя тридесети рожден ден, решава, че моментът е сега или никога. Сред най-популярните й романи са книгите от поредицата за „Валери Лейн“, които омагьосаха сърцата на читателите и завладяха списъка с бестселъри на Spiegel.<br/>Освен автор на увлекателни романи, Мануела Инуса е и почитателка на пътешествията, трилърите, чая и британската поп музика. Тя все още живее в родния си град със съпруга си и двете им деца.<br/><br/> </p>
    </article>
  </body>
</html>