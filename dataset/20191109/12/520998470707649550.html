<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/bukovinci-ydut-sluzhiti-ne-chekayuchi-povistki-380047"/>
    <meta property="og:site_name" content="Погляд"/>
    <meta property="article:published_time" content="2019-11-09T12:19:00+00:00"/>
    <meta property="og:title" content="Буковинці йдуть служити, не чекаючи повістки"/>
    <meta property="og:description" content="Із запланованих 420 призовників – 224 вже відбули для проходження строкової служби до військових частин ЗСУ та інших формувань"/>
  </head>
  <body>
    <article>
      <h1>Буковинці йдуть служити, не чекаючи повістки</h1>
      <h2>Із запланованих 420 призовників – 224 вже відбули для проходження строкової служби до військових частин ЗСУ та інших формувань</h2>
      <address>
        <time datetime="2019-11-09T12:19:00+00:00">09 Nov 2019, 12:19</time>
      </address>
      <p>Чергова команда із 20 юнаків (<b>на фото</b>) вибула з обласного збірного пункту до навчального центру Держприкордонслужби України у Львівську область. Їх проводжали рідні, друзі та, навіть, представники влади краю. <b>Тимчасово виконуючий обов’язки голови Кіцманської РДА Юрій Косар</b> був не лише як посадовець, але й виряджав на службу свого онука. Він зазначив, що Юрко готовий до служби у війську, і для цього навіть зробив перерву в навчанні.</p>
      <p>- Служити йдуть найкращі і я пишаюся, що серед них – мій онук. Він, як і я свого часу, виконає свій обов’язок перед державою, – зазначив Юрій Косар.</p>
      <p>Всього до Державної прикордонної служби протягом осіннього призову відрядять 100 юнаків, частина з яких після підготовки у навчальних центрах повернеться для проходження служби у Чернівецькій області. Десятеро юнаків проходитимуть строкову службу в 101-й окремій бригаді охорони Генерального штабу. До них – підвищені вимоги щодо стану здоров’я, фізичної підготовки та морально-ділових рис. Вижничанинові Сергію, якого зарахували до складу цієї команди, 24 жовтня виповнилося 22 роки. Юнак мріяв служити, тому навіть зрадів повістці.</p>
      <p>Також до Києва вирушив 20-річний Іван з Новодністровська, який прибув до військкомату, не чекаючи повістки. Він знав, що таким чином матиме змогу потрапити у військову частину, яку сам обрав. Іван сподівається, що армія зміцнить дух та допоможе стати кращим. Хлопця проводжав батько, який раніше теж відслужив у війську. Протягом терміну служби, згідно із законодавством, за хлопцем зберігатимуть посаду техніка-електрика та середньомісячний заробіток. Чи повернеться на попереднє місце роботи, Іван не впевнений – каже, що у майбутньому може ще служити за контрактом.</p>
      <p>За час осінньої призовної кампанії заплановано призвати 420 буковинців. Наразі до військових частин ЗСУ та інших військових формувань вже направлено більше половини призовників. Жодного із них не залучатимуть до виконання завдань в Операції об’єднаних сил.</p>
      <hr/>
      <h3> До теми</h3>
      <p>Офіцери запасу з Буковини, котрі свого часу закінчили військову кафедру, але не служили у війську, протягом 18 місяців служитимуть у військових частинах по всій території країни. 15 чоловіків та одна жінка відбули до військових навчальних закладів, щоб відновити навички та згодом взятися за виконання обов’язків на визначених посадах у своїх частинах. Начальник <b>відділу офіцерів запасу і кадрів Чернівецького ОВК, підполковник Вадим Бризицький</b> запевнив, що відбір кандидатів проведено якісно.</p>
      <p>21-річний Дмитро із Сторожинеччини зізнається, що був готовий до призову. Обираючи військову кафедру, вважав це лише справою часу. Його дівчина Юлія, стверджує, що попри деякий сум, поважає такий вчинок свого хлопця.</p>
      <p>Дмитро вбачає у майбутній службі початок кар’єрного росту – за півтора року планує укласти контракт. Як і за всіма офіцерами, які офіційно працювали, за Дмитром зберігатиметься його цивільна посада і середньомісячна зарплата.</p>
      <p>Особливість служби офіцерів за призовом полягає в тому, що жоден із них не виконуватиме завдання в зоні проведення ООС. Вони проходитимуть службу переважно в тилових військових частинах постійної дислокації.</p>
      <p>Тетяна ПОПОВИЧ</p>
      <related>
        <h4>Схожі записи</h4>
        <a href="https://pogliad.ua/news/bukovina/z-1-zhovtnya-rozpochnetsya-prizov-na-strokovu-viyskovu-sluzhbu-377856"/>
        <a href="https://pogliad.ua/news/bukovina/bukovinciv-vidryadzhayut-do-viyska-363375"/>
        <a href="https://pogliad.ua/news/money/bukovinci-splatili-ponad-177-milyoniv-griven-viyskovogo-zboru-379905"/>
        <a href="https://pogliad.ua/news/bukovina/ponad-550-bukovinciv-uklali-kontrakt-na-sluzhbu-v-zbroynih-silah-ukrayini-379414"/>
      </related>
    </article>
  </body>
</html>