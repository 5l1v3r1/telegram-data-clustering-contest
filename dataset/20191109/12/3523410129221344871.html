<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638979/%D8%A8%D8%A7%D8%B2%D8%B1%D8%B3%D8%A7%D9%86-%D8%A2%DA%98%D8%A7%D9%86%D8%B3-%D9%81%D8%B1%D8%AF%D8%A7-%D9%86%D9%85%D9%88%D9%86%D9%87-%D8%BA%D9%86%DB%8C%E2%80%8C%D8%B4%D8%AF%D9%87-%D8%AF%D8%B1-%D9%81%D8%B1%D8%AF%D9%88-%D8%B1%D8%A7-%D8%B1%D8%A7%D8%B3%D8%AA%DB%8C-%D8%A2%D8%B2%D9%85%D8%A7%DB%8C%DB%8C-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T12:27:00+00:00"/>
    <meta property="og:title" content="بازرسان آژانس فردا نمونه غنی‌شده در فردو را راستی آزمایی می‌کنند"/>
    <meta property="og:description" content="سخنگوی سازمان انرژی اتمی گفت: قرار است بازرسان آژانس انرژی اتمی فردا (یکشنبه) نمونه‌های غنی‌شده فردو را تایید و راستی آزمایی کنند."/>
  </head>
  <body>
    <article>
      <h1>
        <a href="https://www.bultannews.com/fa/news/638979/%D8%A8%D8%A7%D8%B2%D8%B1%D8%B3%D8%A7%D9%86-%D8%A2%DA%98%D8%A7%D9%86%D8%B3-%D9%81%D8%B1%D8%AF%D8%A7-%D9%86%D9%85%D9%88%D9%86%D9%87-%D8%BA%D9%86%DB%8C%E2%80%8C%D8%B4%D8%AF%D9%87-%D8%AF%D8%B1-%D9%81%D8%B1%D8%AF%D9%88-%D8%B1%D8%A7-%D8%B1%D8%A7%D8%B3%D8%AA%DB%8C-%D8%A2%D8%B2%D9%85%D8%A7%DB%8C%DB%8C-%D9%85%DB%8C%E2%80%8C%DA%A9%D9%86%D9%86%D8%AF">بازرسان آژانس فردا نمونه غنی‌شده در فردو را راستی آزمایی می‌کنند</a>
      </h1>
      <h2>سخنگوی سازمان انرژی اتمی گفت: قرار است بازرسان آژانس انرژی اتمی فردا (یکشنبه) نمونه‌های غنی‌شده فردو را تایید و راستی آزمایی کنند.</h2>
      <address><time datetime="2019-11-09T12:27:00+00:00">09 Nov 2019, 12:27</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،بهروز کمالوندی سخنگوی سازمان انرژی اتمی صبح امروز(شنبه) در نشست خبری که در مجتمع هسته‌ای شهید علیمحمدی(فردو) برگزار شد، اظهار کرد: در گام چهارم بنا به دستور رئیس‌جمهور گازدهی به ۱۰۴۴ سانتریفیوژ مستقر در فردو آغاز شد. این ماشین‌ها فعالند و محصول داده‌اند و محصولات نمونه‌گیری شده است.</p>
      <p>وی افزود: از آژانس دعوت کردیم برای اندازی گیری و راستی آزمایی بیایند و قرار است بازرسان آژانس فردا (یکشنبه) اینجا باشند و نمونه‌ها را تایید و راستی آزمایی کنند.</p>
      <p>کمالوندی گفت: براساس بندهای مختلف به خصوص بند ۱۴ و ۱۵ برجام طرف مقابل موظف بود که به ما کمک کند تا مدل سازی رآکتور اراک انجام شود.</p>
      <p>
        <b>اگر لازم باشد، رآکتور اراک به حالت اول بازمی‌گردد</b>
      </p>
      <p>وی افزود: در واقع قرار بود که طرف مقابل به ما در این زمینه تجهیزات بدهد و یک سند رسمی در این زمینه امضاء شد و آنان تعهد کردند که به ما تجهیزات، امکانات و کمک مالی می‌دهند اما متأسفانه در این زمینه تعلل داشتند.</p>
      <p>سخنگوی سازمان انرژی اتمی تصریح کرد: ما در گزارش های مختلف گفتیم اگرچه طرف ما در اینجا چین است و تلاش خوبی هم در این زمینه انجام داده است، اما هر از چند گاهی چین و کشورهایی که می‌خواهند در این راستا کار کنند از سوی آمریکایی‌ها تحت فشار قرار می‌گیرند.</p>
      <p>کمالوندی بیان کرد: ما این تهدید را نگه داشتیم که اگر لازم باشد به نوع رآکتور قبلی بازگردیم و همه بر این مسئله واقف هستند که دو ماه دیگر هم گذشت و خبری از سوی طرف مقابل نشد.</p>
      <p>وی متذکر شد: ما در گام سوم کاهش تعهدات برجامی، بندهای ۳۲ تا ۴۳ برجام را که مربوط به تحقیق و توسعه است، کنار گذاشته ایم و درست است که در اینجا یکسری محدودیت زمانی داشتیم اما این محدودیت‌های زمانی براساس یک برنامه ایده آل بود که زمان کافی برای توسعه ماشین‌های پیشرفته داشته باشیم به نحوی که در این قضیه عجله نکنیم.</p>
      <p>سخنگوی سازمان انرژی اتمی گفت: اما زمانی که طرف مقابل وظیفه خود را انجام نداد، ما گفتیم که این کار باید به سرعت انجام شود و انواع ماشین‌های پیشرفته به میدان آید. همچنین در مرحله تحقیق و توسعه، تولید ماشین‌های پیشرفته، جمع آوری نمی‌شود و وقتی که تولیدی به دست می‌آید، این تولید را دوباره با پسماند مخلوط می‌کنند و ما گفتیم که این تولید را هم مخلوط نمی‌کنیم و از تولید آن با توجه به اینکه سقف ۳۰۰ کیلوگرم را هم قبول نداریم، استفاده می‌کنیم  و این تولیدات را بر ذخایر خودمان اضافه می کنیم که این اتفاق افتاد.</p>
      <p>کمالوندی با اشاره به اینکه در حال حاضر روی ۱۵ نوع ماشین پیشرفته کار می شود، تصریح کرد: اگرچه ماشین های مهم ما IR۶، IR۸ است و اخیراً هم IR۹ با ظرفیت بسیار بالای ۵۰ سو به آن اضافه شده است، اما ماشین هایی هم بینابین قراردارند که می توان گفت ماشین های فرعی سانتریفیوژهای مذکور هستند که اصطلاحاً به ماشین های کریتیال و ساب کریتیال تقسیم می شوند.</p>
      <p>وی با بیان اینکه عمده ماشین‌های پیشرفته کریتیال هستند، گفت: ماشین‌های ساب کریتیال تفاوت‌هایی از نظر فنی دارند اما مزایایی هم دارند که به سرعت می‌توانند تولید شوند و حساسیت ماشین های پیشرفته را ندارند و می‌توانند به ظرفیت تولید کمک کنند. ما با این هدف است که این ماشین‌ها  را روی کار می‌آوریم.</p>
      <p>سخنگوی سازمان انرژی اتمی با اشاره به گام چهارم کاهش تعهدات برجامی که از پانزدهم آبان ماه برداشته شد، گفت: رئیس سازمان انرژی اتمی موارد کاهش تعهدات برجامی در این گام را به زیرمجموعه منعکس کرد و همانطور که انتظار می‌رفت، وجود متخصصان و دانشمندان بسیار ورزیده‌ در سایت‌های هسته‌ای که مایه افتخار کشور هستند، باعث شد کاری که چند روز عملاً به طول می‌انجامد، کمتر از یک روز انجام شود.</p>
      <p>
        <b>غنی سازی در فردو باید بعد از ۱۵ سال انجام می‌شد</b>
      </p>
      <p>کمالوندی ادامه داد: برخی از دوستان تصور می‌کنند که تزریق گاز مثل تزریق آمپول است، اما این‌طور نیست بلکه یک فرآیند بسیار مهم است.</p>
      <p>وی درباره انتقال سیلندر گفت: قرار بود تا ۱۵ سال در اینجا غنی‌سازی انجام نشود و مواد هسته‌ای وجود نداشته باشد که عملاً چهار سال از آن گذشته و ما باید ۱۱ سال دیگر صبر می‌کردیم تا مواد هسته‌ای به اینجا می‌آوردیم و غنی‌سازی می‌کردیم اما این کار را از چند روز پیش آغاز کرده‌ایم. شروع آن با انتقال یک سیلندر از سایت شهید احمدی روشن بود و حدود ۲۰۰۰ کیلو هگزا فلوراید منتقل شد.</p>
      <p>سخنگوی سازمان انرژی اتمی بیان کرد: نکته بسیار مهم دیگر آن است که معمولاً گاز یورو۶ باید به اصفهان بیاید اما چرا از آنجا آوردیم زیرا دو دلیل داشت؛ دلیل اول جغرافیایی بود چون نزدیکتر بود و چندین‌ ساعت در اینجا صرفه‌جویی کردیم و دلیل دوم هم تولید پسماندها بود. زمانی که تولید روی اورانیوم طبیعی ۷.۰۱۱ صورت می‌گیرد، در تریل‌ها این عدد خیلی پایین‌تر بدست می‌آید یعنی ۰.۴ و ۰.۲ می‌شود و می‌توان گفت که کار غنی‌سازی روی این مواد از کار غنی‌سازی روی مواد طبیعی، بسیار پیشرفته‌تر است.</p>
      <p>کمالوندی گفت: مقرر شد پس ماندهایی که سال ها در یک گوشه ای افتاده بود، بهینه شود، الان ۲۵ تن از این پسماندها موجود است و فقط ۲ تن آن به فردو منتقل شده و ما بقی آن موجود است و می تواند به فردو منتقل شود. این مواد در سال‌های آینده می‌تواند از نطنز به فردو منتقل شود.</p>
      <p>سخنگوی سازمان انرژی اتمی اظهار داشت: باید کار هایی انجام می‌شد، ماشین‌ها چک می شدند،خلاء سازی انجام می‌شد، سیستم کنترل اتوماسیون و تجهیزات کنترلی که توسط نیروی انسانی کنترل می‌شود و پسیواسیون که خودش یک مرحله کار چند ساعته است تا نهایتا سیستم جمع آوری را کنترل کنند و مطمئن شوند درست کار می‌کند، از اینجا به بعد گازدهی به زنجیره‌ها شروع می شود که نهایتا جداسازی محصول انجام خواهد شد.</p>
      <p>وی ادامه داد: بعد هم پایدار سازی زنجیره ها انجام می شود. دو نمونه تولید شده هم تحت نظر آژانس است. ما تعدادی از بندهای برجام را کنار گذاشته‌ایم. بند ۴۴ می گوید فردو باید به مرکز بین المللی فیزیک هسته ای تبدیل شود.</p>
      <p>کمالوندی افزود: از یک طرف به دلیل اینکه اینها کار خود را انجام نمی دادند این توازن نامتعادل شده بود و ما تاکنون مدام گفتیم شما بیایید تعهدات خود را انجام دهید تا این تعادل برقرار شود. ما چیزی دادیم و چیزی گرفتیم؛ داده‌های ما مشخص است. باید دید اینها محقق می شود. در یک سال اول و دوم و بعد از آن مشکلاتی به وجود آمد، به خصوص با تغییراتی که در هیئت حاکمه آمریکا انجام شد و بعد به خروج آمریکا از این توافق منتهی گردید.</p>
      <p>سخنگوی سازمان انرژی اتمی خاطرنشان کرد: ما گفتیم شما اگر نمی‌توانید این کار را بکنید تا زمانی که تصمیم بگیرید ما از تعهدات خود کم می‌کنیم تا این توازن برقرار شود و این کار را کردیم. این گام، گام چهارم بود. امیدوار هستیم به گام های دیگر نیاز نباشد و طرف مقابل هم به خودش بیاید و کارهایی را که می بایست انجام دهد را در برنامه کاری خود قرار بدهد.</p>
      <p>وی افزود: اینها بحث‌هایی است که در حوزه سیاسی و وزارت امور خارجه مطرح است و خیلی نمی‌خواهم وارد آن بشوم. آنچه که مربوط به سازمان انرژی اتمی است، در زمان مذاکرات دقت شد اگر تعهدی هست این تعهدات برای صنعت هسته ای مشکل‌ساز نباشد زیرا به هرحال این صنعت با هزینه‌های زیاد به دست آمده است. خون شهدای هسته ای و تلاش ارزشمند جوانان این مرز و بوم و حدود ۱۴ هزار نیرویی که اینجا هستند و بخش عمده آنها دانشمندان درجه یک در سطح دنیا هستند این نتیجه را به همراه داشته است. به این تلاش و سرمایه گذاری و همت کسی نمی تواند خدشه‌ای وارد کند. ما با این نگاه وارد مذاکرات شدیم تا اگر سنواتی را هم پذیرفتیم، فرآیند کار به نوعی باشد که به دستاوردهای ما صدمه ای وارد نکند.</p>
      <p>
        <b>بتن ریزی نیروگاه دوم بوشهر فردا انجام می‌شود</b>
      </p>
      <p>کمالوندی با بیان اینکه فردا روز مهمی است و مرحله بتن ریزی برای نیروگاه دوم بوشهر را داریم، گفت: وقتی می گوییم بتن ریزی، کسی که در کار نیروگاهی اطلاعاتی دارد می‌داند یعنی حداقل دو سال کار غیر از مذاکرات زمان می برد تا یک نیروگاه به مرحله بتن ریزی برسد. معمولا خود مذاکرات ممکن است یک یا دو سال زمان ببرد. حتی میان دو طرفی که هیچ مشکلی با هم ندارند زمان‌بر است.  این کار در زمان خود صورت گرفت و با خود یک پیام خوب منعکس می‌کند که علیرغم همه فشارها که آمریکا نمی خواهد و حتی بوشهر و مرکز نظامی ایمنی مانند آتش نشانی را تحریم می‌کند، اما قدم های خوبی برداشته شده است و تا ۱۴۰۴ این نیروگاه به تولید می رسد و به شبکه متصل می شود. ۲ سال بعد هم نیروگاه سوم متصل می شود یعنی الان که نیروگاه بتن ریزی اش انجام می شود وارد بتن ریزی نیروگاه سوم خواهد شد.</p>
      <p>
        <b>اعتبارنامه یکی از بازرسین آژانس را لغو کردیم</b>
      </p>
      <p>سخنگوی سازمان انرژی اتمی با اشاره به کشف مواد آلوده از یکی از بازرسین آژانس، عنوان کرد: در این زمینه ابتدا اجازه ورود این بازرس به سایت نطنز و داخل تاسیسات را ندادیم و دوم اینکه اعتبارنامه اش را لغو کردیم. اینها طی یادداشت هایی به آژانس اعلام شد. روزی که این اتفاق اعلام شد در نتیجه این بود که سیستم آلارم و کنترلی ما نشان می داد این بازرس یا آغشته به مواد است یا موادی همراهش هست. این مساله بارها کنترل و یک گزارش مفصلی به آژانس ارائه شد و آقای غریب آبادی آن را در شورای حکام مطرح کرد و به نظر ما هم اعضا متقاعد شدند.</p>
      <p>وی افزود: بگذریم از آمریکا و رژیم صهیونیستی و احتمالا یکی دو کشور حاشیه خلیج فارس، اما مابقی متوجه این مساله شدند. یک گزارش جامع منطقی و مستدل که البته اسنادش نیز در اینجا موجود است. ما گفتیم اگر لازم باشد فیلم ها را نشان می دهیم. حرف ما بر اساس یک منطق است، از ورودش به آنجا جلوگیری شد و اعتبار نامه اش لغو شد.</p>
      <p>کمالوندی خاطرنشان کرد: عده ای خواستند از این موضوع سوء استفاده کنند و بگویند جمهوری اسلامی ایران پایبند به بحث مصونیت نیست. گزارش ما در این رابطه که چرا ایران از حقوق خود استفاده کرده است جامع، کامل و حقوقی بود. یادداشتی که اعلام شد و استدلال هایی که ما آوردیم این بود که گفتیم براساس موافقت نامه پارلمانی به خصوص ماده ۲۱ بخش ۶، مصونیت محدودیتی دارد و برای استفاده های شخصی و غیرماموریتی نیست.</p>
      <p>
        <b>مصونیت ماموران آژانس نامحدود نیست</b>
      </p>
      <p>کمالوندی گفت: مصونیت‌های آژانس فقط به منظور انجام ماموریت است و مطلق و نامحدود نیست که هر اتفاقی افتاد، بگویند ما مصونیت داریم، اگرچه ما به مصونیت آژانس احترام گذاشته ایم اما اقداماتی که انجام دادیم در راستای توجه به این موارد است چون این موارد از یک طرف مصونیت می‌آورد و از سوی دیگر حقوق کشورها را تعیین و وظایف آژانس را مشخص می‌کند.</p>
      <p>سخنگوی سازمان انرژی اتمی اظهار داشت: نمی‌توان فقط وظایف  کشورها را تعیین کرد و به وظایف آژانس و مامورها  اشاره نداشت. طبق ماده ۲۶ بخش ۸ نباید از مصونیت ها سو استفاده شود. ماده ۶ بخش ۲۲ در مورد ضرورت همکاری آژانس با کشورهای عضو در زمینه تحقیقات اشاره دارد، ما به ماموران آژانس گفتیم که این موضوع نیاز به تحقیقات بیشتر دارد، آژانس هم اعلام کرد که آماده است در این زمینه به جمهوری اسلامی کمک کند و در قبال یادداشت ما یادداشتی دادند.</p>
      <p> وی اظهار داشت:  بر اساس بند الف ماده ۱۲ منشور و اساسنامه، آژانس در قبال اجرای قوانین مراقبت و ایمنی باید همه تدابیر را هم خودش و هم بازرسانش رعایت کنند، اگر تردیدی در مورد آلودگی وجود دارد که برای ایمنی افراد و تاسیسات مشکل ایجاد می کند، حق کشور عضو است که جلوگیری کند و از آژانس بخواهد که رعایت کند.</p>
      <p>سخنگوی سازمان انرژی اتمی گفت: یکی از امتیازاتی که در برجام گرفته شد تولید ایزوتوپ‌های پایدار به روش سانتریفیوژی است که یک فناوری بسیار پیشرفته و در اختیار کشورهای محدودی قرار دارد.</p>
      <p>وی افزود: این روش ارزان‌ترین روش است کما اینکه روش‌های دیگری نیز وجود دارد. البته اشاره کردم که مرکزی برای این کار در فردو در حال احداث است که روش‌های دیگر را نیز دنبال می‌کند.</p>
      <p>کمالوندی ادامه داد: روش سانتریفیوژی از این جهت مهم است که این عنصر، عنصری سبک است به خصوص در حوزه «تلوریم و زنون» این کار انجام می‌شود که نسبت به اورانیوم که عنصر سنگینی است، وقتی روش جداسازی از طریق گریز از مرکز است کار سخت تری محسوب می‌شود و محاسبات پیچیده تری لازم دارد.</p>
      <p>
        <b>با آمدن فردو به ۹۵۰۰ سو غنی‌سازی می‌رسیم</b>
      </p>
      <p>وی گفت: امروز می‌توانم بگویم در گزارش‌هایی که در طول این چند سال گرفته ایم، ایران در حال حاضر در حوزه جداسازی عناصر سبک که حوزه ارزشمندی است در جایگاه بسیار خوبی قرار دارد البته باید از همکاری بسیار خوب روسیه تشکر کنیم، زیرا در این حوزه به خوبی با ما کار کردند و الان می‌توانیم بگوییم به لحاظ زمانی در این چهار سال مسیر بسیار طولانی را طی کردیم و در حال حاضر در یک وضعیت بسیار خوبی قرار داریم.</p>
      <p>کمالوندی افزود: اگر ظرفیت فردو را که به تدریج درحال افزایش است، طی روزها و هفته‌های آینده به حداکثر ظرفیت برسانیم، می‌توانیم بگوییم با محاسبه‌ای که آقای صالحی داشته است که ۸ هزار و ۶۰۰ سو گفتند و با توجه به اینکه انواع ماشین‌های جدید چه آبشارهای شاهد، آی آر تو ام، آی آر فور، آی آر شش و ۳ آبشار ۱۰ تایی، ۲۰ تایی و ۳۰ تایی داریم که هر کدام ظرفیت‌های متفاوتی دارند و وقتی روی هم ریخته می‌شوند ۸ هزار و ۶۰۰ سو ظرفیت می‌شود، ما می‌توانیم بگوییم با آمدن فردو در حداکثر ظرفیت حدودا به ۹ هزار و ۵۰۰ سو می‌رسیم.</p>
      <p>
        <b>فاصله زیادی با شرایط قبل از برجام نداریم</b>
      </p>
      <p>وی گفت: این به این مفهوم است که ما نسبت به قبل از برجام فاصله زیادی نداریم و نزدیک به ۹۰ درصد ظرفیت قبل از برجام می‌رسیم.</p>
      <p>کمالوندی ادامه داد: با توجه به اینکه قبل از برجام حدود ۱۱ هزار سو ظرفیت تولید ما بوده است، از این به بعد زمان تنها از بعد فنی نه تنها به ضرر ما نیست بلکه به نفع ماست یعنی ذخایر ما اضافه و ماشین‌های جدید ما آزمایش می‌شود و از این فرصت حداکثر استفاده را در این صنعت می‌کنیم اگر چه هدف، از ابتدا این بوده است که جمهوری اسلامی ایران به تعهدات خود پایبند بوده است.</p>
      <p>سخنگوی سازمان انرژی اتمی با بیان اینکه بلاهای زیادی تاکنون سر ما آمده است، گفت: شهادت ۴ نفر از بهترین دانشمندان درجه یک این کشور، یکی از این نمونه‌هاست. ما وقتی با آژانس صحبت می‌کنیم، می‌گوئیم ما مثل سایر کشورها نیستیم زیرا دشمنانی داریم که کمر بسته‌اند برای اینکه جمهوری اسلامی ایران را زمین بزنند که البته تاکنون موفق نبوده‌اند.</p>
      <p>
        <b>مساله «توقوزآباد» قابل حل است</b>
      </p>
      <p>وی با اشاره به مساله پیش آمده درخصوص «تورقوزآباد»، گفت: آلودگی که در تورقوزآباد گزارش کرده‌اند ممکن است برای هرجایی باشد، اما آلودگی آنچنان مهم با غنای بالایی نیست. این موضوع، مساله مهمی نیست و قابل حل است. دشمن سعی می‌کند از هر مساله‌ای سواستفاده و آن را بزرگنمایی کند. مساله‌ای مثل تورقوزآباد ممکن است در ۴ یا ۵ کشور، که با آژانس همکاری می‌کنند، باشد.</p>
      <p>سخنگوی سازمان انرژی اتمی گفت: ما بنا بر تجربیات خود دانش خوبی کسب کرده ایم. ما تجهیزات را قبل از نصب قرنطینه می کنیم و جالب است بدانید خود آژانس این کار ما را به دیگر کشورها توصیه می کند. ما بر اساس دسیسه های که علیه ما شده، در موضوع کنترل به دانش خوبی رسیده ایم و عدم اجازه به بازرس آژانس نیز همین موضوع را نشان می دهد. به کارهای حقوقی و پادمانی ما هیچ خللی وارد نمی شود.</p>
      <p>
        <b>خروج از NPT یکی از گزینه‌ها است</b>
      </p>
      <p>کمالوندی در پاسخ به سوالی مبنی بر پایان یافتن ابعاد فنی برجام اظهار داشت: باید طرف مقابل در مقابل اقدامات ما به خود بیایند. ما گام هایی در حوزه فنی آماده داریم و مواردی وجود دارد تا اقدام کنیم، ولی لزوما هم گام‌های بعدی فنی نخواهد بود.‌ کشورهای مختلف حتی غربی ها در جلسات خصوصی حق را به ما می دهند ولی گام های ما برای هشدار به آنها است.</p>
      <p>وی گفت: ما لیستی از پیشنهادات را داریم و حتی خروج از NPT را ارایه کرده ایم. سازمان ۱۵ پیشنهاد ارایه کرده است که برای آینده اقدام می شود. با برداشته شدن محدودیت ها سازمان کار خود را انجام می دهد و با دستور مقامات بالا کار انجام می شود.</p>
      <p>سخنگوی سازمان انرژی اتمی بیان کرد: ما برنامه ای کلی داریم تا IR۱ را عوض کنیم. این ماشین خوبی است ولی برای زمان خود! ما از این ماشین تجربیات خوبی بدست آورده ایم و توانسته ایم به فناوری ماشین جدید برسیم. در بلند مدت ماشین های ما تغییر خواهد کرد و بسته به مسایل فنی و سیاسی این تغییر انجام خواهد شد. دو آبشار در فردو متعلق به ایزوتوپ پایدار است و در اختیار هر کشوری نیست و امتیازی بود که به دست آوردیم و پیشرفت خوبی در این زمینه کرده‌ایم. ارزش تولید ایزوتوپ پایدار بسیار از غنی سازی بالاتر است و ما به آن اهمیت می دهیم. </p>
      <p>کمالوندی اظهار داشت: اروپایی‌ها در جایگاهی نیستند که موضوع را به شورای امنیت ببرند. نمی شود یک بدهکار از طلبکار شکایت کند. تصمیم به برداشته شدن گام ها در سطوح بالا گرفته می‌شود و بر اساس یکسری حقایق، مشورت ها بوده و کاملا حساب شده است. ایران بعد از یکسال صبر استراتژیک قدم هایی برداشته شده و بخش هایی از تعهدات از هر دو سو اجرا نمی شود. وضعیت ما به اینگونه است که چون طرف مقابل به تعهدات خود عمل نمی کند، ما نیز گام به گام تعهدات خود را کاهش می دهیم. برخی مانند رژیم صهیونیستی، دولت فعلی آمریکا و برخی کشورهای منطقه از ابتدا برجام را نمی‌خواستند و دنبال بر هم خوردن آن هستند. اصل بر برجام نیست و منافع کشور در اولویت است و بر اساس برآیند برخی حقایق و منافع کشور تصمیمات گرفته می شود.</p>
      <p>وی درباره برگشت پذیر بودن اقدامات ایران گفت: وقتی ما درباره بازگشت گام‌ها به عقب می‌گوییم این است که خود آن اقدام بازمی‌گردد ولی تکنولوژی و علم آن از بین نمی‌رود. در حوزه تحقیق و توسعه دانشی به دست آمده که اصلا برگشت پذیر نیست ولی خود اقدامات در صورت اجرای تعهدات طرف مقابل می تواند به ابتدا بازگردد.</p>
      <p>سخنگوی سازمان انرژی اتمی ادامه داد: در حوزه ایزوتوپ های پایدار سه مرحله داشته ایم که دو مرحله تقریبا تمام شده‌است. در حال حاضر در مرحله تنظیم قرار داد برای ایجاد زنجیره هستیم و روس ها هفته گذشته در ایران بودند و صحبت ها به عمل آمده و امیدواریم تا یکماه دیگر آن نیز منعقد شود.</p>
      <p>کمالوندی گفت: در دو الی سه ماه آینده وارد این فاز شده و می توانیم به صورت علنی بگوییم که می توانیم بدون روس ها نیز ادامه کار دهیم. البته روس ها در بحث دفاع از حقوق حقه ایران در موضوع هسته ای و همکاری هسته ای بسیار با ما همراهی کردند و همچنین بسیار در حوزه ایزوتوپ های پایدار پیشرفته هستند و از این رو می‌خواهیم با آنها همکاری کنیم و امیدوارم به زودی محصول تهیه شود.</p>
      <p>وی در بحث رآکتور اراک گفت: ما بارها اعلام کرده ایم که باید مدرن سازی رآکتور اراک تسریع شود. البته آمریکا سنگ اندازی می کند. تیم آمریکایی پیش از این بسیار فعال بود و همکاری می کرد ولی در حال حاضر نه‌تنها خارج شده، بلکه دیگران را تهدید می کند. مدرن سازی اراک در قطعنامه ۲۲۳۱ شورای امنیت آمده است. ما به چینی ها نیز گفته ایم که باید تسریع شود.</p>
      <p>سخنگوی سازمان انرژی اتمی گفت: انگلیسی ها نیز در بحث فنی در حال کار هستند. طی چند روز آینده نیز هیئتی از ایران به انگلیس می رود تا ادامه همکاری ها و انعقاد قرارداد انجام شود. ما از ابتدا تاکید داشتیم که این کار باید با طراحی ما انجام شود و دیگران فقط باید نظارت کنند و در این راه، کار در حال پیشرفت است. آمریکا همه را تحت فشار قرار می دهد. امیدواریم قراردادها به زودی منعقد شود.</p>
      <p>کمالوندی گفت: رژیم صهیونیستی همیشه نسبت به برنامه اتمی به یک چوپان دروغگو تبدیل شده و بزرگترین دروغش هم بحث تلاش ایران برای ساخت بمب است. ما بارها گفته ایم که از لحاظ حقوقی ما تحت بیشترین نظارت هستیم، از نظر ایدئولوژیک هم که فتوای رهبری موجود است و به لحاظ استراتژیک نیز ما در منطقه به لحاظ موازنه به سلاح هسته ای نیاز نداریم. ما از لحاظ علمی توان خوبی داریم و از آن صرف نظر نکرده ایم.</p>
      <p>وی ادامه داد: خود اسراییلی ها با سوابقی که دارند، جنایاتی که انجام داده‌اند و ‌صدها کلاهک اتمی‌ حق اظهارنظر در مورد برنامه ندارند و گزارش های آژانس نشان داده که برنامه ما صلح‌آمیز و در راستای علمی است.</p>
      <p>سخنگوی سازمان انرژی اتمی  درباره همکاری ایران و اتحادیه اروپا در بحث ایتر گفت: موضوع ایتر ضمیمه سه همکاری بین المللی بوده و پروژه بسیار خوبی در زمینه نیاز بشر است. ما در جنوب فرانسه از آن بازدید کردیم و در جریان کار قرار گرفتیم. پروژه گداخت یک هدف بسیار بزرگی است که شعارش آوردن کار خورشید در زمین است.</p>
      <p>کمالوندی تاکید کرد: پروژه ایتر کار بزرگی است که اتحادیه اروپا با هشت کشور این کار را انجام می دهد و دهها میلیارد دلار سرمایه گذاری شده‌ است. برنامه این است که در سال ۲۰۵۰ به یک نیروگاه گداخت دست پیدا کند. ما یک قرارداد با ایتر منعقد کردیم که در بحث تشخیصی کمک کند تا در موضوع کنترل ورود کند.</p>
      <p>وی گفت: ۸۰ درصد پروژه بوشهر توسط متخصصان ایرانی بوده و در آن انتقال تکنولوژی صورت می پذیرد. دو پروژه ۵ میلیارد دلاری در جهان بسیار بزرگ است و نیاز کشور به سوخت فسیلی را کاهش می دهد و ۲۱۰۰ مگاوات برق به کشور می دهد و همچنین آب شیرین کن هم به آن اضافه می شود. برنامه کشور برای ساخت نیروگاه کوچک ۲۰۰ الی ۳۰۰ مگاواتی است و نیروگاه های هستند که با آب کم کار می‌کنند.</p>
      <p>
        <b>توان غنی‌سازی تا ۶۰ درصد را داریم</b>
      </p>
      <p>کمالوندی در بحث اظهار نظر پمپئو درباره متهم کردن کشورمان به اخاذی افزود: این عبارت برازنده آمریکا و خود وزیر خارجه این کشور است. ما حق خود را می‌خواهیم. ما با بازرس ها همکاری کرده‌ایم ولی هوشیار هستیم و مقابل خرابکاری می ایستیم. ما به دقت کنترل و مراقبت داریم. ما در بازرسی هیچ محدودیتی ایجاد نکرده‌ایم. اما باید دقت داشت برخی موضوعاتی را که دیگر متعهد نیستیم، دیگر بازرسی موضوعیت ندارد، مثلاً وقتی تعداد سانتریفیوژها اضافه شده دیگر شمارش آن معنا ندارد، ولی اگر بخواهیم نیز مانع نمی شویم.</p>
      <p>کمالوندی ادامه داد: آنچه آمریکایی ها می گویند مبنی بر اینکه ایران به‌دنبال بمب اتمی است، دروغ بوده و آنها مخالف پیشرفت تکنولوژیک کشور ما هستند. آمریکایی ها مخالف ورود ما به ایتر هستند و آن را نیز به صراحت نمی گویند. یکی از تعهدات آنها به ایران پیوستن به این پروژه بود. عدم پیوستن ایران تنها به ضرر ما نیست و خود آنها نیز از عدم حضور ما ضرر می‌کنند. اروپایی ها در بحث گداخت زمینه های همکاری را نبسته و رفت و آمدها وجود دارد. امیدواریم فشار جامعه جهانی به این موضوع کمک کند.</p>
      <p>وی در مورد بحث گریز هسته ای که از سوی برخی کشورها مطرح می شود، خاطرنشان کرد: ادعاهای آمریکا، رژیم صهیونیستی و برخی کشورهای عربی که از حوزه هسته ای چیزی سردرنمی‌اورند مورد قبول ما نیست و گزارش ۱۷ گانه آژانس ملاک است. ما ضرب المثل معروفی داریم که می گوید کافر همه را به کیش خود پندارد و آنچه آنان می گویند به نیت خودشان بازمی گردد. بحث گریز هسته ای نیز در همین راستا است. در حال حاضر سازمان توان غنی سازی حتی تا ۶۰ درصد را داریم و بر اساس نیاز کشور و دستور مسولان آن را انجام می دهیم.</p>
    </article>
  </body>
</html>