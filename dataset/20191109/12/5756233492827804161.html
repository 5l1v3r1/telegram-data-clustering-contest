<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620600/%D9%88%D8%B1%D9%85-%D9%85%D8%B9%D8%AF%D9%87-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T12:48:00+00:00"/>
    <meta property="og:title" content="ورم معده چیست؟"/>
    <meta property="og:description" content="ورم معده اصطلاحی رایج میان مردم است و افراد به محض برآمده شدن معده و یا بروز برخی علائم مانند نفخ، درد شکم و یا احساس اسیدی شدن انتهای مری، با عنوان اینکه دچار &quot;ورم معده&quot; شده‌اند به پزشک مراجعه می‌کنند."/>
  </head>
  <body>
    <article>
      <h1>ورم معده چیست؟</h1>
      <address>
        <time datetime="2019-11-09T12:48:00+00:00">09 Nov 2019, 12:48</time>
      </address>
      <p>
        <i>ورم معده اصطلاحی رایج میان مردم است و افراد به محض برآمده شدن معده و یا بروز برخی علائم مانند نفخ، درد شکم و یا احساس اسیدی شدن انتهای مری، با عنوان اینکه دچار "ورم معده" شده‌اند به پزشک مراجعه می‌کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اما حقیقت این است که ورم معده یا "گاستریت" در اصطلاح علمی تنها و تنها به التهاب معده گفته می‌شود و هر نوع احساس درد یا سوزش در معده و یا بالا آمدن معده و وجود نفخ لزوما به معنای ورم معده نیست.</p>
      <p>مهدی زبیری متخصص گوارش با اشاره به اشتباه رایج جامعه در خصوص ورم معده، گفت: بسیاری افراد با مشکل ورم معده به پزشک مراجعه می‌کنند، اما زمانی که بررسی می‌کنیم اثری از ورم معده در آنها مشاهده نمی‌شود و تنها مواردی از درد و سوزش معده در آنها وجود دارد.</p>
      <p>وی افزود: برخلاف باور عامه، ورم معده صرفا به معنی التهاب معده است که دلایل مختلف ویروسی، میکروبی و شیمیایی (استفاده از برخی داروها) در بروز آن دخیل است.</p>
      <p>زبیری تصریح کرد: مهمترین عامل ورم معده آلودگی فرد به باکتری "هلیکوباکتر پیلوری" است که متاسفانه 70 درصد افراد در کشور به این باکتری آلوده هستند.</p>
      <p>وی افزود: تمام افراد آلوده به این میکروب در صورت عدم توجه و درمان و کنترل به موقع به گاستریت یا ورم معده مبتلا خواهند شد، چرا که این میکروب به تدریج اسید معده را کاهش داده و با کم شدن قدرت دفاعی معده، احتمال آلودگی و ایجاد التهاب در آن بوسیله میکروب‌هایی که به آن وارد می شوند، افزایش می‌یابد.</p>
      <p>زبیری با بیان اینکه بسیاری موارد ورم معده یا همان گاستریت بدون علامت است، گفت: در برخی موارد افراد احساس درد در معده دارند.</p>
      <p>وی تصریح کرد: افراد زمانی می‌توانند عنوان کنند دچار ورم معده شده‌اند که معده آنها دچار التهاب شده باشد و در مابقی موارد این امکان وجود دارد که افراد تنها مقداری احساس سوزش و درد معده و یا احساس نفخ داشته باشند که به راحتی قابل درمان است.</p>
      <p>زبیری یادآور شد: "گاستریت" یا ورم معده هم بسته به نوع علت آن به راحتی قابل درمان است، بطور مثال در موارد میکروبی داروهای ضد میکروبی تجویز شده و یا در مواردی که ورم معده حاصل مصرف دارو باشد، باید مصرف داروی مورد نظر قطع شود.</p>
    </article>
  </body>
</html>