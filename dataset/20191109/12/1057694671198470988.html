<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2027993/ti-apanta-o-m-salmas-stis-katangelies-oti-epichirise-na-paremvi-se-ekkremi-dikastiki-ipothesi.html"/>
    <meta property="og:site_name" content="News.gr"/>
    <meta property="article:published_time" content="2019-11-09T12:24:25+00:00"/>
    <meta property="og:title" content="Τι απαντά ο Μ. Σαλμάς στις καταγγελίες ότι επιχείρησε να παρέμβει σε εκκρεμή δικαστική υπόθεση"/>
    <meta property="og:description" content="Η τοποθέτηση του βουλευτή "/>
  </head>
  <body>
    <article>
      <h1>Τι απαντά ο Μ. Σαλμάς στις καταγγελίες ότι επιχείρησε να παρέμβει σε εκκρεμή δικαστική υπόθεση</h1>
      <address>
        <time datetime="2019-11-09T12:24:25+00:00">09 Nov 2019, 12:24</time>
      </address>
      <h3>Η τοποθέτηση του βουλευτή </h3>
      <p>Για παρερμηνεία της κίνησης του κάνει λόγο ο βουλευτής της Ν.Δ. <a href="https://www.news.gr/tag/marios-salmas"><b>Μάριος Σαλμάς</b></a> απαντώντας στις <a href="https://www.news.gr/ellada/article/2027762/ede-katangelia-gia-tilefoniki-paremvasi-en-energia-voulefti-se-ekkremi-dikastiki-ipothesi.html"><b>καταγγελίες ότι επιχείρησε να παρέμβει σε εκκρεμή δικαστική υπόθεση</b></a> που δημοσιοποίησε η Ένωση Δικαστών και Εισαγγελέων.</p>
      <p>Ο κ. Σαλμάς με δήλωση του επιβεβαιώνει ότι είχε τηλεφωνική επικοινωνία με τον Εκπρόσωπο Τύπου της <a href="https://www.news.gr/tag/enosi-dikaston-ke-isangeleon"><b>Ένωσης Δικαστών και Εισαγγελέων</b></a> Χαράλαμπο Σεβαστίδη ωστόσο υποστηρίζει ότι ενήργησε «με την ιδιότητα του διαδίκου και όχι αυτή του πολιτικού».</p>
      <p>«Ειλικρινά λυπάμαι που ο κ. Σεβαστίδης παρερμήνευσε την άσκηση ενός απόλυτα νόμιμου δικαιώματός μου ως παρέμβαση, με αποτέλεσμα να με στοχοποιήσει στην κοινή γνώμη δημιουργώντας εσφαλμένες εντυπώσεις για το ήθος μου και την ακεραιότητά μου» αναφέρει ο κ. Σαλμάς συμπληρώνοντας: «Ουδέποτε μέχρι σήμερα έχω επιδείξει συμπεριφορά που να μην καταδεικνύει σεβασμό στην Δικαιοσύνη.</p>
      <p>Δεν  διανοήθηκα να κάνω  ουδέποτε παρέμβαση ούτε όταν ήμουν ύποπτος για τέλεση απαξιωτικών πράξεων, πόσο μάλλον  τώρα ως μηνυτής;!»</p>
      <p>Επιπλέον, ο βουλευτής της Ν.Δ. στρέφει τα βέλη του στον ΣΥΡΙΖΑ ο οποίας ζήτησε την αποπομπή του τονίζοντας «Αναφορικά με την βιαστική Ανακοίνωση του ΣΥΡΙΖΑ πριν ενημερωθεί για το αντικείμενο της υπόθεσης  -υποθέτω ότι δεν μιλάει με την δικαιοσύνη ανεπίσημα-  όπου καταδικάζει την άσκηση ενός νόμιμου δικαιώματός μου ως διάδικος, χρειάζεται μεγάλο θράσος όταν οι Υπουργοί του πήγαιναν νύχτα στο Άρειο Πάγο και καταγγέλθηκαν από εισαγγελείς για ωμές παρεμβάσεις».</p>
      <p>Ολόκληρη η δήλωση – απάντηση του κ. Σαλμά έχει ως εξής:</p>
      <p>«Με μεγάλη μου έκπληξη και αγανάκτηση διάβασα την ανακοίνωση της Ένωσης Δικαστών και Εισαγγελέων για παρέμβασή μου σε εκκρεμή δικαστική υπόθεση. Πρόκειται για ακατανόητη παρεξήγηση.</p>
      <p>Η τηλεφωνική μου επικοινωνία με τον κ. Σεβαστίδη αφορούσε στην ενημέρωσή μου για την πορεία της μηνύσεώς μου, που υπέβαλα κατά του κ. Νικόλαου Μανιαδάκη στις 5 Φεβρουαρίου του 2019, με την ιδιότητα του διαδίκου και όχι αυτή του πολιτικού.</p>
      <p>Η μήνυσή μου αφορούσε σε συκοφαντική δυσφήμιση για ψευδείς και ανυπόστατους ισχυρισμούς του κ. Μανιαδάκη, ο οποίος  με ενέπλεκε στην υπόθεση Novartis όπου στην συνέχεια η εισαγγελία διαφθοράς αφού απεδείχθη η αναλήθεια, η αβασιμότητα και η δολιότητα αυτών των ισχυρισμών εξέδωσε διάταξη αρχειοθέτησης στο σκέλος που με αφορά.</p>
      <p>Επί 10 μήνες η δικαιοσύνη καθυστερεί αδικαιολόγητα την εξέλιξη της μήνυσής μου, ενώ είναι γνωστό τοις πάσι, πόσο αυτή η συκοφαντία με ταλαιπώρησε αν και ήμουν αυτός που εντόπισε τις αθέμιτες πρακτικές  της Novartis τον Νοέμβριο του 2012, και αυτός που ενημέρωσε την συντεταγμένη πολιτεία για να ξεκινήσει η δικαστική έρευνα στην Ελλάδα.</p>
      <p>Η κωλυσιεργία αυτή οφείλεται και  στις δηλώσεις αποχής των εισαγγελικών λειτουργών που χρεώνονται την υπόθεση!!!</p>
      <p>Είναι καθήκον μου η προάσπιση της τιμής και της υπόληψής μου όπως είναι καθήκον της δικαιοσύνης η ταχεία απονομή δικαίου. Στα πλαίσια αυτά επικοινώνησα τηλεφωνικά όπως έχω έννομο συμφέρον  στο υπηρεσιακό τηλέφωνο με τον κ. Σεβαστίδη να ζητήσω ενημέρωση για την δικονομική πορεία της μήνυσής μου καθώς και να υποβάλλω  παράκληση επίσπευσης αυτής.  Ο κ. Σεβαστίδης προς έκπληξή μου, μου μίλησε με απαξία, αρνούμενος να με ακούσει , μου είπε η όποια επικοινωνία να γίνεται μόνο μέσω συνηγόρου και μου έκλεισε το τηλέφωνο.</p>
      <p>Ήθελα να σημειώσω ότι η Ένωση Δικαστών και Εισαγγελέων δεν έδειξε την ίδια ευαισθησία για την αρχειοθέτηση της υπόθεσής μου από τους εισαγγελείς την 5/7/2019 δηλαδή την Παρασκευή πριν τις εκλογές που δεν γνωστοποιήθηκε παρά μετά τις εκλογές και με άφησαν να κριθώ από τους πολίτες με την εκκρεμότητα της Novartis.</p>
      <p>Ουδέποτε μέχρι σήμερα έχω επιδείξει συμπεριφορά που να μην καταδεικνύει σεβασμό στην Δικαιοσύνη.</p>
      <p>Δεν  διανοήθηκα να κάνω  ουδέποτε παρέμβαση ούτε όταν ήμουν ύποπτος για τέλεση απαξιωτικών πράξεων, πόσο μάλλον  τώρα ως μηνυτής;!</p>
      <p>Ειλικρινά λυπάμαι που ο κ. Σεβαστίδης παρερμήνευσε την άσκηση ενός απόλυτα νόμιμου δικαιώματός μου ως παρέμβαση, με αποτέλεσμα να με στοχοποιήσει στην κοινή γνώμη δημιουργώντας εσφαλμένες εντυπώσεις για το ήθος μου και την ακεραιότητά μου .</p>
      <p>Αναφορικά με την βιαστική Ανακοίνωση του ΣΥΡΙΖΑ πριν ενημερωθεί για το αντικείμενο της υπόθεσης  -υποθέτω ότι δεν μιλάει με την δικαιοσύνη ανεπίσημα-  όπου καταδικάζει την άσκηση ενός νόμιμου δικαιώματός μου ως διάδικος, χρειάζεται μεγάλο θράσος όταν οι Υπουργοί του πήγαιναν νύχτα στο Άρειο Πάγο και καταγγέλθηκαν από εισαγγελείς για ωμές παρεμβάσεις.»</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2027837/siriza-i-kanonikotita-ton-omon-paremvaseon-sti-dikeosini-ine-i-kanonikotita-tis-nd.html"/>
        <a href="https://www.news.gr/ellada/article/2027762/ede-katangelia-gia-tilefoniki-paremvasi-en-energia-voulefti-se-ekkremi-dikastiki-ipothesi.html"/>
        <a href="https://www.news.gr/ellada/article/2015351/ipothesi-novartis-katethese-ston-ario-pago-o-marios-salmas.html"/>
      </related>
    </article>
  </body>
</html>