<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1983696/trump-azil-soru%C5%9Fturmas%C4%B1n%C4%B1-%C3%B6nemsemiyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-09T12:15:00+00:00"/>
    <meta property="og:title" content="Trump, azil soruşturmasını önemsemiyor"/>
    <meta property="og:description" content="ABD Başkanı Donald Trump dün sabah gazetecilere yaptığı açıklamada, Temsilciler Meclisi üyelerinin desteklediği azil soruşturmasının kendisine hiçbir şekilde zarar veremeyeceğini belirtti. “Hiçbir konuda endişelenmiyorum. İfadeler olması gerektiği gi"/>
  </head>
  <body>
    <article>
      <h1>Trump, azil soruşturmasını önemsemiyor</h1>
      <address>
        <time datetime="2019-11-09T12:15:00+00:00">09 Nov 2019, 12:15</time>
      </address>
      <p>ABD Başkanı Donald Trump dün sabah gazetecilere yaptığı açıklamada, Temsilciler Meclisi üyelerinin desteklediği azil soruşturmasının kendisine hiçbir şekilde zarar veremeyeceğini belirtti. “Hiçbir konuda endişelenmiyorum. İfadeler olması gerektiği gibiydi” dedi.<br/><br/>Trump, Özel Kalemi Mick Mulvaney’in ifadeye vermeye çağrılmasının onur kırıcı bir davranış ve “cadı avı” turlarından biri olduğunu söyledi. Aynı zamanda muhbirin kimliğinin açıklanması ve avukatının yargılanmasını da talep etti. Soruşturmacıların Washington’ın dört bir yanında kendisinden nefret eden 10 ismi bulmaya çalıştığını belirten Trump “Açık oturumlar yapılmamalı. Bu bir aldatmaca” ifadelerini kullandı.<br/><br/>Trump, azli için Temsilciler Meclisi’nde aralık ayının sonuna kadar oy kullanma sözü veren Demokratlarla şu anda hummalı bir mücadele yürütüyor… Demokratlar, Trump’ın azli soruşturmasındaki tanıkların dinleneceği kamuya açık oturumların gelecek hafta başlayacağını duyurmuştu. Soruşturmayı yürüten komisyon, duruşmaya katımayı reddeden Beyaz Saray çalışanlarına resmi davet gönderdi.<br/><br/>Müfettişler, Beyaz Saray’daki basın toplantısında yaptığı açıklamaların ardından Mulvaney’in soruşturmanın kilit isimlerinden biri olduğunu belirtti. Mulvaney söz konusu açıklamasında, Başkan Trump’ın Ukrayna’ya verilmesi planlanan yaklaşık 400 milyon dolarlık askeri yardımı siyasi sebeplerden dolayı askıya aldığını belirterek “Herkese bir haberim var. Bunu artık aşın. Dış politikada siyasi bir etki olacak” demişti. Ancak daha sonra geri adım atarak Ukrayna ile bu tür bir anlaşmanın varlığını onaylama niyetinde olmadığını söylemişti.<br/><br/>Trump dün sabahki açıklamalarında New York eski Belediye Başkanı ve eski arkadaşı Michael Bloomberg’in 2020 seçimlerine aday olmayı değerlendirmesi konusunda “Bloomberg’in başkanlık yarışına girmesi beni olumsuz etkilemez. Ancak Joe Biden’ı etkileyebilir. Küçük Michael'la yarışacağım için çok heyecanlıyım” ifadelerini kullandı.<br/><br/>ABD’li milyarder Bloomberg’in Sözcüsü Howard Wolfson, konuyla ilgili yaptığı yazılı açıklamada “Artık bu işi bitirmemiz ve Trump’ın mağlubiyetinden emin olmamız gerekiyor. Bloomberg, Demokrat adayların bunu yapamayacak olmalarından endişeleniyor” dedi.<br/><br/>Bloomberg, daha önce de başkanlık yarışına katılmayı düşünmüş ancak geri adım atmıştı. Bloomberg, aday olmayı bu yılın başlarında da ciddi şekilde düşünüyordu ancak Joe Biden'ın yarışa girme kararı, ikilinin yakın ilişkileri sebebiyle onu geri çekilmeye zorladı.<br/><br/>Uzmanlar, Biden’ın televizyon tartışmaları ve başkanlık yarışında gösterdiği düşük performansın Bloomberg'in tutumunu değiştirmesinin temel nedeni olduğu görüşünde. Bloomberg, mart ayında yaptığı açıklamada “Sanırım başkanlık seçiminde Trump'ı yenebilirim. Ancak Demokratların adayı olarak kazanmanın ne kadar zor olduğunu da biliyorum” demişti.<br/><br/>Yapılan değerlendirmeler Bloomberg’in yarışa girmesi halinde Başkan Trump ile aralarında oldukça çekişmeli bir rekabet ortaya çıkacağı yönünde. CNN ve NBC, iki ABD’linin servetleri arasındaki büyük farkın Trump’ı oldukça rahatsız edeceği görüşünde. Bloomberg'in serveti yaklaşık 52 milyar dolar. Trump'ın servetinin ise 3 milyar dolar olduğu tahmin ediliyor. Forbes dergisine göre Bloomberg'in bu muazzam serveti, başkanlık yarışındaki adaylar arasındaki tüm dengeyi sarsacak.<br/><br/>ABD Başkanı Donald Trump üzerindeki baskı ise artıyor. New York Eyalet Yüksek Mahkemesi perşembe günü, Trump'ı bir hayır kurumunu siyasi amaçla kullandığı gerekçesiyle 2 milyon dolar tazminat cezasına çarptırdı. Hakim Saliann Scarpulla, Trump’ın 2016’daki başkanlık seçimleri kampanyası sırasında kurumu çıkar amaçlı kötüye kullanarak yasaları ihlal ettiğini duyurdu.<br/><br/>Başkan Trump ise Twitter hesabından yaptığı eleştirilerde, “siyasi amaçlı” olarak nitelediği davayı açan New York Başsavcılığı’nı Demokratlara hizmet etmekle suçladı.</p>
    </article>
  </body>
</html>