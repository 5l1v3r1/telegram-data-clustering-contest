<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-indvban-rohit-sharma-gave-this-big-statement-about-pant-before-third-t20-international-match-against-bangladesh-2840334.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T12:55:37+00:00"/>
    <meta property="og:title" content="INDvBAN: तीसरे टी20 इंटरनेशनल से पहले पंत को लेकर रोहित शर्मा ने दिया ये बड़ा बयान"/>
    <meta property="og:description" content="हालिया दौर में ऋषभ पंत की काफी आलोचना हुई है, खासकर तब से जब से उन्होंने बांग्लादेश के खिलाफ राजकोट में खेले गए दूसरे टी-20 मैच में लिटन दास को स्टम्पिंग करने का मौका गंवाया है। इस सीरीज में टीम की..."/>
  </head>
  <body>
    <article>
      <h1>INDvBAN: तीसरे टी20 इंटरनेशनल से पहले पंत को लेकर रोहित शर्मा ने दिया ये बड़ा बयान</h1>
      <address><time datetime="2019-11-09T12:55:37+00:00">09 Nov 2019, 12:55</time> by <a rel="author">लाइव हिन्दुस्तान टीम,नई दिल्ली</a></address>
      <p>हालिया दौर में ऋषभ पंत की काफी आलोचना हुई है, खासकर तब से जब से उन्होंने बांग्लादेश के खिलाफ राजकोट में खेले गए दूसरे टी-20 मैच में लिटन दास को स्टम्पिंग करने का मौका गंवाया है। इस सीरीज में टीम की कप्तानी कर रहे रोहित शर्मा ने हालांकि पंत का साथ दिया है। रोहित चाहते हैं कि पंत के प्रशंसक और मीडिया युवा खिलाड़ी को राहत की सांस लेने दें।</p>
      <p>रोहित ने यहां बांग्लादेश के खिलाफ होने वाले तीसरे टी-20 मैच से पहले कहा, “आप जानते हैं कि पंत को लेकर काफी तरह की बातें चल रही हैं, हर मिनट। मुझे लगता है कि वह जो चाहते हैं, उसे करने की स्वंत्रता उन्हें देनी चाहिए। मैं सभी से विनती करता हूं कि वह पंत से अपना ध्यान कुछ दिनों के लिए हटा लें।”</p>
      <p>
        <b>
          <a href="https://www.livehindustan.com/cricket/story-india-vs-bangladesh-irfan-pathan-compared-mahmudullah-s-captaincy-to-ms-dhoni-s-captaincy-2840130.html">INDvBAN: महमूदुल्लाह में जानिए क्यों इरफान को दिखी धौनी की झलक</a>
        </b>
      </p>
      <p>उन्होंने कहा, “वह निडर खिलाड़ी हैं और हम (टीम प्रबंधन) उन्हें स्वतंत्रता देना चाहते हैं। अगर आप कुछ दिनों के लिए उन पर से ध्यान हटा लोगे तो उन्हें अच्छा प्रदर्शन करने की स्वतंत्रता मिलेगी।”कप्तान ने कहा कि पंत युवा हैं और उन्हें अपने आप को जाहिर करने का मौका मिलना चाहिए। उन्होंने कहा, “वह 22 साल के युवा हैं जो इंटरनेशनल क्रिकेट में अपना नाम कमाना चाहते हैं। वह मैदान पर जो भी करते हैं लोग बाग उसके बारे में बात करना शुरू कर देते हैं। यह सही नहीं है। मुझे लगता है कि हमें उन्हें उनकी क्रिकेट खेलने देनी चाहिए जो वे भी चाहते हैं।”</p>
      <p>रोहित साथ ही चाहते हैं कि पंत की खराब चीजों के अलावा वह जो अच्छा कर रहे हैं उस पर भी ध्यान दिया जाए। उन्होंने कहा, “वह जब अच्छा करें तो उस पर ज्यादा ध्यान दिया जाना चाहिए न कि सिर्फ उनके द्वारा की जाने वाली खराब चीजों पर। वह सीख रहे हैं। ऐसा भी समय आया है, जब उन्होंने अच्छा किया है। वह वही करने की कोशिश कर रहे हैं जो टीम प्रबंधन चाहता है।”</p>
      <p>
        <b>
          <a href="https://www.livehindustan.com/cricket/story-ind-vs-ban-india-vs-bangladesh-3rd-t20-international-match-preview-and-expected-playing-xi-dream11-2840055.html">जानिए टीम इंडिया के प्लेइंग XI से कौन सा खिलाड़ी हो सकता है OUT</a>
        </b>
      </p>
    </article>
  </body>
</html>