<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620606/%D8%B3%D8%A7%D9%86%D8%B3%D9%88%D8%B1-%D8%AA%D8%B1%D9%88%D8%B1-%D9%87%D8%A7%D8%B4%D9%85%DB%8C-%D8%B1%D9%81%D8%B3%D9%86%D8%AC%D8%A7%D9%86%DB%8C-%D8%AF%D8%B1-%D8%AA%D9%84%D9%88%DB%8C%D8%B2%DB%8C%D9%88%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T12:57:00+00:00"/>
    <meta property="og:title" content="سانسور ترور هاشمی رفسنجانی در تلویزیون"/>
    <meta property="og:description" content="«ترور مهم هاشمی رفسنجانی در چهارم خرداد ۱۳۵۸ در دزاشیب شمیران را به عمد یا به سهو از قلم انداختند؛ حال آن که ترور هاشمی از ترورهای مهم تاریخ معاصر به شمار می‌آید.»"/>
  </head>
  <body>
    <article>
      <h1>سانسور ترور هاشمی رفسنجانی در تلویزیون</h1>
      <address>
        <time datetime="2019-11-09T12:57:00+00:00">09 Nov 2019, 12:57</time>
      </address>
      <p>
        <i>«ترور مهم هاشمی رفسنجانی در چهارم خرداد ۱۳۵۸ در دزاشیب شمیران را به عمد یا به سهو از قلم انداختند؛ حال آن که ترور هاشمی از ترورهای مهم تاریخ معاصر به شمار می‌آید.»</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«شبکۀ افق سیمای جمهوری اسلامی ایران در برنامه ای به مناسبت ۱۳ آبان و دربارۀ دخالت ها و اقدامات آمریکا، ترورهای گروه فرقان را نیز به این کشور نسبت داد. در این برنامه که ظهر روز جمعه ۱۷ آبان ۱۳۹۸ از شبکۀ افق پخش شد و با صدای داوود نماینده و با تعبیر آیت‌الله خمینی به جای امام خمینی لحن مستندگونه به خود گرفته بود، به ترورهای گروه فرقان در سال ۱۳۵۸ اشاره شد اما پس از نام سپهبد قرنی و استاد مطهری ناگهان به مهدی عراقی و دکتر مفتح (در ۲۷ آذر ۵۸) رسیدند و ترور مهم هاشمی رفسنجانی در چهارم خرداد ۱۳۵۸ در دزاشیب شمیران را به عمد یا به سهو از قلم انداختند؛ حال آن که ترور هاشمی از ترورهای مهم تاریخ معاصر به شمار می‌آید و اهمیت این ترور به ۶ دلیل بود:</p>
      <figure>
        <img src="https://aftabnews.ir/files/fa/news/1398/8/18/356995_117.jpg"/>
      </figure>
      <p>اول این که هاشمی رفسنجانی عضو ارشد شورای انقلاب و از نردیک‌ترین کسان به امام و از پایه‌گذاران حزب جمهوری اسلامی بود و بعد از قرائت حکم مهندس بازرگان در مدرسه علوی و نطق مراسم شهید مطهری در حضور امام در مدرسۀ فیضیه و حمله به کمونیست‌ها مشهور شده و جامعه به نزدیک بودن او با رهبر فقید انقلاب پی برده بود.</p>
      <p>دوم به این خاطر که امام پس از اطلاع از این ترور پیام بسیار گرمی فرستاد و او را به سیدحسن مدرس تشبیه کرد و گفت: «هاشمی زنده است چون نهضت زنده است.» علاقه امام به او به حدی بود که برای بهبود هاشمی نذر کرد و دستور داد حفاظت از او از آن پس به صورت ویژه انجام شود.</p>
      <p>دلیل سوم اما که می‌توانست در این برنامه مورد اشاره قرار گیرد این است که روز قبل هاشمی در راهپیمایی علیه سنای آمریکا سخنرانی کرده بود. سنای آمریکا مشخصا به اعدام امیرعباس هویدا و حبیب‌الله القانیان رییس انجمن کلیمیان تهران اعتراض کرده بود.</p>
      <p>چهارم هم البته این که از این ترور جان سالم به در برد و در واقع همسرش - عفت مرعشی - با فداکاری جان او را نجات داد.</p>
      <p>پنجم هم این که این ترور باعث غیبت یک ماهه هاشمی در جلسات شورای انقلاب شد و در غیبت او بود که شورای انقلاب طرح‌های مهمی چون ملی شدن بانک‌ها و صنایع را تصویب کرد و سال‌ها بعد هاشمی گفت: اگر من بودم، نمی‌گذاشتم.</p>
      <p>ششم به این سبب که ضارب به رغم زنده ماندن آقای هاشمی اعدام شد.</p>
      <p>فرقان البته به جز قرنی، مطهری، هاشمی رفسنجانی، مهدی عراقی و مفتح ترورهای دیگری هم انجام داد و آنها را هم از قلم انداختند: مانند ترور آیت‌الله سیدرضی شیرازی از نوادگان میرزای شیرازی و امام جماعت مسجد شفا در یوسف‌آباد و گمان می‌کنم به ترور آیت‌الله قاضی طباطبایی در تبریز هم اشاره نشد.</p>
      <p>برخی هم معتقدند ترور آیت‌الله خامنه‌ای در ششم تیر ۱۳۶۰ در مسجد ابوذر تهران کار فرقان بوده نه مجاهدین خلق.</p>
      <p>به دو دلیل: یکی نوشته‌ای که درون ضبط صوت تعبیه کرده بودند (هدیه به جمهوری اسلامی ایران، گروه فرقان) و دیگری این که با توجه به نقشه عملیات فردای آن روز در هفتم تیر ۱۳۶۰ و در دفتر حزب جمهوری اسلامی مسئولان امنیتی هوشیار می شدند و آیت‌الله خامنه ای هم طبعا در جلسه شرکت می‌کردند و آنجا به هدف خود می‌رسیدند.. نوع ترور هم با گروه فرقان بیشتر تناسب داشت تا مجاهدین/منافقین که پیچیده و از راه نفوذ و بمبگذاری ترور می کردند.</p>
      <p>به بهانۀ این سانسور می‌توان گفت استفاده از تعابیری چون آیت‌الله خمینی به جای امام خمینی و تصاویر تازه از آرشیو بیرون آمده پس از استفاده «من‌وتو» از آرشیوهای دیجیتالی شده سازمان و صدای گوینده‌ای مانند نماینده بر روی برنامۀ سیاسی کافی نیست. تاریخ را باید درست و بی‌کم‌وکاست روایت کرد؛ چرا که بیننده می‌پرسد اگر هاشمی رفسنجانی و ترور او در خرداد ۱۳۵۸ را در فهرست ترورهای فرقان نیاورند روایت‌های دیگر را چگونه می‌توان باور کرد؟»</p>
    </article>
  </body>
</html>