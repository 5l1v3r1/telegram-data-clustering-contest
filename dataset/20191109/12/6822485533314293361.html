<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818076.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T12:31:00+00:00"/>
    <meta property="og:title" content="ادعای برایان هوک: غنی‌سازی ایران نگران کننده است/ ایران با آژانس بازی موش و گربه دارد!"/>
    <meta property="og:description" content="به گزارش فارس، چهاردهم ماه جاری (آبان) «حسن روحانی» رئیس‌جمهور ایران آغاز گام چهارم کاهش تعهدات هسته‌ای جمهوری اسلامی ایران را اعلام کرد و از فردای آن روز غنی سازی و تولید دوباره اورانیوم در سایت فردو آغاز شد (جزئیات بیشتر)."/>
  </head>
  <body>
    <article>
      <h1>ادعای برایان هوک: غنی‌سازی ایران نگران کننده است/ ایران با آژانس بازی موش و گربه دارد!</h1>
      <address>
        <time datetime="2019-11-09T12:31:00+00:00">09 Nov 2019, 12:31</time>
      </address>
      <p>نماینده ویژه آمریکا در امور ایران ادعا کرد «همه کشورها باید گام‌های جدی برای برآورد واضح چشم‌اندازهای ایران بردارند» و تحریم‌هایی علیه برنامه هسته‌ای و موشکی این کشور وضع کنند.</p>
      <p>به گزارش فارس، چهاردهم ماه جاری (آبان) «حسن روحانی» رئیس‌جمهور ایران آغاز گام چهارم کاهش تعهدات هسته‌ای جمهوری اسلامی ایران را اعلام کرد و از فردای آن روز غنی سازی و تولید دوباره اورانیوم در سایت فردو آغاز شد (جزئیات بیشتر).</p>
      <p>روزنامه سعودی «الشرق الاوسط» به همین بهانه گفت‌وگویی با «برایان هوک» نماینده ویژه آمریکا در امور ایران انجام داد و هوک مانند همیشه اظهاراتی بسیار تندی علیه تهران مطرح کرد.</p>
      <p>با وجود اینکه ایران بارها گفته دنبال سلاح هسته‌ای نیست، اما هوک بار دیگر این ادعا را تکرار کرد و گفت نباید به تهران این اجازه را داد.</p>
      <p>وی از کشورها خواست « تحریم‌هایی علیه برنامه هسته‌ای و موشکی ایران، حمایت مالی آن از فعالیت‌های تروریستی و تسلیح نمایندگان در منطقه خاورمیانه وضع کند».</p>
      <p>هوک سپس دعوت رئیس‌جمهور ایران به پیوستن کشورها به «ابتکار صلح هرمز» را مضحک خواند و گفت، کسی آن را جدی نمی‌گیرد.</p>
      <p>«الشرق الاوسط» در اولین سوال از هوک درباره گام چهارم کاهش تعهدات هسته‌ای پرسید. هوک در پاسخ ادعا کرد: این مهم است که کشورهای جهان ایران را مسؤول این افزایش تنش هسته‌ای و اقدام به غنی‌سازی اورانیوم بدانند خصوصا اینکه در زمانی اتفاق افتاد که آژانس بین‌المللی انرژی اتمی اعلام کرد ایران درباره برنامه‌های هسته‌ای خود شفافیت کامل دارد. این امر باید برای همه نگران‌کننده باشد زیرا ایران از اولین کشورهای حامی تروریسم در جهان است و با آژانس انرژی اتمی بازی موش و گربه دارد».</p>
      <p>وی ادامه داد: «این اولین بار نیست که ایران یک نقض هسته‌ای سریع داشته است، همه کشورها باید گام‌های جدی برای برآورد واضح چشم‌اندازهای ایران بردارند و مانع از حصول این کشور به سلاح هسته‌ای شوند، زیرا دستیابی ایران به این سلاح خاورمیانه را به صورت کامل تغییر خواهد داد، زمان آن رسیده که جامعه بین‌المللی تحریم‌هایی علیه برنامه هسته‌ای و موشکی ایران، حمایت مالی آن از فعالیت‌های تروریستی و تسلیح نمایندگان در منطقه خاورمیانه وضع کند. ایران به دلیل توافق هسته‌ای خطرناک‌تر شده و معتقدیم کشورهای امضا کننده توافق باید این را بفهمند».</p>
      <p>سوال دیگر الشرق‌الاوسط این بود که با توجه به اقدامات هسته‌ای اخیر ایران، از نظر هوک بهترین کار در برهه کنونی علیه ایران چیست «تحمیل تحریم‌های جدید، اعلام پایان توافق هسته‌ای یا طرح پرونده در شورای امنیت؟»</p>
      <p>نماینده ویژه آمریکا در امور ایران ادعا کرد: «بهترین شیوه برای منع ایران از دستیابی به سلاح هسته‌ای کار در خارج از چارچوب توافق هسته‌ای است. ما از آنچه در طول یک سال و نیم گذشته خارج از چارچوب توافق هسته‌ای وضع کردیم، خوشحالم. ما تحریم‌های یک جانبه‌ بسیار قویتری از ساختار تحریم‌هایی جمعی که در متن توافق هسته‌ای آمده بود، بر ایران تحمیل کردیم. می‌توانم بگویم توافق هسته‌ای مانعی در برابر کشورهای دیگر برای حل امور و تهدیدات غیر هسته‌ای ایران که در طول چهار سال گذشته بیشتر شده، بوده است».</p>
      <p>این روزنامه سعودی در ادامه پرسید، رئیس‌جمهور ایران در سخنرانی خود در مجمع عمومی سازمان ملل متحد در ماه گذشته «ابتکار صلح هرمز»  را مطرح کرد و «محمد جواد ظریف» وزیر امور خارجه آن را تکرار کرد ، برآورد شما چیست؟</p>
      <p>هوک مدعی شد: «وزیر خارجه ایران تاریخی طولانی در نقش روشن کردن آتش و آتش‌نشان به صورت همزمان دارد؛ نظام ایران چندین دهه نزاع‌های بسیاری در منطقه شعله‌ور کرده و سپس تلاش کرده با ظاهر سازنده صلح دیده شود؛ معتقدم آنچه پیشنها داده‌اند امری مضحک است و کسی این ابتکار را جدی نمی‌گیرد».</p>
    </article>
  </body>
</html>