<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-rayoni-petrivskogo-pochali-rozvoditi-viyska-329066_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T12:50:00+00:00"/>
    <meta property="og:title" content="У районі Петрівського почали розводити війська"/>
    <meta property="og:description" content="Згідно із графіком ТКГ, процес розведення триватиме три дні."/>
  </head>
  <body>
    <article>
      <h1>У районі Петрівського почали розводити війська</h1>
      <h2>Згідно із графіком ТКГ, процес розведення триватиме три дні.</h2>
      <address>
        <time datetime="2019-11-09T12:50:00+00:00">09 Nov 2019, 12:50</time>
      </address>
      <p>На ділянці розведення №3 у <a href="https://dt.ua/UKRAINE/ukrayinska-storona-gotova-pochati-rozvedennya-sil-v-petrovskomu-za-umovi-dzerkalnih-diy-shtab-oos-328904_.html"><b>Петрівському</b></a> Донецької області сьогодні опівдні почали відводити сили і засоби. Про це повідомляє кореспондент "<a href="https://novosti.dn.ua/news/296676-razvedenye-voysk-upetrovskogo-nachalos">Новин Донбасу</a>" з місця подій.</p>
      <p>Українські військові випустили білу ракету на знак готовності до розведення на ділянці біля Петрівського і Богданівки. Представники окупаційних військ також випустили білу ракету. Це підтвердили спостерігачі Організації з безпеки і співробітництва в Європі.</p>
      <p>Зазначається, що о 12:15 також були випущені зелені ракети, після чого почався відвід військової техніки і озброєних людей за межі ділянки.</p>
      <p><a href="https://dt.ua/UKRAINE/boyoviki-zirvali-rozvedennya-sil-bilya-petrivskogo-shtab-oos-328939_.html"><b>Бойовики зірвали розведення поблизу Богданівки і Петрівського 8 листопада</b></a>. Українська сторона через МЗС поінформувала ОБСЄ про готовність до розведення в п'ятницю, але відповідного повідомлення від бойовиків не надійшло.</p>
      <p>Спецпредставник Організації з безпеки і співробітництва в Європі у ТКГ Мартін Сайдік заявив, що Тристороння контактна група за участю представників ОРДЛО вирішила <a href="https://dt.ua/UKRAINE/rozvedennya-sil-i-zasobiv-u-petrivskomu-rozpochnetsya-u-subotu-saydik-328917_.html"><b>перенести розведення в Петрівському на суботу</b></a>, 9 листопада.</p>
      <p>Нагадаємо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Військовослужбовців ЗСУ почали відводити, попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. Влітку цього року відбулося розведення військ поблизу Станиці Луганської.</p>
      <p>Відведення українських військ від лінії розмежування на ділянках в районі Золотого, Станиці Луганської (Луганська область) і Петрівського (Донецька область) є однією з умов Кремля для проведення <b><a href="https://dt.ua/POLITICS/kreml-nazvav-rozvedennya-sil-v-donbasi-peredumovoyu-dlya-zustrichi-lideriv-normandskoyi-chetvirki-327586_.html">саміту в "Нормандському форматі"</a></b>. При цьому гарантувати дзеркальне відведення окупаційних військ у Кремлі відмовилися.</p>
      <p>Докладніше читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале Золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL25vdm9zdGkuZG4udWE=">Новости Донбасса</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>