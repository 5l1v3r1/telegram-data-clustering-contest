<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/9/653525/"/>
    <meta property="og:site_name" content="Економічна правда"/>
    <meta property="article:published_time" content="2019-11-09T12:50:00+00:00"/>
    <meta property="og:title" content="Гончарук: Я не вважаю, що Коломойський повертається"/>
    <meta property="og:description" content="Прем’єр-міністр Олексій Гончарук заявив, що олігархи ще ніколи не мали так мало впливу на владу країни, як зараз."/>
  </head>
  <body>
    <article>
      <h1>Гончарук: Я не вважаю, що Коломойський повертається</h1>
      <address>
        <time datetime="2019-11-09T12:50:00+00:00">09 Nov 2019, 12:50</time>
      </address>
      <p>Прем'єр-міністр Олексій Гончарук запевнив, що олігархи ще ніколи не мали так мало впливу на владу країни, як зараз.</p>
      <p>Про це він сказав на Київському міжнародному економічному форумі, передає <a href="https://hromadske.ua/posts/goncharuk-oligarhi-she-nikoli-ne-mali-tak-malo-vplivu-na-vladu-krayini-yak-nini">hromadske.</a></p>
      <p>За його словами, на нього особисто не впливають ні Ахметов, ні Коломойський.</p>
      <p>"Дуже багато людей хотіли би, щоб всі вважали, що вони мають величезний вплив на уряд, парламент, президента. Я переконаний у тому, що так мало впливу, як мають ці шановані громадяни зараз - вони не мали ніколи", - підкреслив Гончарук.</p>
      <p>"Я переконаний у тому, що президент - самостійна людина і не управляється смс-ками жодної зі сторін", - зазначив прем'єр.</p>
      <p>Він додав, що для того, аби працювати з олігархами, які є власниками великих монополій, потрібно мати регулятор, "який буде чесно рахувати тариф", та Антимонопольний комітет, "який буде давати тверезу оцінку".</p>
      <p>"Чесні суди також нас будуть захищати, незважаючи на прізвища. Я не вважаю, що Коломойський кудись повертається, я не вважаю, що вплив олігархів збільшується, він зменшується", - сказав прем'єр.</p>
      <p>"Я вірю в те, що вплив олігархів в медіа також поступово буде зменшуватися, але за один день це зробити неможливо", - заявив також Гончарук.</p>
      <p>Читайте також: <a href="https://www.epravda.com.ua/publications/2019/08/14/650571/">Коломойський повертається: як "Приват" розбирається з конкурентами на паливному ринку</a></p>
      <p>
        <b>
          <i>Нагадуємо:</i>
        </b>
      </p>
      <p>
        <i>У <a href="https://www.epravda.com.ua/publications/2019/07/17/649736/">липні ЕП повідомила</a>, що екс-директор ТОВ "ДРФЦ" Віталій Бєляков з початку липня став новим неофіційним куратором вугільної галузі, змінивши у цій власника Віталія Кропачова.</i>
      </p>
      <p>
        <i>Ініціатором заміни смотрящих став Ігор Коломойський, а підприємства групи "Приват" почали співпрацю з державним "Центренерго", купуючи у нього дешеву електроенергію і продаючи йому дороге вугілля.</i>
      </p>
    </article>
  </body>
</html>