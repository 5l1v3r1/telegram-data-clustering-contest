<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425431/pws-enisxyei-thn-ygeia-sas-ena-mhlo-thn-hmera"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T12:00:02+00:00"/>
    <meta property="og:title" content="Πώς ενισχύει την υγεία σας «ένα μήλο την ημέρα»"/>
    <meta property="og:description" content="Είναι νόστιμο, τραγανό και μπορείτε να το απολαύσετε με πολλούς διαφορετικούς τρόπους, από κομπόστα και σάλτσα μέχρι μέσα στη σαλάτα σας."/>
  </head>
  <body>
    <article>
      <h1>Πώς ενισχύει την υγεία σας «ένα μήλο την ημέρα»</h1>
      <address>
        <time datetime="2019-11-09T12:00:02+00:00">09 Nov 2019, 12:00</time>
      </address>
      <p>
        <b>Είναι νόστιμο, τραγανό και μπορείτε να το απολαύσετε με πολλούς διαφορετικούς τρόπους, από κομπόστα και σάλτσα μέχρι μέσα στη σαλάτα σας.</b>
      </p>
      <p>Μάλιστα, μόλις μάθετε τα οφέλη του στην υγεία σας, θα καταλάβετε γιατί… «ένα μήλο την ημέρα τον γιατρό τον κάνει πέρα».</p>
      <p><b>Ενισχύει το αναπνευστικό</b><br/>Σύμφωνα με μελέτη του 2017 που πραγματοποιήθηκε από ερευνητές του Πανεπιστημίου Τζον Χόπκινς στη Βαλτιμόρη, τρία μήλα την ημέρα μπορούν να αναστρέψουν τις βλάβες που έχει προκαλέσει το χρόνιο κάπνισμα (δέκα ετών και άνω) στον οργανισμό.</p>
      <p>Το πόρισμα αυτό είναι σημαντικό όσον αφορά στην πρόληψη της χρόνιας αποφρακτικής πνευμονοπάθειας, εν συντομία ΧΑΠ, της νόσου που προσβάλλει τους καπνιστές και έχει μη αναστρέψιμες βλάβες.</p>
      <p><b>Τονώνει τη λειτουργία του εγκεφάλου</b><br/>Τα μήλα μπορούν να ενισχύσουν την έκκριση ακετυλοχολίνης, ενός νευροδιαβιβαστή τα χαμηλά επίπεδα του οποίου συνδέονται με τη νόσο του Αλτσχάιμερ.</p>
      <p><b>Βελτιώνει τη λειτουργία του εντέρου</b><br/>Η φυσική αντιμετώπιση της δυσκοιλιότητας προϋποθέτει κατανάλωση φυτικών ινών. Το μήλο είναι πλούσιο σε φυτικές ίνες και η πηκτίνη που περιέχεται στη φλούδα του βοηθά στην κινητικότητα του εντέρου και την καταπολέμηση της δυσκοιλιότητας.</p>
      <p><b>Κάνει καλό στην καρδιά</b><br/>Τα μήλα έχουν συνδεθεί με μειωμένο κίνδυνο καρδιοπάθειας. Αυτό οφείλεται στην υψηλή περιεκτικότητά τους σε διαλυτές φυτικές ίνες, οι οποίες βοηθούν στη διατήρηση χαμηλών επιπέδων χοληστερόλης. Παράλληλα, περιέχουν υψηλές ποσότητες φλαβονοειδών, αντιοξειδωτικά τα οποία μπορούν να βοηθήσουν στη μείωση της κακής LDL χοληστερόλης στο αίμα.</p>
      <p><b>Συμβάλλει στον έλεγχο του βάρους</b><br/>Με υψηλή περιεκτικότητα σε φυτικές ίνες και χαμηλή ενεργειακή πυκνότητα, τα μήλα είναι το ιδανικό σνακ για δίαιτα, αφού επιφέρουν γρήγορα το αίσθημα κορεσμού, χωρίς να επιβαρύνουν με περιττές θερμίδες. Ένα μήλο μεσαίου μεγέθους (182 γρ.) περιέχει 4 γραμμάρια φυτικές ίνες και μόλις 81 θερμίδες.</p>
      <p><b>Πώς θα τα διατηρήσετε φρέσκα</b><br/>Έχετε παρατηρήσει ότι ενώ αγοράζετε φρέσκα μήλα αυτά ζαχαριάζουν ή χαλάνε γρήγορα; Για να τα διατηρήσετε φρέσκα για περισσότερο καιρό φροντίστε να μην ακουμπούν μεταξύ τους και κυρίως να μην είναι στοιβαγμένα το ένα πάνω στο άλλο εκεί όπου τα φυλάσσετε.</p>
      <p>Πηγή: tanea.gr</p>
    </article>
  </body>
</html>