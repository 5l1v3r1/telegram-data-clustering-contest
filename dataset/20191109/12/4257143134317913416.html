<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/09/egy-2007-ben-eltunt-volt-fbi-ugynok-ugyet-vizsgalja-iran"/>
    <meta property="og:site_name" content="infostart"/>
    <meta property="article:published_time" content="2019-11-09T12:59:00+00:00"/>
    <meta property="og:title" content="Egy 2007-ben eltűnt volt FBI-ügynök ügyét vizsgálja Irán"/>
    <meta property="og:description" content="Irán először ismerte el, hogy a Forradalmi Bíróság vizsgálja az amerikai Szövetségi Nyomozó Iroda (FBI) egy nyugalmazott munkatársának 2007-es rejtélyes eltűnését. A magánnyomozóként tevékenykedő Robert Levinson a Központi Hírszerző Ügynökség (CIA) titkos küldetésén vett részt Iránban."/>
  </head>
  <body>
    <article>
      <h1>Egy 2007-ben eltűnt volt FBI-ügynök ügyét vizsgálja Irán</h1>
      <address><time datetime="2019-11-09T12:59:00+00:00">09 Nov 2019, 12:59</time> by <a rel="author">Infostart / MTI</a></address>
      <h3>Irán először ismerte el, hogy a Forradalmi Bíróság vizsgálja az amerikai Szövetségi Nyomozó Iroda (FBI) egy nyugalmazott munkatársának 2007-es rejtélyes eltűnését. A magánnyomozóként tevékenykedő Robert Levinson a Központi Hírszerző Ügynökség (CIA) titkos küldetésén vett részt Iránban.</h3>
      <p>Az iszlám köztársaság tájékoztatta az ENSZ-t, hogy Levinson ügye folyamatban van. Részleteket nem mondott az esetről.</p>
      <p>Az iráni Forradalmi Bíróság általában a kémkedési ügyekkel, csempészettel, istenkáromlással és a teheráni kormány megdöntésével kapcsolatos eseteket vizsgálja. Az iszlám köztársaságban gyakran vetik börtönbe a kettős állampolgárokat és a nyugatiakat zárt ajtók mögött zajló tárgyalásokon, hogy később alkueszközként használják őket.</p>
      <blockquote>Donald Trump amerikai elnök kormánya 20 millió dollárt (hatmilliárd forintot) ajánlott Levinson nyomravezetőjének, míg az FBI korábban ötmilliót (1,5 milliárd forintot).</blockquote>
      <p>A férfi 2007. március 9-én tűnt el az iráni Kis szigetéről. Rejtélyes ügye évek óta foglalkoztatja Amerikát. A hatóságok nem tudják, ki és miért rabolhatta el a férfit, aki több kétes ügyben dolgozott a CIA elemző részlegének. Volt ugyan megbízása, de az elemzések írására, és nem kémkedésre szólt, Levinson pedig egyértelműen ez utóbbival is foglalkozott. 2010-ben egy 54 másodperces videó, 2011 elején néhány fotó érkezett róla, azóta semmi. Egyes vádak szerint az iráni hatóságok állnak eltűnése mögött. Teherán ezt következetesen tagadja.</p>
    </article>
  </body>
</html>