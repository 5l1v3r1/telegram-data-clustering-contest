<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-watching-ayodhya-from-satellite-with-isros-help-2840333.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T12:52:26+00:00"/>
    <meta property="og:title" content="Ayodhya Verdict : इसरो की मदद लेकर सैटेलाइट से हुई अयोध्या की निगहबानी"/>
    <meta property="og:description" content="अयोध्या विवाद पर सुप्रीम कोर्ट के फैसले के बाद हालात सामान्य बनाए रखने के लिए सबसे जरूरी था अफवाह फैलाने वालों को काबू में करना। इसके लिए डीजीपी मुख्यालय ने शुक्रवार की रात से आपरेशन ईगल चलाया।..."/>
  </head>
  <body>
    <article>
      <h1>Ayodhya Verdict : इसरो की मदद लेकर सैटेलाइट से हुई अयोध्या की निगहबानी</h1>
      <address><time datetime="2019-11-09T12:52:26+00:00">09 Nov 2019, 12:52</time> by <a rel="author">प्रमुख संवाददाता ,लखनऊ।</a></address>
      <p> अयोध्या विवाद पर सुप्रीम कोर्ट के फैसले के बाद हालात सामान्य बनाए रखने के लिए सबसे जरूरी था अफवाह फैलाने वालों को काबू में करना। इसके लिए डीजीपी मुख्यालय ने शुक्रवार की रात से आपरेशन ईगल चलाया। इससे अफवाहबाजों का हौसला तो टूटा ही पुलिस की राह भी आसान हो गई। अयोध्या की निगहबानी के लिए तो इसरो की मदद से सैटेलाइट का भी सहारा लिया गया।</p>
      <p>डीजीपी मुख्यालय शुक्रवार को पूरी रात सोशल मीडिया पर नजरें गड़ाए रहा। हर जिले के 5-6 संवेदनशील कस्बों में सी-प्लान से जुड़े लोगों को टास्क दिए गए थे। सी-प्लान से प्रदेश के 13 लोग जुड़े हैं। इसके जरिए पुलिस की तरफ से सूचनाएं भेजी गईं और लोगों से अफवाहों का खंडन करने की अपील की गई। डीजीपी मुख्यालय के कंट्रोल रूम की मॉनीटिरंग के आधार पर भड़काऊ और भ्रामक सूचनाएं प्रसारित करने में चिह्नित किए गए दो दर्जन लोगों को रात में ही शांति भंग की आशंका में हिरासत में ले लिया गया। </p>
      <p>एडीजी कानून-व्यवस्था पीवी रामाशास्त्री और आईजी कानून-व्यवस्था प्रवीण कुमार खुद रात के 3 बजे तक इस कंट्रोल रूम में जमे रहे और एक-एक सूचना को गंभीरता से लेते हुए सोशल मीडिया सेल को सक्रिय बनाए रखा। प्रदेश के 21 जिलों को अति संवेदनशील की श्रेणी में रखकर वहां ज्यादा फोकस किया गया। </p>
      <p>शनिवार को सुबह 5 बजे से अफसरों की टीम फिर सक्रिय हुई तो 8 बजे तक 5 अफवाहों पर कार्रवाई कराई। जांच में सूचना गलत पाए जाने पर पांच लोग तत्काल हिरासत में लिए गए। इसी तरह सुबह 8 बजे तक ही यूपी-112 के पास भी 12 अफवाहें पहुंचीं। सभी मामलों में पुलिस तत्काल हरकत में आई और सच्चाई का पता लगाकर उनका खंडन कराया गया। </p>
    </article>
  </body>
</html>