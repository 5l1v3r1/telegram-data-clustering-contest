<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/09/iranian-ambassador-in-uk-says-personalities-pressure-to-pull-out-of-the-npt-nuclear"/>
    <meta property="og:site_name" content="euronews"/>
    <meta property="article:published_time" content="2019-11-09T12:54:41+00:00"/>
    <meta property="og:title" content="سفیر ایران در بریتانیا: فشارهای داخلی برای خروج از ان.پی.تی زیاد است"/>
    <meta property="og:description" content="«برخی مقامات پر نفوذ در تهران پیشنهاد کرده‌اند که در صورت عدم برآورده شدن انتظارات از طرف اروپایی‌ها از معاهده منع گسترش سلاح‌های هسته‌ای خارج شویم.»"/>
  </head>
  <body>
    <article>
      <h1>سفیر ایران در بریتانیا: فشارهای داخلی برای خروج از ان.پی.تی زیاد است</h1>
      <address><time datetime="2019-11-09T12:54:41+00:00">09 Nov 2019, 12:54</time> by <a rel="author">یورونیوز فارسی </a></address>
      <p>حمید بعیدی‌نژاد، سفیر ایران در بریتانیا در گفتگو با نشریه <a href="https://www.independent.co.uk/news/world/middle-east/iran-nuclear-deal-europe-uranium-tehran-uk-latest-a9193941.html">ایندیپندنت</a> درباره گام‌های تهران در کاهش تعهداتش در قالب برجام گفت تا زمانی که اروپا به توافق هسته‌ای پایبند نباشد «ایران هر دو ماه» گام‌های جدیدی برخواهد داشت.</p>
      <p>او تاکید کرد که اگر اروپا رفتارش را تغییر ندهد تا دو ماه دیگر «گام پنجم نیز برداشته خواهد شد.»</p>
      <p>آقای بعیدی نژاد افزود که فشارهای داخلی در ایران برای خروج از معاهده منع گسترش سلاح‌های هسته‌ای، ان.پی.تی افزایش یافته است. وی همچنین گفت که سیاست دولت حسن روحانی این نیست اما «برخی مقامات پر نفوذ در تهران پیشنهاد کرده‌اند که در صورت عدم برآورده شدن انتظارات از طرف اروپایی‌ها از معاهده منع گسترش سلاح‌های هسته‌ای خارج شویم.»</p>
      <p>سفیر ایران در بریتانیا با بیان اینکه علی خامنه‌ای، رهبر ایران با صدور فتوایی ساخت سلاح هسته‌ای را حرام اعلام کرده گفت: «متاسفانه در ایران هر روز آدم‌های بیشتری از خروج ایران از ان.پی.تی طرفداری می‌کنند. ما سلاح هسته‌ای نمی‌خواهیم اما آمریکا به ما فشار وارد می‌کند و بر سر دستیابی ما به فن آوری صلح آمیز هسته‌ای مانع تراشی می‌کند.»</p>
      <p>او همچنین تاکید کرد «تا زمانی که دونالد ترامپ در آمریکا رئیس جهور است، مذاکره با واشنگتن هیچ سودی نخواهد داشت» چرا که «آنها هیچ صداقتی در گفته‌هایشان ندارند و به دنبال فروپاشی اقتصاد ایران هستند.»</p>
    </article>
  </body>
</html>