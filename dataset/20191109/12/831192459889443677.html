<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/erchontai-meioseis-foron-gia-anakainiseis-akiniton-ola-osa-tha-prepei-na-xeroyn-oi-idioktites/"/>
    <meta property="og:site_name" content="europost.gr"/>
    <meta property="article:published_time" content="2019-11-09T12:00:24+00:00"/>
    <meta property="og:title" content="Έρχονται μειώσεις φόρων για ανακαινίσεις ακινήτων! Όλα όσα θα πρέπει να ξέρουν οι ιδιοκτήτες"/>
    <meta property="og:description" content="Θα εκπίπτει από την εφορία το 40% των εξόδων για ανακαινίσεις ακινήτων. Αφορά ενεργειακές, λειτουργικές και αισθητικές αναβαθμίσεις την τριετία 2020-22. Το ποσό της έκπτωσης θα κατανέμεται ισόποσα στα εκκαθαριστικά των επόμενων 4 ετών. Αναλυτικά"/>
  </head>
  <body>
    <article>
      <h1>Έρχονται μειώσεις φόρων για ανακαινίσεις ακινήτων! Όλα όσα θα πρέπει να ξέρουν οι ιδιοκτήτες</h1>
      <address>
        <time datetime="2019-11-09T12:00:24+00:00">09 Nov 2019, 12:00</time>
      </address>
      <p>Θα εκπίπτει από την εφορία το 40% των εξόδων για ανακαινίσεις ακινήτων. Αφορά ενεργειακές, λειτουργικές και αισθητικές αναβαθμίσεις την τριετία 2020-22. Το ποσό της έκπτωσης θα κατανέμεται ισόποσα στα εκκαθαριστικά των επόμενων 4 ετών. Αναλυτικά παραδείγματα για τον υπολογισμό έκπτωσης φόρου.</p>
      <p>Ισχυρά φορολογικά κίνητρα προς χιλιάδες ιδιοκτήτες ακινήτων να δώσουν «δουλειές» σε επαγγελματίες του κλάδου της οικοδομής αλλά και να τους υποχρεώσουν να εκδίδουν αποδείξεις και τιμολόγια για τις εργασίες που πραγματοποιούν ώστε να περιοριστούν δραστικά τα φαινόμενα φοροδιαφυγής που παρατηρούνται στις συγκεκριμένες δραστηριότητες, περιλαμβάνει το φορολογικό νομοσχέδιο που έθεσε σε δημόσια διαβούλευση το υπουργείο Οικονομικών.</p>
      <p>Οι ιδιοκτήτες κτισμάτων οι οποίοι θα πραγματοποιήσουν στα ακίνητά τους, το 2020, το 2021 και το 2022, εργασίες ανακαίνισης θα έχουν σημαντικές εκπτώσεις φόρου κατά τα αμέσως επόμενα 4 έτη. Το 40% των εξόδων που θα καταβάλλουν για τις εργασίες αναβάθμισης των ακινήτων τους θα εκπίπτει από τις οφειλές φόρου εισοδήματος της επόμενης τετραετίας υπό ορισμένους κανόνες και υπό συγκεκριμένες προϋποθέσεις.</p>
      <p>Τα μυστικά<br/>Σύμφωνα, ειδικότερα, με το άρθρο 16 του φορολογικού νομοσχεδίου:<br/>1. Οι δαπάνες που θα πραγματοποιήσουν από 1-1-2020 μέχρι και 31-12-2022 οι ιδιοκτήτες κατοικιών και λοιπών κτιρίων για να εξοφλήσουν αμοιβές παροχής υπηρεσιών που σχετίζονται με την ενεργειακή, λειτουργική και αισθητική αναβάθμιση των ακινήτων τους, θα μειώνουν σε ποσοστό 40% του ύψους τους το φόρο εισοδήματος των ιδιοκτητών για τα επόμενα τέσσερα έτη. Το συνολικό ποσό των εκπιπτουσών δαπανών θα κατανέμεται ισόποσα στα 4 επόμενα έτη και το ποσό που αντιστοιχεί σε κάθε έτος θα μειώνει το φόρο εισοδήματος φυσικών προσώπων που θα βεβαιώνεται στο φορολογούμενο ιδιοκτήτη κατά το έτος αυτό. Σε κάθε περίπτωση, θα ισχύει ανώτατο όριο 48.000 ευρώ στο ύψος των δαπανών που θα μπορούν να ληφθούν υπόψη. Ως εκ τούτου, το ανώτατο ποσό έκπτωσης που θα μπορεί να χορηγηθεί σε κάθε ιδιοκτήτη ανέρχεται σε 19.200 ευρώ, δηλαδή στο 40% των 48.000 ευρώ.</p>
      <p>Αξίζει να διευκρινιστεί ότι για τον υπολογισμό της έκπτωσης θα λαμβάνονται υπόψη μόνο οι δαπάνες για τις εργασίες και όχι τα έξοδα για τις προμήθειες των υλικών. Π.χ. για τις πλακοστρώσεις θα λαμβάνεται υπόψη η δαπάνη για την εργασία του επιτηδευματία και όχι τα έξοδα για να αγοραστούν τα πλακάκια, για το βάψιμο θα λαμβάνεται υπόψη μόνο η δαπάνη για την αμοιβή του ελαιοχρωματιστή και όχι τα ποσά που θα έχουν καταβληθεί για να αγοραστούν οι μπογιές.</p>
      <p>2. Απαραίτητες προϋποθέσεις για να ισχύσει, εξάλλου, η έκπτωση του 40% των δαπανών για αμοιβές εργασιών ενεργειακής, λειτουργικής και αισθητικής αναβάθμισης κτιρίων από το φόρο εισοδήματος του ιδιοκτήτη κατά τα επόμενα 4 έτη είναι:</p>
      <p>-Τα κτίρια για τα οποία πραγματοποιούνται οι δαπάνες να μην έχουν ήδη ενταχθεί ή να μην πρόκειται να ενταχθούν σε πρόγραμμα αναβάθμισης κτιρίων.</p>
      <p>-Οι δαπάνες να αποδεικνύονται με νόμιμα παραστατικά του ν. 4308/2014, δηλαδή με αποδείξεις λιανικών συναλλαγών ή με τιμολόγια παροχής υπηρεσιών.</p>
      <p>-Οι δαπάνες να έχουν εξοφληθεί με ηλεκτρονικά μέσα πληρωμής, δηλαδή με πιστωτικές ή χρεωστικές ή προπληρωμένες κάρτες ή μέσω e-banking ή μέσω λογαριασμού πληρωμών Παρόχων Υπηρεσιών Πληρωμών του ν. 3862/2010 ή με τη χρήση ηλεκτρονικού πορτοφολιού κ.λπ.</p>
      <p>3. Σε περίπτωση εφαρμογής των παραπάνω διατάξεων, κατά το διάστημα 2021-2026, δεν θα εκπίπτει από το ακαθάριστο εισόδημα που αποκτά ο ιδιοκτήτης από τα μισθώματα ποσοστό 5% για δαπάνες επισκευής, συντήρησης, ανακαίνισης ή άλλες πάγιες και λειτουργικές δαπάνες του ακινήτου.</p>
      <p>Παραδείγματα – Τα οφέλη για τους ιδιοκτήτες ακινήτων<br/>1. Ιδιοκτήτης εκμισθούμενης κατοικίας πραγματοποιεί το 2020 δαπάνες συνολικού ύψους 5.000 ευρώ για την ανακαίνιση της συγκεκριμένης κατοικίας. Από τις δαπάνες αυτές, οι 3.000 ευρώ είναι οι δαπάνες για τις εργασίες που πραγματοποιήθηκαν στο ακίνητο και οι 2.000 ευρώ είναι τα έξοδα για την αγορά των υλικών που χρησιμοποιήθηκαν. Ως δαπάνη επί της οποίας θα υπολογιστεί το 40% θα ληφθεί υπόψη το ποσό των 3.000 ευρώ που αφορά στις αμοιβές για τις εργασίες. Συνεπώς, το συνολικό ποσό έκπτωσης φόρου, το οποίο δικαιούται ο συγκεκριμένος ιδιοκτήτης ανέρχεται σε 1.200 ευρώ (στο 40% των 3.000 ευρώ). Το ποσό της έκπτωσης αυτής θα κατανεμηθεί ισόποσα στα επόμενα 4 έτη για να μειώσει τους φόρους εισοδήματος που θα βεβαιωθούν σε βάρος του ιδιοκτήτη κατά τα έτη αυτά. Δηλαδή, σε κάθε ένα από τα έτη της περιόδου 2021-2024 θα αφαιρείται ποσό 300 ευρώ (το ¼ της συνολικής έκπτωσης των 1.200 ευρώ) από το φόρο εισοδήματος, ο οποίος θα βεβαιώνεται στον ιδιοκτήτη με βάση τη φορολογική δήλωση την οποία θα έχει υποβάλει κατά το έτος αυτό. Αν για παράδειγμα ο συνολικός φόρος εισοδήματος που πρέπει να πληρώσει ο ιδιοκτήτης το 2021 είναι 1.000 ευρώ, το τελικό ποσό που θα καλείται να καταβάλει θα περιορίζεται στα 700 ευρώ, καθώς θα εκπίπτει το ποσό των 300 ευρώ. Αν το συνολικό ποσό του φόρου εισοδήματος που πρέπει να πληρώσει το 2022 είναι 500 ευρώ, τότε το τελικό ποσό που θα καλείται να καταβάλει θα είναι 200 ευρώ, καθώς θα εκπίπτει και πάλι ποσό 300 ευρώ.</p>
      <p>2. Φορολογούμενος με ιδιόκτητη κατοικία πραγματοποιεί το 2020 στην κατοικία του δαπάνες ανακαίνισης συνολικού ύψους 8.000 ευρώ. Από τις δαπάνες αυτές τα 4.000 ευρώ είναι οι πληρωμές για τις αμοιβές των επιτηδευματιών που εκτέλεσαν τις εργασίες στο ακίνητο και τα υπόλοιπα 4.000 ευρώ είναι τα έξοδα για τα υλικά. Η δαπάνη που θα ληφθεί υπόψη για τον υπολογισμό της έκπτωσης θα είναι το ποσό των 4.000 ευρώ, οπότε το ποσό της έκπτωσης θα ανέλθει σε 1.600 ευρώ (στο 40% των 4.000 ευρώ). Το ποσό της έκπτωσης αυτής θα κατανεμηθεί ισόποσα στα επόμενα 4 έτη για να μειώσει τους φόρους εισοδήματος που θα βεβαιωθούν σε βάρος του ιδιοκτήτη κατά τα έτη αυτά. Δηλαδή, σε κάθε ένα από τα έτη της περιόδου 2021-2024 θα αφαιρείται ποσό 400 ευρώ (το ¼ της συνολικής έκπτωσης των 1.600 ευρώ) από το φόρο εισοδήματος ο οποίος θα βεβαιώνεται στον ιδιοκτήτη με βάση τη φορολογική δήλωση την οποία θα έχει υποβάλει κατά το έτος αυτό. Αν για παράδειγμα ο συνολικός φόρος εισοδήματος που πρέπει να πληρώσει ο ιδιοκτήτης το 2021 είναι 3.000 ευρώ, το τελικό ποσό που θα καλείται να καταβάλλει θα περιορίζεται στα 2.600 ευρώ, καθώς θα εκπίπτει το ποσό των 400 ευρώ. Αν το συνολικό ποσό του φόρου εισοδήματος που πρέπει να πληρώσει το 2022 είναι 1.500 ευρώ, τότε το τελικό ποσό που θα καλείται να καταβάλλει θα είναι 1.100 ευρώ, καθώς θα εκπίπτει και πάλι ποσό 400 ευρώ.</p>
      <p>Πηγή: Ελεύθερος Τύπος</p>
    </article>
  </body>
</html>