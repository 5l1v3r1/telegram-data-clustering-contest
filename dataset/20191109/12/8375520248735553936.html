<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/za-habar-25-tis-grn-eksnachalnik-rayonnoji-podatkovoji-hersonshchini-potrapiv-za-grati-na-pyat-rokiv-638816.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T12:45:11+00:00"/>
    <meta property="og:title" content="За $100 хабара ексначальник районної податкової сів на п’ять років"/>
    <meta property="og:description" content="Суд конфіскував усе майно, яке належить посадовцю"/>
  </head>
  <body>
    <article>
      <h1>За $100 хабара ексначальник районної податкової сів на п’ять років</h1>
      <address>
        <time datetime="2019-11-09T12:45:11+00:00">09 Nov 2019, 12:45</time>
      </address>
      <h4>Суд конфіскував усе майно, яке належить посадовцю</h4>
      <p>Голопристанський районний суд Херсонської області визнав винним колишнього заступника начальника-начальника Голопристанського відділення Херсонської об`єднаної державної податкової інспекції Головного управління ДФС <a href="http://goprirada.com/3562-vdbulos-pershe-u-2018-roc-zasdannya-metodichnoyi-naradi-den-golovi.html">Івана Бельцика</a> в одержанні неправомірної вигоди (ч. 3 <a href="http://search.ligazakon.ua/l_doc2.nsf/link1/an_910952/ed_2019_10_02/pravo1/T012341.html?pravo=1#910952">ст. 368 КК України</a> ) і призначив покарання у вигляді позбавлення волі на п`ять років з конфіскацією всього майна, яке йому належить.</p>
      <p>Про це повідомляє «<a href="https://glavcom.ua/">Главком</a>» з посиланням на вирок суду від 5 листопада.</p>
      <p>За матеріалами справи протягом січня-червня 2018 року начальник районної податкової Бельцик отримував інформацію про здійснення однієї особи діяльності, пов`язаної із наданням послуг таксі у місті Гола Пристань Херсонської області без державної реєстрації як суб`єкта господарювання та ліцензії на пасажирські перевезення. Після цього обвинувачений зустрівся з ним у кафе, де повідомив про надання неправомірної вигоди на суму 2,5 тис. грн за можливість в подальшому займатися підприємницькою діяльністю без дозвільних документів. Суму хабара податківець продемонстрував з екрану свого мобільного телефона, додавши, що гроші необхідно передати до 11 червня 2018 року.</p>
      <p>У визначений день обвинувачений отримав хабара в автомобілі потерпілого. Кошти він поклав до барсетки після чого його затримали правоохоронці.</p>
      <p>У суді Іван Бельцик не визнав провини, пояснив, що в його обов’язки входило сервісне обслуговування платників податків та їхнє консультування без можливості проведення будь-яких перевірок. Однак у якийсь момент до нього приїхали працівники Управління захисту економіки в Херсонській області, які попросили надавати інформацію по певним суб`єктам та напрямкам господарської діяльності, що діють у незаконний спосіб. У відповідь посадовець відмовився надавати таку інформацію. Зі слів Бельцика, працівники УЗЕ пригрозили певними негативними для нього наслідками. </p>
      <p>Крім цього, обвинувачений зазначив, що на нього самостійно вийшов потерпілий, якому той запропонував легалізувати бізнес. Згодом підприємець заявив обвинуваченому про намір надати допомогу у придбанні канцелярії чи коштами на суму від двох до трьох тисяч гривень щомісяця, але щоб він продовжував здійснювати свою діяльність по перевезенню пасажирів без легалізації.</p>
      <p>Бельцик наголосив у суді, що у той момент зрозумів, що підприємець запропонував йому неправомірну вигоду, але така пропозиція не є конкретизованою, а тому він не може заявити про надходження такої пропозиції до внутрішньої безпеки чи до інших правоохоронних органів. І додав, що на наступних зустрічах почав провокувати чоловіка  назвати конкретну суму неправомірної вигоди.</p>
      <p>За словами обвинуваченого, 11 червня підприємець намагався передати йому хабара, але той відмовився. Яким чином, вилучені 2500 гривень опинилися у його барсетці, він пояснити не зміг.</p>
      <p>Вся кримінальна справа, за словами Бельцика, є спланованою провокацією щодо нього з метою усунення з посади.</p>
      <p>Натомість суд вважає, що вина Івана Бельцика у вчиненні злочину підтверджується належними, допустимими та достатніми доказами. Зокрема, про це свідчать результати негласних слідчих (розшукових) дій та дані з допитів кількох осіб.</p>
      <p>Разом з тим, суд не погодився з твердженням сторони захисту про те, що у цій справі мала місце провокація злочину працівниками поліції та підприємця. У матеріалах справи, переконаний суд, достатньо доказів того, що саме Бельцик шукав зустрічі з підприємцем після того, як дізнався, що останній тривалий час здійснює нелегальну діяльність із перевезення пасажирів таксі. Також обвинувачений не доповідав про такий факт уповноваженому податковому органу з метою притягнення до відповідальності і не склав відповідної доповідної записки. Навпаки – начальник районної податкової обіцяв своєчасно повідомляти підприємця про рейди органів і займав активну позицію, маючи намір отримати неправомірну вигоду.</p>
      <p>Крім цього, суд відкинув твердження захисників та обвинуваченого про відсутність повноважень у Бельцика складати протоколи про адміністративні правопорушення, наголосивши, що представник влади, не вправі одержувати будь-якої винагороди у зв`язку зі здійсненням своїх службових повноважень.</p>
      <p>Після оголошення вироку Бельцика взяли під варту у залі суду. Вирок може бути оскаржений до Херсонського апеляційного суду протягом 30 днів з дня його оголошення.</p>
    </article>
  </body>
</html>