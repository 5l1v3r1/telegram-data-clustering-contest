<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bulbul-will-hit-the-coasts-between-bengal-and-bangladesh-today-2841235.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T20:48:30+00:00"/>
    <meta property="og:title" content="‘बुलबुल’ आज बंगाल और बांग्लादेश के बीच तटों से टकराएगा"/>
    <meta property="og:description" content="चक्रवात &amp;lsquo;बुलबुल&amp;rsquo; के रविवार तड़के पश्चिम बंगाल और बांग्लादेश के बीच तटों से टकराने का अनुमान है, जिसके चलते तटीय इलाकों में भारी बारिश और 135 किलोमीटर प्रति घंटे की रफ्तार से हवाएं चलने की..."/>
  </head>
  <body>
    <article>
      <h1>‘बुलबुल’ आज बंगाल और बांग्लादेश के बीच तटों से टकराएगा</h1>
      <address><time datetime="2019-11-09T20:48:30+00:00">09 Nov 2019, 20:48</time> by <a rel="author">एजेंसी ,कोलकाता।</a></address>
      <p>चक्रवात ‘बुलबुल’ के रविवार तड़के पश्चिम बंगाल और बांग्लादेश के बीच तटों से टकराने का अनुमान है, जिसके चलते तटीय इलाकों में भारी बारिश और 135 किलोमीटर प्रति घंटे की रफ्तार से हवाएं चलने की आशंका जताई गई है। मौसम विभाग ने यह जानकारी दी।</p>
      <p>वहीं शक्तिशाली तूफान ‘बुलबुल’ के कारण कोलकाता एयरपोर्ट के संचालन पर रोक लगाई गई है। यह रोक शनिवार शाम छह बजे से रविवार सुबह छह बजे तक जारी रहेगी। गृह मंत्रालय के अधिकारियों ने यह बात कही है।</p>
      <p><b>तटरक्षक बल ने कमर कसी</b><br/>भारतीय तटरक्षक बल के कर्मियों ने गंभीर चक्रवाती तूफान ‘बुलबुल’ के मद्देनजर किसी भी आकस्मिक स्थिति से निपटने के लिए कमर कस ली है। तटरक्षक बल के महानिरीक्षक राजन बारगोत्रा ने शनिवार को बताया कि पारादीप, धर्मा और सागर द्वीप के तटों पर जहाजों को सुरक्षित स्थानों पर पहुंचा दिया गया है। तटरक्षक बल के उत्तरपूर्व क्षेत्र के कमांडर बारगोत्रा ने कहा कि इस चक्रवाती तूफान के मद्देनजर ओडिशा एवं पश्चिम बंगाल के तटीय क्षेत्रों में मछुआरों को समुद्र में जाने की सलाह नहीं दी गई है।</p>
      <p><b>तीन आपदा प्रबंधन टीमें तैनात</b><br/>तटरक्षक बल के उपमहानिरीक्षक (पश्चिम बंगाल) एस. आर. दास ने कहा कि तीन आपदा प्रबंधन टीमें समयोचित कार्रवाई के लिए हल्दिया में और दो टीमें 24 परगना जिले के फ्रेजरगंज में तैनात की गई हैं। दास ने कहा, हम कोशिश में जुटे हैं कि कोई भी हताहत न हो। </p>
      <p><b>ओडिशा में भारी बारिश</b><br/>‘बुलबुल’ के कारण मध्य ओडिशा के कई हिस्सों में शनिवार को तेज हवाओं के साथ भारी बारिश हुई, पेड़ उखड़ गए और सड़क संपर्क टूट गया। विशेष राहत आयुक्त (एसआरसी) पी. के. जेना ने बताया कि अभी तक कहीं से भी किसी के हताहत होने की खबर नहीं है हालांकि जगतसिंहपुर, केंद्रपाड़ा और भद्रक जिलों में कई स्थानों पर बड़ी संख्या में पेड़ और बिजली के खंभे उखड़ गए।</p>
      <p><b>करीब से रखी जा रही नजर</b><br/>मुख्य सचिव असित त्रिपाठी ने बताया कि राज्य सरकार स्थिति पर करीब से नजर रख रही है और इससे निपटने के लिए आवश्यक कार्रवाई की जा रही है। उन्होंने बताया कि राष्ट्रीय आपदा मोचन बल (एनडीआरएफ) और ओडिशा आपदा त्वरित कार्रवाई बल (ओडीआरएएफ) के कमिर्यों ने प्रभावित इलाकों में यातायात के सुचारु संचालन के लिए उखड़े पेड़ों को सड़कों से हटाने का काम शुरू कर दिया है।</p>
      <p><b>‘बुलबुल’ अभी बंगाल की खाड़ी के उत्तर-पश्चिम में  </b><br/>भुवनेश्वर मौसम विज्ञान केंद्र के निदेशक एच. आर. बिस्वास ने बताया कि बेहद गंभीर श्रेणी का चक्रवाती तूफान ‘बुलबुल’ अभी पारादीप से करीब 95 किलोमीटर पूर्व-उत्तरपूर्व में बंगाल की खाड़ी के उत्तर-पश्चिम में है।</p>
      <p><b>संवेदनशील इलाकों से 3,000 लोगों को निकाला गया </b><br/>अधिकारियों ने बताया कि ओडिशा के कुछ तटीय क्षेत्रों में संवेदनशील और निचले इलाकों से करीब 3,000 लोगों को निकाला गया है। केंद्रपाड़ा जिला प्रशासन ने 1,070 लोगों को सुरक्षित शिविरों में पहुंचाया। </p>
      <p><b> बांग्लादेश में अलर्ट</b><br/>ढाका। बंगाल की खाड़ी में एक शक्तिशाली तूफान के बांग्लादेश के दक्षिणपश्चिम और दक्षिण तट पर पहुंचने की आशंका के मद्देनजर वहां अधिकारियों ने 56,000 से अधिक स्वयंसेवकों को तैयार रहने को कहा है। आपदा प्रबंधन मंत्री इनामुल हक ने कहा कि 13 तटीय जिलों में सरकारी कार्यालयों ने कामकाज निलंबित कर दिया है। अधिकारियों ने चटगांव समेत देश के मुख्य बंदरगाहों में सभी गतिविधियों को निलंबित कर दिया है।</p>
      <p> बांग्लादेश में बड़े पैमाने पर लोगों से इलाका खाली कराया गया<br/>बांग्लादेश में अधिकारियों ने निचले तटीय गांवों और द्वीपों से करीब 18 लाख लोगों को सुरक्षित स्थानों पर जाने का शुक्रवार को आदेश दिया। देश में शनिवार शाम को बेहद शक्तिशाली चक्रवाती तूफान के दस्तक देने की आशंका है। आपदा प्रबंधन मंत्रालय के अधिकारियों ने बताया कि हजारों लोगों को पहले ही सुरक्षित शिविरों में ले जाया गया है। 10 दक्षिण-पश्चिम तटीय जिलों में लोगों से स्थान खाली कराने की प्रक्रिया चल रही है जिनके चक्रवाती तूफान ‘बुलबुल’ के ज्यादा चपेट में आने की संभावना है। </p>
    </article>
  </body>
</html>