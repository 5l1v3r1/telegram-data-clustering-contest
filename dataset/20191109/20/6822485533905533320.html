<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818179.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T20:20:00+00:00"/>
    <meta property="og:title" content="سرنوشت انتخابات انگلیس در دست احزاب کوچک"/>
    <meta property="og:description" content="به گزارش ایرنا، نتیجه بیشتر نظرسنجی ها نشان می دهد که هیچ‌یک از دو حزب محافظه کار به رهبری بوریس جانسون و کارگر به رهبری جرمی کوربین شانس کسب اکثریت مطلق کرسی‌های پارلمان را در انتخابات ۱۲ دسامبر (۲۱ آذر) ندارند."/>
  </head>
  <body>
    <article>
      <h1>سرنوشت انتخابات انگلیس در دست احزاب کوچک</h1>
      <address>
        <time datetime="2019-11-09T20:20:00+00:00">09 Nov 2019, 20:20</time>
      </address>
      <p>در حالی که احتمال پیروزی مطلق یکی از دو حزب اصلی محافظه‌کار و کارگر در انتخابات سراسری انگلیس بعید به‌نظر می‌رسد، احزاب کوچک‌تر نقش تعیین کننده‌ای در آینده سیاسی این کشور به ویژه سرنوشت برگزیت ایفا می‌کنند.</p>
      <p>به گزارش ایرنا، نتیجه بیشتر نظرسنجی ها نشان می دهد که هیچ‌یک از دو حزب محافظه کار به رهبری بوریس جانسون و کارگر به رهبری جرمی کوربین شانس کسب اکثریت مطلق کرسی‌های پارلمان را در انتخابات ۱۲ دسامبر (۲۱ آذر) ندارند.</p>
      <p>چنانچه در انتخابات سال ۲۰۱۷ میلادی حزب محافظه کار با از دست دادن ۱۳ کرسی اکثریت مطلق پارلمان را از دست داد و به اجبار با حزب دست راستی اتحادگرای دمکراتیک ایرلند شمالی توافق کرد تا دولت اقلیت تشکیل دهد.</p>
      <p>در انتخابات پیش‌رو موضع گیری احزاب درباره آینده برگزیت نقش اصلی را در آرایش جدید پارلمان دارد. در واقع احزاب در کنار وعده‌های انتخاباتی پیرامون وضعیت اقتصاد، سیستم خدمات درمانی، مسکن، آموزش و غیر، اصلی ترین محور بحث‌های خود را به نحوه اجرای برگزیت اختصاص داده اند.</p>
      <p>از این روی تشکیل دولت بعدی بستگی به این دارد که کدامیک از احزاب به تنهایی یا از طریق ائتلاف با احزاب دیگر بتوانند خاستگاه افکار عمومی درباره آینده رابطه انگلیس و اتحادیه اروپا را برآورده کند. از آنجا که نتیجه نظرسنجی ها حاکی از کاهش محبوبیت احزاب محافظه کار و کارگر است، پیش‌بینی می شود که پارلمان این کشور مانند سال ۲۰۱۷ معلق شده و حزبی که بیشترین کرسی ها را کسب کند یا یکی از احزاب کوچکتر وارد ائتلاف شود.</p>
      <p>اکنون سه حزب ملی اسکاتلند، لیبرال دمکرات و تا حدودی حزب تازه تاسیس برگزیت بیشترین شانس را برای ائتلاف با احزاب اصلی دارند.</p>
      <p>نیکلا استرجن سروزیر حزب ملی اسکاتلند دیروز اولین نطق انتخاباتی خود را به تشکیل ائتلاف علیه حزب محافظه کار و بیرون کردن بوریس جانسون از دفتر نخست وزیری  اختصاص داد. وی اعلام آمادگی کرد که اگر حزب کارگر با برگزاری مجدد همه‌پرسی جدایی اسکاتلند از انگلیس و ادامه عضویت در اتحادیه اروپا موافقت کند، آماده تشکیل دولت ائتلافی است.</p>
      <p>جانسون نخست وزیر انگلیس مدعی شده است که تا اجرای برگزیت مشروبات الکلی را کنار گذاشته است. او که پیشتر نتوانست به وعده خود برای خروج انگلیس از اتحادیه اروپا در تاریخ ۹ آبان عمل کند، امیدوار است با کسب اکثریت مطلق کرسی های پارلمان در انتخابات پیش‌رو، توافق جدید برگزیت را از سد پارلمان عبور دهد و انگلیس را پیش از مهلت جدید تعیین شده در ۳۱ ژانویه سال ۲۰۲۰ از اتحادیه اروپا خارج کند.</p>
      <p>او ماه گذشته به توافق جدیدی درباره نحوه اجرای برگزیت دست یافت اما به دلیل مخالفت‌های پارلمان موفق نشد آن را به رای بگذارد. جانسون در اولین نطق انتخاباتی خود گفت که به رغم میل باطنی تن به برگزاری انتخابات زودهنگام داده، چون کار به جایی رسیده است که چاره‌ای باقی نمانده، پارلمان در سه سال و نیم گذشته فلج شده، نمایندگان دائما با اجرای برگزیت مخالفت و به رای مردم احترام نمی گذارند.</p>
      <p>جانسون در عین حال هشدار داد که اگر حزب کارگر به رهبری جرمی کوربین در انتخابات پیروز شود علاوه بر برگزاری دوباره  همه پرسی برگزیت، همه پرسی جدایی اسکاتلند از انگلیس را به اجرا گذاشته و کشور دو پاره خواهد شد. جانسون ادامه داد، تاخیر در اجرای برگزیت به اندازه‌ی کافی به کشور آسیب زده و تنها راه خروج از این وضعیت، پیروزی حزب محافظه کار است.</p>
      <p>نا گفته نماند که در انتخابات پیش رو، علی میلانی ۲۵ ساله که در سن ۵ سالگی به همراه خانواده‌ای به لندن مهاجرت کرد، رقیب جدی جانسون در حوزه انتخاباتی آکسبریج و رویزلیپ بشمار می رود.</p>
      <p>از سویی حزب کارگر و لیبرال دمکرات در مانیفست‌های تبلیغاتی خود از تزریق بودجه برای ایجاد مراکز دولتی نگهداری از کودکان خبر می دهند تا خانواده‌ها وارد محیط کار شوند. حزب کارگر تا پیش از روی کار آمدن دولت محافظه کار در سال ۲۰۱۰ طرح موسوم به شور استارت را در دست اجرا داشت که بر اساس آن دولت موظف به ارائه خدمات رایگان آموزشی، سلامت و رفاه برای کودکان بود. با این حال دولت محافظه کار دیوید کامرون با توقف این طرح، تلاش کرد تا از طریق کاهش مالیات‌ها انگیزه بیشتری برای اشتغال مردم ایجاد کند.</p>
      <p>در عین حال محبوبیت حزب تازه تاسیس برگزیت به عنوان حامی اصلی جدایی انگلیس از اتحادیه اروپا رو به افزایش است. نایجل فاراژ رهبر این حزب و دوست نزدیک دونالد ترامپ رئیس جمهوری آمریکا هفته گذشته از اسامی ۶۰۰ نامزد این حزب برای شرکت در انتخابات پیش رو پرده برداشت. هرچند او می گوید که در انتخابات شرکت نخواهد کرد اما حزب او طبق آخرین نظرسنجی های صورت گرفته تنها ۷ درصد از نظر محبوبیت با حزب محافظه کار اختلاف دارد و این مساله استراتژیست های بوریس جانسون را درباره نتیجه انتخابات نگران کرده است.</p>
      <p>از سویی محبوبیت حزب لیبرال دمکرات که مخالف جدی خروج انگلیس از اتحادیه اروپا است هم افزایش قابل توجهی داشته و این مساله نشان دهنده اختلاف جدی افکار عمومی بر سرآینده برگزیت است.</p>
      <p>به هر روی انتخابات پیش رو بعد از سال ۱۹۲۳ یکی از پیچیده ترین انتخابات تاریخ انگلیس است که اگر حزب محافظه کار انتخاب نشود، آینده برگزیت نامعلوم خواهد شد.</p>
    </article>
  </body>
</html>