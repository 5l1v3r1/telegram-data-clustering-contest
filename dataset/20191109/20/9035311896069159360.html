<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/09/meksikal-lar-isyan-etti-uyusturucu-kartelleri-isid-den-daha-kotu"/>
    <meta property="og:site_name" content="euronews"/>
    <meta property="article:published_time" content="2019-11-09T20:06:17+00:00"/>
    <meta property="og:title" content="Meksikalılar isyan etti: Uyuşturucu kartelleri IŞİD'den daha kötü"/>
    <meta property="og:description" content="Meksika'da uyuşturucu kartellerinin saldırısında hayatını kaybedenlerden bir anne ve dört çocuğu dün toprağa verilirken yakınları yetkililere isyan etti. Törende konuşan kurban yakınları, Meksika'nın en büyük sorunu olan uyuşturucu kartellerini, Irak-Şam İslam Devleti örgütüne benzetti."/>
  </head>
  <body>
    <article>
      <h1>Meksikalılar isyan etti: Uyuşturucu kartelleri IŞİD'den daha kötü</h1>
      <address><time datetime="2019-11-09T20:06:17+00:00">09 Nov 2019, 20:06</time> by <a rel="author">Tuba Altunkaya</a></address>
      <p>Meksika'da uyuşturucu kartellerinin saldırısında hayatını kaybedenlerden biri anne ve dört çocuğu toprağa verilirken yakınları yetkililere isyan etti.</p>
      <p>Rhonita Miller LeBaron adlı 30 yaşındaki kadın, 13 yaşındaki oğlu, 12 yaşındaki kızı ve 7 aylık ikizleri, 7 Kasım günü araçlarına düzenlenen saldırıda yaşamını <a href="https://tr.euronews.com/2019/11/07/meksika-da-9-amerikali-kadin-ve-cocuk-cete-mucadelesi-nedeniyle-oldurulmus">yitirmişti</a>. LeBaron'un bulunduğu konvoyun hedef alındığı saldırıda toplamda 3 anne ve 6 çocuk hayatını kaybetmişti.</p>
      <p>Yüzlerce kişinin katıldığı LeBaron ve çocuklarının cenaze töreninde konuşan yakınları, "Terör bizim ülkemizde" diyerek ülkenin en büyük sorunu olan uyuşturucu kartellerini, Irak-Şam İslam Devleti (IŞİD) örgütüne benzetti.</p>
      <p>Genç kadının kayınpederi Kenny Miller, "(Saldırı gününde) güvenlik güçlerinin uyuşturucu çetelerinden ve onlara müdahale etmekten korktuğunu gördüm" diyerek silahlı suç örgütlerinin emniyet birimlerine karşı daha güçlü olduğunu savundu.</p>
      <h3>"IŞİD karşıtı koalisyon gibi kartellere karşı uluslararası güç oluşturulsun"</h3>
      <p>Miller, "Irak ve İran'daki terör olaylarından bahsediyorlar. Oralar bizim ülkemiz değil, burası bizim vatanımız. Teröristler burada" diyerek isyan etti.</p>
      <p>LeBaron'un akrabalarından bir diğeri ise "IŞİD'in ideolojisi var, uyuşturucu kaçakçıları onlardan çok daha beter. Bu barbarlığı açgözlü oldukları için yapıyorlar" ifadeleriyle öfkesini gösterdi.</p>
      <p>Miller ve LeBaron, uyuşturucu çeteleriyle savaşmak için, IŞİD'e karşı uluslararası koalisyon tarzında bir gücün oluşturulması gerektiğini savundu ve Amerika Birleşik Devletleri'den soruna el atmasını istedi.</p>
      <p>Saldırıda kızını ve torunlarını kaybeden Adrian LeBaron ise her ne kadar iktidara ve yargıya güvenlerinin azaldığını vurgulasa da farklı bir görüşü de dile getirerek "FBI, tüm dünyada bir şeyler yapmak için can atıyordur ama bu doğru olmaz. (Uyuşturucu kaçakçıları ile) mücadeleyi biz vermeliyiz" diyor.</p>
      <ul>
        <li>
          <a href="https://tr.euronews.com/2019/11/07/meksika-da-9-amerikali-kadin-ve-cocuk-cete-mucadelesi-nedeniyle-oldurulmus">Meksika'da 9 Amerikalı kadın ve çocuk çete mücadelesi nedeniyle öldürülmüş</a>
        </li>
        <li>
          <a href="https://tr.euronews.com/2019/11/05/donald-trump-meksikali-uyusturucu-kartellerine-savas-acmanin-zamani-geldi">Donald Trump: Meksikalı uyuşturucu kartellerine savaş açmanın zamanı geldi</a>
        </li>
        <li>
          <a href="https://tr.euronews.com/2019/11/08/uyusturucu-baronu-el-chapo-nun-oglunu-tutuklayan-polise-sokak-ortasinda-150-kursunla-infaz">Uyuşturucu baronu El Chapo'nun oğlunu tutuklayan polise sokak ortasında 150 kurşunla infaz</a>
        </li>
      </ul>
      <h3>Devlet Başkanı Obrador: Sorunun kaynağı yoksulluk ve işssizlik</h3>
      <p><a href="https://tr.euronews.com/search?query=meksika">Meksika'da</a> 2007 yılından bu yana, çoğu uyuşturucuya bağlı şiddet olaylarında 250 binden fazla kişi can verdi, on binlerce kişi ise kayboldu.</p>
      <p>Uluslararası müdahale olmadan sorunu çözebileceklerini söyleyen Devlet Başkanı Andres Manuel Lopez Obrador, son dönemde FBI ile iş birliğine "ulusal egemenliğin ihlal edilmemesi" koşuluyla yeşil ışık yaktı. 2018 yılındaki seçim kampanyasının ilk sırasına suç çeteleriyle mücadeleyi koyan Obrador, "kurşun değil kucak açma" politikasıyla, sorunun son bulacağını umuyor.</p>
      <p>Öte yandan Amerikalı bazı senatörler uyuşturucu kartelleri ile mücadele etmekten "çekinen" Meksikalı siyasilere yaptırım uygulanmasını savunuyor.</p>
      <p>Ek kaynaklar<b> • Reuters</b></p>
    </article>
  </body>
</html>