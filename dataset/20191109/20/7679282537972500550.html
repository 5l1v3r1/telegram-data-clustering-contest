<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-cm-fadnavis-says-there-was-no-talk-on-cm-of-two-and-a-half-years-2841224.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T20:38:53+00:00"/>
    <meta property="og:title" content="महाराष्ट्र: सीएम फडणवीस बोले- ढ़ाई साल के सीएम पर नहीं हुई थी कोई बात"/>
    <meta property="og:description" content="राज्यपाल को इस्तीफा सौंपने के बाद महाराष्ट्र के मुख्यमंत्री देवेंद्र फडणवीस ने शिवसेना पर निशाना साधा। उन्होंने कहा, मेरी मौजूदगी में ऐसा कोई फैसला नहीं लिया गया कि दोनों दल मुख्यमंत्री पद साझा..."/>
  </head>
  <body>
    <article>
      <h1>महाराष्ट्र: सीएम फडणवीस बोले- ढ़ाई साल के सीएम पर नहीं हुई थी कोई बात</h1>
      <address><time datetime="2019-11-09T20:38:53+00:00">09 Nov 2019, 20:38</time> by <a rel="author">एजेंसी ,नई दिल्ली।</a></address>
      <p>राज्यपाल को इस्तीफा सौंपने के बाद महाराष्ट्र के मुख्यमंत्री देवेंद्र फडणवीस ने शिवसेना पर निशाना साधा। उन्होंने कहा, मेरी मौजूदगी में ऐसा कोई फैसला नहीं लिया गया कि दोनों दल मुख्यमंत्री पद साझा करेंगे।</p>
      <p>फडणवीस ने कहा, मैं एक बार फिर यह स्पष्ट करना चाहता हूं कि यह कभी तय नहीं किया गया कि मुख्यमंत्री पद साझा किया जाएगा। इस मुद्दे पर कभी फैसला नहीं लिया गया। यहां तक की अमित शाह और नितिन गडकरी ने कहा कि यह फैसला कभी नहीं लिया गया था। फडणवीस ने कहा कि गतिरोध तोड़ने के लिए शिवसेना प्रमुख उद्धव ठाकरे को फोन किया लेकिन उन्होंने मेरा फोन नहीं उठाया।</p>
      <p>भाजपा से बात नहीं करने और विपक्षी कांग्रेस और एनसीपी से बात करने की शिवसेना की नीति गलत थी। जब चुनाव साथ मिलकर लड़े थे तो फिर एनसीपी से चर्चा क्यों की जा रही है। फडणवीस ने कहा, जिस दिन नतीजे आए, उद्धव ठाकरे ने कहा, सरकार गठन के लिए सभी विकल्प खुले हैं। यह हमारे लिए झटके जैसा था क्योंकि लोगों ने हमारे गठबंधन के लिए जनादेश दिया था और ऐसी परिस्थितियों में हमारे लिए यह बड़ा सवाल था कि उन्होंने यह क्यों कहा कि उनके लिए सभी विकल्प खुले हैं।</p>
      <p>
        <b>उद्धव बोले- कभी झूठ नहीं बोला</b>
      </p>
      <p>उद्धव ने आरोप लगाते हुए कहा कि लोगों ने देखा है कि भाजपा ने मणिपुर और गोवा में कैसे सरकार बनाई है। हमने उन्हीं से सीखा है लेकिन हमने कभी झूठ बोलना नहीं सीखा। मुझे अगर भाजपा झूठा बोलेगी तो बर्दाश्त नहीं करूंगा, एनसीपी और कांग्रेस से बातचीत नहीं हुई। हमने कभी भी चर्चा बंद नहीं की थी, जब मुझे पता चला कि भाजपा समझौते से हट रही है, तब हमने बातचीत बंद की।</p>
      <p>
        <b>फडणवीस पर शिवसेना का पलटवार</b>
      </p>
      <p>देवेंद्र फडणवीस के बयान पर शिवसेना प्रमुख उद्धव ठाकरे ने पलटवार किया। उद्धव ने कहा, मैं बाला साहेब की तरह सच के साथ खड़ा हूं। मुझ पर झूठ बोलने के आरोप लग रहे हैं। अमित शाह बात करने मुंबई आए थे। मैंने मुख्यमंत्री पद को लेकर उनसे स्पष्ट रूप से बात की थी। उन्होंने सहमति भी जताई थी।</p>
      <p>ठाकरे ने कहा कि वह अपने पिता दिवंगत बाल ठाकरे से राज्य में शिवसेना का मुख्यमंत्री होने के बारे में किया वादा पूरा करेंगे। उन्हें इसके लिए देवेंद्र फडणवीस या शाह की जरूरत नहीं है। ठाकरे ने फडणवीस के इस दावे पर कड़ी प्रतिक्रिया जताई कि सीएम पद के ढाई-ढाई साल बंटवारे को लेकर कोई समझौता नहीं हुआ था। ठाकरे ने फिर कहा कि उन्हें इससे ठेस लगी है कि भाजपा ने उन्हें एक झूठे के तौर पर पेश करने का प्रयास किया। ठाकरे बोले, उन्होंने 24 अक्तूबर को चुनाव परिणाम आने के बाद भाजपा संग वार्ता नहीं की क्योंकि वह यह बर्दाश्त नहीं कर सकते थे कि उन्हें झूठा कहा जाए। शिवसेना प्रमुख ने फडणवीस के इस दावे से भी इनकार किया कि प्रधानमंत्री मोदी को निशाना बनाया गया।</p>
      <p>मुंबई में शुक्रवार को संवाददाता सम्मेलन में अपनी बात रखते शिवसेना प्रमुख उद्धठ ठाकरे। साथ में हैं आदित्य ठाकरे।</p>
      <p>ये भी पढ़ें: <a href="https://www.livehindustan.com/national/story-maharashtra-ncp-said-will-vote-against-bjp-in-floor-test-2840853.html">महाराष्ट्र: राकांपा ने कहा- फ्लोर टेस्ट में BJP के खिलाफ करेंगे मतदान</a></p>
    </article>
  </body>
</html>