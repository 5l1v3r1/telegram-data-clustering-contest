<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818183.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T20:44:00+00:00"/>
    <meta property="og:title" content="فردا، آغاز بتن‌ریزی واحد دوم نیروگاه اتمی بوشهر"/>
    <meta property="og:description" content="به گزارش فارس از بوشهر، علی‌اکبر صالحی امشب در بدو ورود به استان بوشهر در جمع خبرنگاران اظهار داشت: تقارن این ایام مبارک با بتن‌ریزی واحد دو نیروگاه اتمی بوشهر و در آینده نزدیک واحد سه را به فال نیک می‌گیریم."/>
  </head>
  <body>
    <article>
      <h1>فردا، آغاز بتن‌ریزی واحد دوم نیروگاه اتمی بوشهر</h1>
      <address>
        <time datetime="2019-11-09T20:44:00+00:00">09 Nov 2019, 20:44</time>
      </address>
      <p>رئیس سازمان انرژی اتمی از آغاز بتن ریزی واحد دوم نیروگاه اتمی بوشهر در صبح فردا خبر داد.</p>
      <p>به گزارش فارس از بوشهر، علی‌اکبر صالحی امشب در بدو ورود به استان بوشهر در جمع خبرنگاران اظهار داشت: تقارن این ایام مبارک با بتن‌ریزی واحد دو نیروگاه اتمی بوشهر و در آینده نزدیک واحد سه را به فال نیک می‌گیریم.</p>
      <p> رئیس سازمان انرژی اتمی با بیان اینکه 1395 فوت بعد از برجام توانستیم یک قرارداد در ارتباط با نیروگاه‌های جدید با روس‌ها ببندیم، افزود: دو نیروگاه جدید که واحد دو و سه خواهد بود، هرکدام  هزار و 50 مگاوات قدرت دارند.</p>
      <p>وی ادامه داد: از همان دو سال پیش که قرارداد را بستیم و قسط اول را پرداخت کردیم، کار کارگاهی شروع  و قریب به سه میلیون مترمکعب خاکبرداری  و امکانات وسیعی بسیج شد.در سایت بوشهر فردا شاهد خواهید بود در این دو سال کار بسیار عمده‌ای انجام گرفت و شمع‌کوبی‌های لازم هم در حد وسیع انجام گرفت.</p>
      <p>صالحی بیان کرد: فردا عملیات بتن‌ریزی به صورت نمادین انجام خواهد شد چون که قبلا شروع شده بود  و کار ادامه یافت و جا دارد از پیمانکاران ایرانی تشکر کنیم، بالاخره ما بدهی قابل توجهی به آنها داریم و از دولت می‌خواهیم توجه ویژه‌ای برای تأمین مالی این پروژه  داشته باشند. از پیمانکار روس هم تشکر می‌کنیم، به آنها هم بدهی داریم ولی شرایط ما را درک می‌کنند.</p>
      <p>وی افزود: امیدواریم فردا با بتن‌ریزی شاهد عملیات بالا رفتن قسمت ساختمان اصلی راکتور دو باشیم بعد از این با یک فاصله زمانی مرحله وارد عملیات انجام ساختمان راکتور سه خواهیم بود و انتظار داریم در سال 1404 طبق برنامه بتوانیم از راکتور دو بهره‌برداری کنیم و دو سال بعد راکتور سه بهره‌برداری شود.</p>
      <p>رئیس سازمان انرژی اتمی با بیان اینکه تاکنون طبق برنامه جلو رفته‌ایم و عقب نیستیم، بیان کرد: بزرگترین پروژه صنعتی کشور چه از حیث مالی و چه گسترش کاری همین نیروگاه دو  و سه است و ما هیچ پروژه‌ای نداریم که  از نظر مالی رقمی معادل 10 میلیارد دلار را در بر بگیرد و الان بزرگترین پروژه کشور هست و به خوبی پیش می‌رود.</p>
      <p>وی در رابطه با واکنش اتحادیه اروپا و آمریکا نسبت به گام چهارم تعهدات برجامی ایران گفت: چه اندیشکده‌های فکری و چه سیاستمداران آنها نسبت به اقداماتی که جمهوری اسلامی ایران انجام داه است از منظر خیلی نگران هستند. این توانمندی بالقوه جمهوری اسلامی بالفعل شد و اراده‌ای که  مسؤولین ارشد نظام داشتند، عزیزان ما در سازمان انرژی اتمی توانستند در زمانی بسیار کوتاه محقق کنند و این چالش بسیار بزرگی برای سازمان انرژی اتمی  بود که در فاصله کوتاهی قریب به سه هزار و 500 سو به ظرفیت غنی‌سازی کشور اضافه کند و این رقم بسیار بالایی در این فاصله کوتاه است.</p>
    </article>
  </body>
</html>