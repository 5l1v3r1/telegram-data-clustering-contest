<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/film-celebrities-react-to-ayodhya-verdict827.html"/>
    <meta property="og:site_name" content="DoolNews"/>
    <meta property="article:published_time" content="2019-11-09T20:42:00+00:00"/>
    <meta property="og:title" content="'അനുകൂലമാണെങ്കിലും പ്രതികൂലമാണെങ്കിലും സ്വീകരിക്കുക'; അയോധ്യാ വിധിയില്‍ പ്രതികരണവുമായി രജനീകാന്ത് അടക്കമുള്ള പ്രമുഖര്‍"/>
    <meta property="og:description" content="Ayodhya Verdict Cinema Farhan Akhtar Rajnikanth Urmila Mandotkkar Vivek Oberoi India ന്യൂദല്‍ഹി: അയോധ്യാ വിധിയില്‍ പ്രതികരിച്ച് ചലച്ചിത്രമേഖലയിലെ പ്രമുഖര്‍. എല്ലാവരും വിധ"/>
  </head>
  <body>
    <article>
      <h1>'അനുകൂലമാണെങ്കിലും പ്രതികൂലമാണെങ്കിലും സ്വീകരിക്കുക'; അയോധ്യാ വിധിയില്‍ പ്രതികരണവുമായി രജനീകാന്ത് അടക്കമുള്ള പ്രമുഖര്‍</h1>
      <address><time datetime="2019-11-09T20:42:00+00:00">09 Nov 2019, 20:42</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യാ വിധിയില്‍ പ്രതികരിച്ച് ചലച്ചിത്രമേഖലയിലെ പ്രമുഖര്‍. എല്ലാവരും വിധിയെ മാനിക്കണമെന്നും സുപ്രീംകോടതി വിധി ഐക്യത്തിനും രാജ്യത്തിന്റെ വികസനത്തിനും വേണ്ടിയുള്ളതാണെന്നും രജനീകാന്ത് മാധ്യമപ്രവര്‍ത്തകരോടു പറഞ്ഞു. മതാടിസ്ഥാനത്തിലല്ലാതെ, എല്ലാവരും ഒന്നിച്ചു നിന്നു പ്രവര്‍ത്തിക്കണമെന്നും അദ്ദേഹം പറഞ്ഞു.</p>
      <p>എല്ലാവര്‍ക്കും സമാധാനത്തോടെ ഒന്നിച്ചുനില്‍ക്കാനാവുമെന്നു തെളിയിക്കുന്നതാണു വിധിയെന്നായിരുന്നു നടി കങ്കണ റണൗട്ടിന്റെ പ്രസ്താവന. ‘ഇതാണു നമ്മുടെ മഹത്തായ രാജ്യത്തിന്റെ സൗന്ദര്യം. വൈവിധ്യത്തില്‍ ഏകത എന്നതില്‍ എല്ലാവരും സന്തോഷിക്കണമെന്നു ഞാന്‍ ആവശ്യപ്പെടുന്നു.’- അവര്‍ ട്വീറ്റ് ചെയ്തു.</p>
      <p>വിധിയെന്താണെങ്കിലും സമാധാനമുണ്ടാകട്ടെ എന്നായിരുന്നു കോണ്‍ഗ്രസില്‍ നിന്നു രാജിവെച്ച നടി ഊര്‍മിളാ മതോണ്ഡ്കര്‍ പ്രതികരിച്ചത്. ട്വിറ്ററിലായിരുന്നു പ്രതികരണം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>സുപ്രീംകോടതി വിധിയെ മാനിക്കണമെന്നതാണു തന്റെ അഭ്യര്‍ഥനയെന്ന് നടനും സംവിധായകനും നിര്‍മാതാവുമായ ഫര്‍ഹാന്‍ അക്തര്‍ പറഞ്ഞു. ‘നിങ്ങള്‍ക്ക് അനുകൂലമാണെങ്കിലും പ്രതികൂലമാണെങ്കിലും ബഹുമാനത്തോടെ അതു സ്വീകരിക്കുക. ഇതോടെ ഒറ്റ ജനതയായി നമ്മുടെ രാജ്യത്തിനു മുന്നോട്ടുപോകണം.’- അദ്ദേഹം ട്വീറ്റ് ചെയ്തു.</p>
      <related>
        <a href="https://www.doolnews.com/advani-low-profile-sc-temple-hosts-one-visitor.html?utm_source=doolnews&amp;utm_medium=related"/>
      </related>
      <p>മഹാത്മാ ഗാന്ധിയെപ്പോലെ ഇക്കാര്യം ആരും നന്നായി പറഞ്ഞിട്ടില്ലെന്നായിരുന്നു നടന്‍ വിവേക് ഒബ്‌റോയിയുടെ ട്വീറ്റ്. സമാധാനം പുലര്‍ത്തിയും ഒന്നായി നിന്നും നമുക്ക് അദ്ദേഹത്തോടുള്ള ആദരം പ്രകടിപ്പിക്കാം എന്നും ഒബ്‌റോയി പറഞ്ഞു.</p>
      <p>രാജ്യത്തെ മലിനീകരണ പ്രശ്‌നവും സാമ്പത്തിക പ്രശ്‌നങ്ങളും മറ്റും പരോക്ഷമായി സൂചിപ്പിച്ച് നടി തപ്‌സി പന്നു നേരത്തേ പ്രതികരിച്ചിരുന്നു. അയോധ്യ വിധിയില്‍ സുപ്രീം കോടതിയെ അഭിനന്ദിക്കുന്നു. ഇനി രാജ്യത്തെ ജീവിക്കാന്‍ സാധിക്കുന്ന സ്ഥലമാക്കിമാറ്റുന്ന പ്രവര്‍ത്തനങ്ങള്‍ നടത്താം എന്നാണ് തപ്സിയുടെ ട്വീറ്റ്.</p>
      <p>അയോധ്യയിലെ തര്‍ക്കഭൂമി മൂന്നായി വിഭജിച്ചുകൊണ്ടുള്ള അലഹബാദ് ഹൈക്കോടതി വിധി തള്ളിയാണ് ഇന്ന് സുപ്രീംകോടതി വിധി പ്രഖ്യാപിച്ചത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>തര്‍ക്കഭൂമി ഉപാധികളോടെ ഹിന്ദുക്കള്‍ക്കു വിട്ടുനല്‍കണമെന്നും മുസ്ലിങ്ങള്‍ക്ക് ആരാധനയ്ക്കു പകരം ഭൂമി നല്‍കുമെന്നും കോടതി വ്യക്തമാക്കി. ഭൂമി കൈകാര്യം ചെയ്യാനായി പ്രത്യേക ട്രസ്റ്റ് മൂന്നു മാസത്തിനുള്ളില്‍ രൂപീകരിക്കും.</p>
      <related>
        <a href="https://www.doolnews.com/pakistan-politicians-reaction-in-ayodhya-case892.html?utm_source=doolnews&amp;utm_medium=related"/>
      </related>
      <p>കേന്ദ്രസര്‍ക്കാരോ സംസ്ഥാന സര്‍ക്കാരോ സുന്നി വഖഫ് ബോര്‍ഡിന് അഞ്ച് ഏക്കര്‍ ഭൂമി നല്‍കും. അത് ഉചിതമായ സ്ഥലത്ത് നല്‍കും. എല്ലാവരുടേയും വിശ്വാസവും ആരാധനയും അംഗീകരിക്കണമെന്നും കോടതിക്ക് തുല്യത കാണിക്കേണ്ടതുണ്ടെന്നും വിധിന്യായത്തിനിടെ ബെഞ്ച് വ്യക്തമാക്കി.</p>
      <p>അയോധ്യയില്‍ രാമന്‍ ജനിച്ചു എന്ന ഹിന്ദുക്കളുടെ വിശ്വാസത്തില്‍ യാതൊരു തര്‍ക്കവുമില്ലെന്നും തര്‍ക്കഭൂമി ആരുടേതെന്ന് തീരുമാനിക്കുന്നത് നിയമപരമായ വശങ്ങള്‍ കണക്കിലെടുത്തായിരിക്കുമെന്നും ദൈവശാസ്ത്രമല്ല ചരിത്ര വസ്തുതകളാണ് അടിസ്ഥാനമെന്നും കോടതി പറഞ്ഞു.</p>
      <p>തര്‍ക്കഭൂമിയുമായി ബന്ധപ്പെട്ട് പുരാവസ്തു വകുപ്പിന്റെ രേഖകള്‍ തള്ളിക്കളയാനാവില്ലെന്നും കോടതി ചൂണ്ടിക്കാട്ടി. തുറസ്സായ സ്ഥലത്തല്ല ബാബറി മസ്ജിദ് നിര്‍മ്മിച്ചത്. ബാബ്റി മസ്ജിദ് നിര്‍മിച്ചത് മറ്റൊരു നിര്‍മിതിക്ക് മുകളിലാണെന്നും എന്നാല്‍ ക്ഷേത്രം പൊളിച്ചാണ് പള്ളി പണിതതെന്ന് കണ്ടെത്താനായിട്ടില്ലെന്നും കോടതി പറഞ്ഞു.</p>
      <figure>
        <iframe data-src="https://twitter.com/UrmilaMatondkar/status/1193023618160005122?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/FarOutAkhtar/status/1193032594322968576?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/vivekoberoi/status/1193061483271180289?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>