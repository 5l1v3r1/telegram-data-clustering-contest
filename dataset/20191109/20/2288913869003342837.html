<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191109_04709011"/>
    <meta property="og:site_name" content="De Standaard"/>
    <meta property="article:published_time" content="2019-11-09T20:46:00+00:00"/>
    <meta property="og:title" content="Republikeinen willen zoon Biden horen in impeachmentonderzoek"/>
    <meta property="og:description" content="In het impeachmentonderzoek tegen de Amerikaanse president Donald Trump hebben de Republikeinen zaterdag de tegenaanval gelanceerd en gevraagd om de zoon v..."/>
  </head>
  <body>
    <article>
      <h1>Republikeinen willen zoon Biden horen in impeachmentonderzoek</h1>
      <address>
        <time datetime="2019-11-09T20:46:00+00:00">09 Nov 2019, 20:46</time>
      </address>
      <p>
        <b>In het impeachmentonderzoek tegen de Amerikaanse president Donald Trump hebben de Republikeinen zaterdag de tegenaanval gelanceerd en gevraagd om de zoon van Joe Biden, Hunter, op te roepen voor de openbare getuigenissen die woensdag in het Amerikaanse Congres van start gaan.</b>
      </p>
      <p>De Republikeinen in het Huis van Afgevaardigden hebben Adam Schiff, de voorzitter van de onderzoekscommissie, een lijst gestuurd met getuigen van wie ze een verklaring willen afnemen. Onder hen dus ook Hunter Biden, de zoon van de voormalige vicepresident Joe Biden, én de anonieme functionaris die als eerste aan de bel trok wegens de vermeende druk die Donald Trump heeft uitgeoefend op zijn Oekraïense collega Volodimir Zelenski.</p>
      <p>Het impeachmentonderzoek gaat na of Trump en zijn medewerkers de Oekraïense president onder druk hebben gezet om een gerechtelijk onderzoek te openen naar de activiteiten van de Bidens. Gewezen vicepresident Joe Biden wordt mogelijk de Democratische tegenstander van Trump bij de komende presidentsverkiezingen.</p>
      <p>Trump heeft altijd gezegd dat er geen sprake was van een ‘quid pro quo’ (voor wat hoort wat) bij de afspraken met Oekraïne.</p>
      <p>Zaterdagmiddag liet hij zelfs nog verstaan dat er wellicht begin volgende week een transcriptie wordt vrijgegeven van een tweede telefoongesprek tussen hem en de Oekraïense president. 'Er is nog een andere transcriptie die heel belangrijk is', zei de Amerikaanse president tegen journalisten. 'Ik zal ze jullie geven, ik had twee gesprekken met de president van Oekraïne.'</p>
      <p>Amerikaanse media verwachten dat Schiff, een Democraat, de meeste Republikeinse wensen naast zich zal neerleggen.</p>
    </article>
  </body>
</html>