<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/napinfo/2019/11/09/a-magyarok-fontos-pozicioban-a-fal-leomlasa-kapcsan-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-09T20:53:00+00:00"/>
    <meta property="og:title" content="A magyarok fontos pozícióban a fal leomlása kapcsán - a nap hírei"/>
    <meta property="og:description" content="Köszönetet mondott a közép-európai népeknek a német újraegyesítésért a német államfő; gyorsasági-motoros világbajnoki futamot rendezhet 2022-től Magyarország; bejelentette indulását az amerikai demokrata párt elnökjelöltségéért Michael Bloomberg. Az InfoRádió legfontosabb szombati hírei."/>
  </head>
  <body>
    <article>
      <h1>A magyarok fontos pozícióban a fal leomlása kapcsán - a nap hírei</h1>
      <address><time datetime="2019-11-09T20:53:00+00:00">09 Nov 2019, 20:53</time> by <a rel="author">InfoRádió</a></address>
      <h3>Köszönetet mondott a közép-európai népeknek a német újraegyesítésért a német államfő; gyorsasági-motoros világbajnoki futamot rendezhet 2022-től Magyarország; bejelentette indulását az amerikai demokrata párt elnökjelöltségéért Michael Bloomberg. Az InfoRádió legfontosabb szombati hírei.</h3>
      <p>A német államfő köszönetet mondott a közép-európai népeknek a német újraegyesítésért. Frank-Walter Steinmeier a berlini fal ledöntésének 30. évfordulója alkalmából hangsúlyozta: a lengyelek, a magyarok, a csehek és a szlovákok bátorsága és szabadságszeretete nélkül nem valósulhatott volna meg a német egység és nem történhettek volna meg a térségbeli békés forradalmak. Angela Merkel kancellár úgy fogalmazott: az embereket kirekesztő és a szabadságot korlátozó falak soha nem annyira erősek, hogy ne lehessen ledönteni őket.</p>
      <p>2022-től gyorsasági-motoros világbajnoki futamot rendezhet Magyarország - jelentette be az innovációs és technológiai miniszter. Palkovics László azt mondta, hosszabb ideje folytattak tárgyalásokat a MotoGP kereskedelmi jogait birtokló céggel, amellyel szándéknyilatkozatot is aláírtak. A kormánynak február végéig döntenie kell, például a helyszínről.</p>
      <p>Továbbra is előny a nyelvvizsga a felsőoktatási felvételi eljárásban - hangsúlyozta az Innovációs és Technológiai Minisztérium parlamenti államtitkára. Schanda Tamás felhívta a figyelmet, hogy azoknak a diákoknak, akik most jelentkeznek a felsőoktatásba a nyelvtudásért jelentős többletpont jár majd</p>
      <p>A technológiai változásokkal járó kihívásokra koncentrálna az európai adatvédelmi biztos magyar jelöltje. Szabó Endre Győző első magyarként került be a poszt új vezetőjét kiválasztó uniós eljárás utolsó fordulójába.</p>
      <p>Újragondolja feladatait a Magyar Posta. A társaság vezérigazgatója a Magyar Nemzetnek elmondta: a posta a logisztikai infrastruktúra megújítását tűzte ki célul, emellett vizsgálja, hogy mely szolgáltatásokat érdemes megtartania.</p>
      <p>A Dél-Korea és Magyarország közötti diplomáciai kapcsolatok 30 évvel ezelőtti megkötésére és a májusi dunai hajóbaleset áldozataira emlékeztek Budapesten, a Hősök terén. Korea budapesti nagykövete köszönetet mondott azoknak, akik a májusi dunai hajóbaleset után segítettek a mentésben és az áldozatok felkutatásában.</p>
      <p>Leminősítés lehetőségére utaló negatívra rontotta az eddigi stabilról Nagy-Britannia államadós-osztályzatának kilátását a Moody's. A nemzetközi hitelminősítő elsősorban a brit uniós tagság megszűnésének folyamatát kísérő szakpolitikai bénultsággal indokolta a lépést.</p>
      <p>Az Egyesült Államokban hivatalosan is bejelentette indulását a demokraták elnökjelöltségéért Michael Bloomberg. Az amerikai üzletember, volt New York-i polgármester már be is adta a szükséges dokumentumokat Alabamában.</p>
    </article>
  </body>
</html>