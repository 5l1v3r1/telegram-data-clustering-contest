<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620684/%D9%88%D8%B2%DB%8C%D8%B1-%D8%B9%D9%84%D9%88%D9%85-%D8%A8%D8%B1%D9%86%D8%A7%D9%85%D9%87%E2%80%8C%D8%A7%DB%8C-%D8%A8%D8%B1%D8%A7%DB%8C-%D8%A7%D8%AF%D8%BA%D8%A7%D9%85-%D8%AF%D8%A7%D9%86%D8%B4%DA%AF%D8%A7%D9%87%E2%80%8C%D9%87%D8%A7-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T20:19:00+00:00"/>
    <meta property="og:title" content="وزیر علوم: برنامه‌ای برای ادغام دانشگاه‌ها وجود ندارد"/>
    <meta property="og:description" content="وزیر علوم، تحقیقات و فناوری با اشاره به طرح ساماندهی دانشگاه‌های کشور گفت: هیچ برنامه ای برای انحلال و ادغام فیزیکی بین دانشگاه‌ها وجود ندارد."/>
  </head>
  <body>
    <article>
      <h1>وزیر علوم: برنامه‌ای برای ادغام دانشگاه‌ها وجود ندارد</h1>
      <address>
        <time datetime="2019-11-09T20:19:00+00:00">09 Nov 2019, 20:19</time>
      </address>
      <p>
        <i>وزیر علوم، تحقیقات و فناوری با اشاره به طرح ساماندهی دانشگاه‌های کشور گفت: هیچ برنامه ای برای انحلال و ادغام فیزیکی بین دانشگاه‌ها وجود ندارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>منصور غلامی عصر شنبه در نشستی با روسای دانشگاه‌های قم اضافه کرد: فقط درصورتی که ادغام مراکز علمی به افزایش کیفیت دانشگاه منجر شود، برخی موسسات و مراکز آموزش عالی منحل و یا با یک دیگر ادغام خواهند شد.</p>
      <p>وی اضافه کرد: افزایش کیفیت آموزشی و پژوهشی و ماموریت گرایی علمی خاص ویژه هر دانشگاه دو مساله محوری بوده که در رابطه با طرح ساماندهی دانشگاه های کشور دنبال می‌شود.پ</p>
      <figure>
        <img src="https://aftabnews.ir/files/fa/news/1398/8/18/357223_864.jpg"/>
      </figure>
      <p>وی ادامه داد: درطرح ساماندهی مراکز دانشگاهی کشور نسبت به تفویض برخی از اختیارات به روسای دانشگاه‌های مادر پیش بینی‌های مطلوبی صورت گرفته‌است.</p>
      <p>غلامی افزود: درطرح ساماندهی دانشگاه‌ها هیچ رشته تحصیلی حذف نمی‌شود اما درصورت عدم جلب انتظارات وزارت علوم و عدم تکمیل صندلی‌های مراکز علمی ممکن است فعالیت برخی رشته‌ها و مراکز غیرانتفاعی به حالت تعلیق دربیاید.</p>
      <p>وزیر علوم، تحقیقات و فناوری تصریح کرد: درشرایط اقتصادی حاکم بر کشور مدیریت بخش‌های دولتی و غیردولتی مراکز علمی کشور نسبت به گذشته دشوارتر شده‌است.</p>
      <p>وی گفت: با محور قرار دادن تجربیات دوران سخت کنونی، شرایط و وضعیت آینده دانشگاه‌های کشور در برآورد هزینه و افزایش خدمات آموزشی کاملا امیدوار کننده خواهد بود.</p>
      <p>غلامی با اشاره به اهمیت جذب نخبگان در دانشگاه‌های کشور اضافه کرد: برای استفاده از نخبگان در بین اعضای هیات علمی دانشگاه‌های کشور از ۳ سال گذشته اقدامات قابل توجهی درفرایند جذب صورت گرفته‌است.</p>
      <p>فرآیند جذب دانشجویان خارجی در کشور تسهیل شود</p>
      <p>وی گفت: بیشترین تعداد دانشجویان غیرایرانی درجامعه المصطفی العالمیه قم مشغول تحصیل هستند، افزایش دفاتر کنسولی دردانشگاه‌ها و راه اندازی مراکز آموزش زبان فارسی برای جذب دانشجویان خارجی دردست اقدام است.</p>
      <p>غلامی گفت: با حذف برخی از سخت‌گیری‌های تحصیلی، باید جاذبه جذب دانشجویان خارجی را در مراکز آموزش عالی فراهم کرد.</p>
      <p>وزیر علوم، تحقیقات و فناوری یادآور شد: دررابطه با مساله فرهنگی دانشجویان خارجی نیز طرح‌ها و برنامه‌های ویژه در سطح وزارتخانه در دستور کار است، فارغ التحصیلان خارجی دانشگاه‌های ایران باید سفرای فرهنگی انقلاب باشند.</p>
      <p>وی بیان داشت: برای ارتباط و جذب دانشجویان کشور عراق رایزنی و هماهنگی‌هایی درحوزه دیپلماسی بین مسئولان وزارت علوم دو کشور درحال انجام است.</p>
      <p>غلامی اضافه کرد: پذیرش اعضای هیات علمی عراق و افغانستان برای گذراندن دوره دکتری در ایران برای تقویت ارتباطات بین دانشگاهی نیز به صورت جدی دنبال می‌شود.</p>
      <p>وی در ادامه بیان کرد: حمایت از دانشگاه‌های فنی حرفه‌ای و تربیت نیروی انسانی کاردان از سیاستها و اولویت‌های مهم و اصلی وزارت علوم است.</p>
      <p>وزارت علوم با کم فروشی مراکز غیردولتی برخورد می‌کند</p>
      <p>وی افزود: همچنین حمایت جدی از بخش غیردولتی مراکز آموزش عالی از جهت‌گیریهای اصلی وزارت علوم، تحقیقات و فناوری است.</p>
      <p>غلامی در ادامه عنوان کرد: وزارت علوم در رابطه با کم فروشی و کاهش خدمات درمراکز غیردولتی حساسیت ویژه‌ای داشته و در صورت اثبات با آنها برخورد جدی صورت می‌شود.</p>
      <p>وی گفت: درصورتی که نظارت‌های کافی درآموزش و خدمات مراکز غیردولتی به صورت جدی دنبال نشود آینده آموزش عالی کشور ضربه جدی متحمل خواهد شد.</p>
      <p>وزیر علوم، تحقیقات و فناوری یادآور شد: برای تسویه مطالبات دانشگاه آزاد و دانشگاه‌های غیردولتی از بنیاد شهید رایزنی‌هایی با هیات دولت و بنیاد شهید کشور صورت گرفته‌است.</p>
      <p>غلامی اضافه کرد: ۱۹۷ مرکز رشد دربخش تحقیقات و فناوری و ۴۵ پارک علم و فناوری درسطح کشور فعال است، وجود چنین مراکز یکی از مسیرهای درست در انتقال دستاوردهای علمی به جامعه می‌باشد.</p>
      <p>غلامی اظهار داشت: ۴۳ هزار شغل پایدار درمراکز پارک‌های علم و فناوری ایجاد و درعرصه صادرات محصولات داخلی نیز جهش قابل قبولی به خود گرفته‌است، دانشگاه‌های نسل چهارم، دانشگاه‌های جامعه محور به صورت جدی در سطح کشور دنبال خواهد شد.</p>
      <p>وی عنوان کرد: درحوزه پژوهش جایگاه علمی کشور از دهه ۸۰ به بعد با سرعت قابل قبول و رضایت بخشی بهبود یافته و جمهوری اسلامی امروزه در این عرصه صاحب حرف است.</p>
      <p>وی گفت: در سال ۲۰۱۹ ایران طبق پیش بینی‌های صورت گرفته در جایگاه علمی پانزدهم جهان قرار خواهد گرفت.</p>
      <p>وزیر علوم، تحقیقات و فناوری در پایان عنوان کرد: عملکرد و تربیت نیروی انسانی تحصیل کرده و کارآمد توسط دانشگاه های کشور در دوران بعد از انقلاب اسلامی بسیار چشمگیر بوده‌است.</p>
    </article>
  </body>
</html>