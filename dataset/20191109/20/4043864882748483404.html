<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231507/"/>
    <meta property="og:site_name" content="Українська правда"/>
    <meta property="article:published_time" content="2019-11-09T20:38:33+00:00"/>
    <meta property="og:title" content="У ЄБРР підтримують земельну реформу, але нагадали про запобіжники"/>
    <meta property="og:description" content="Керуючий партнер ЄБРР у країнах Східної Європи та Кавказу Маттео Патроне зазначив, що ЄБРР підтримує реформу ринку землі в Україні, однак хоче переконатися, що вона впроваджується правильно."/>
  </head>
  <body>
    <article>
      <h1>У ЄБРР підтримують земельну реформу, але нагадали про запобіжники</h1>
      <address>
        <time datetime="2019-11-09T20:38:33+00:00">09 Nov 2019, 20:38</time>
      </address>
      <p>Керуючий партнер ЄБРР у країнах Східної Європи та Кавказу Маттео Патроне зазначив, що ЄБРР підтримує реформу ринку землі в Україні, однак хоче переконатися, що вона впроваджується правильно.</p>
      <p><b>Джерело</b>: пост Патроне в <a href="https://www.facebook.com/matteo.patrone.3/posts/10214868106833158">Facebook </a>у суботу за підсумками зустрічі з міністром Тимофієм Миловановим</p>
      <p><b>Дослівно</b>: "Ми також очевидно повністю виступаємо за реформування ринку землі. Це історична можливість. Ось чому ми хочемо переконатися, що вона правильно впроваджена та встановлені правильні запобіжники.</p>
      <p>Українці заслуговують на прозорий та справедливий ринок сільськогосподарських земель та захист від корупції та зловживань".</p>
      <p><b>Деталі</b>: Патроне також зазначив, що ЄБРР готовий надавати фінансову допомогу в ході реформи.</p>
      <p><b>Що було раніше</b>: У суботу керуючий партнер ЄБРР у країнах Східної Європи та Кавказу Маттео Патроне <a href="https://www.epravda.com.ua/news/2019/11/9/653526/">заявив</a>, що швидке запровадження земельної реформи в Україні може спричинити незворотні помилки.</p>
      <p><b>Передісторія</b>:</p>
      <ul>
        <li>Міністерство економічного розвитку, торгівлі та сільського господарства опублікувало для обговорення законопроєкт щодо обігу земель сільськогосподарського призначення, яким з 1 жовтня 2020 року скасовується заборона на продаж земель сільськогосподарського призначення.</li>
        <li>Можливість купувати землю буде в українських фізичних та юридичних осіб, територіальних громад та держави. Законопроєктом передбачено переважне право орендаря на купівлю земельної ділянки. Концентрація землі у власності визначена на рівні 15% області та 0,5% країни. Землі державної та комунальної власності будуть реалізовуватися на торгах. Стартова ціна продажу – нормативна грошова оцінка.</li>
      </ul>
      <p>
        <b>
          <i>Читайте також: <a href="https://www.epravda.com.ua/publications/2019/09/20/651811/">Ринок землі Зеленського. Яким він буд</a><a href="https://www.epravda.com.ua/publications/2019/09/20/651811/">е</a></i>
        </b>
      </p>
      <footer>Українська правда</footer>
      <related>
        <a href="https://www.epravda.com.ua/news/2019/10/8/652369/"/>
        <a href="https://www.epravda.com.ua/news/2019/09/25/651974/"/>
        <a href="https://www.epravda.com.ua/news/2019/07/12/649603/"/>
      </related>
    </article>
  </body>
</html>