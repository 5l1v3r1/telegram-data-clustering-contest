<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Facebook-gotvi-novi-promeni-eksperimentut-veche-e-v-hod-912510"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T20:16:00+00:00"/>
    <meta property="og:title" content="Facebook готви нови промени, експериментът вече е в ход"/>
    <meta property="og:description" content="&quot;Фейсбук&quot; пуска експериментална секция за новинарско съдържание. Facebook News ще бъде достъпна засе..."/>
  </head>
  <body>
    <article>
      <h1>Facebook готви нови промени, експериментът вече е в ход</h1>
      <address>
        <time datetime="2019-11-09T20:16:00+00:00">09 Nov 2019, 20:16</time>
      </address>
      <p>"Фейсбук" пуска експериментална секция за новинарско съдържание. Facebook News ще бъде достъпна засега само за някои американски потребители.</p>
      <p>Социалната мрежа иска да има специално място, на което хората да четат и да подреждат новинарско съдържание. То обаче ще се появява и в основния фийд. За тази идея основателят на компанията Марк Зукърбърг говори през лятото по време на дискусия с изпълнителния директор на "Аксел Шпрингер" Матиас Дьопфнер.</p>
      <p>Ходът идва след години, в продължение на които "Фейсбук" променяше тихомълком алгоритмите и подредбата на съдържанието си. Целта му бе да пречи на мнозинството читатели да отидат в друг сайт – включително новинарските такива. А повечето от тях разчитат на посещения за голяма част от приходите си и неколкократно се налагаше да финансират нови работни стратегии, за да запазят видимостта си в социалната мрежа.</p>
      <p>В секцията "Новини" ще има подбор на най-важните информации от деня, правен от журналисти. Съдържанието ще се подбира по аналог на това, което потребителят следи, споделя и чете, но ще се показват и "нови" теми. Ще има и разделение по теми, например "бизнес", "забавление", "здраве", "наука и техника", "спорт". Потребителите ще могат и да скриват текстове, от които не се интересуват.</p>
      <p>"Фейсбук" ще подбира медиите по това дали присъстват в неговия индекс, създаден в сътрудничество с индустрията, както и ще следи дали спазват правилата му против дезинформацията.</p>
      <p>Сред критериите са дали страницата публикува т.нар. "кликбейт" заглавия – тоест, заблужаващи заглавия, които служат, за да привлекат читатели да влязат в страницата. Такова поведение ще се наказва с по-ниско позициониране във фийда. Същото важи за призивите потребител да "хареса" или "сподели" информация, публикуването на подвеждащо или крадено съдържание.</p>
    </article>
  </body>
</html>