<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134488-kiltinavicius-dziaugesi-saldziausia-pergale-karjeroje-adomaitis-akcentavo-klaidu-skaiciu.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-09T20:40:00+00:00"/>
    <meta property="og:title" content="Kiltinavičius džiaugėsi saldžiausia pergale karjeroje, Adomaitis akcentavo klaidų skaičių"/>
    <meta property="og:description" content="Kėdainių „Nevėžis“ pateikė staigmeną LKL ir savo aikštėje 68:65 parklupdė Vilniaus „Rytą“. „Nevėžio“ klubo vairininkas Marius Kiltinavičius, paklaustas, ar ši pergalė – saldžiausia jo karjeroje, nesudvejojo. „Žinoma, – po rungtynių atsakė 37-erių specialistas. – Sveikinimai visiems mūsų žaidėjams ir žiūrovams, kurie gausiai susirinko.“ „Nemanau, kad sužaidėme protingiau už varžovus, bet ..."/>
  </head>
  <body>
    <article>
      <h1>Kiltinavičius džiaugėsi saldžiausia pergale karjeroje, Adomaitis akcentavo klaidų skaičių</h1>
      <address>
        <time datetime="2019-11-09T20:40:00+00:00">09 Nov 2019, 20:40</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-202182-any1000x1000.jpg">
          <img src="https://www.basketnews.lt/paveikslelis-202182-any630x500.jpg"/>
        </a>
      </figure>
      <p>Nuotr. BNS</p>
      <p>Kėdainių „Nevėžis“ pateikė staigmeną LKL ir savo aikštėje 68:65 parklupdė Vilniaus „Rytą“.</p>
      <p>„Nevėžio“ klubo vairininkas Marius Kiltinavičius, paklaustas, ar ši pergalė – saldžiausia jo karjeroje, nesudvejojo.</p>
      <p>„Žinoma, – po rungtynių atsakė 37-erių specialistas. – Sveikinimai visiems mūsų žaidėjams ir žiūrovams, kurie gausiai susirinko.“</p>
      <p>„Nemanau, kad sužaidėme protingiau už varžovus, bet džiaugiuosi, kad pavyko išlaikyti „Rytą“ šalia savęs ir pabaigoje viską lėmė detalės, – tęsė Kiltinavičius. – Žinau, kad galime žaisti protingiau, bet tos klaidos yra tiesiog iš nepatyrimo. Po truputį einame į priekį, atsiranda tarpusavio ryšys, bet tai nieko nereiškia. Antradienį laukia labai svarbus mūšis.“</p>
      <p>Kėdainiečius į pergalę atvedė 22 taškus surinkęs Georgios Kalaitzakis, o Kiltinavičius sulaukęs klausimo apie graiko pasirodymą, negailėjo jam pagyrų.</p>
      <p>„Georgios turi daug potencialo ir jis yra labai geroje vietoje, kur turi geriausias sąlygas kaip žaidėjui augti ir eiti į priekį. Labai džiaugiuosi už jį ir smagu matyti, kaip jis tobulėja“, – teigė „Nevėžio“ stratrgas.</p>
      <figure>
        <iframe src="https://www.youtube.com/embed/gViUvmcxvH8" width="630" height="354" data-service="Youtube" scrolling="no"/>
      </figure>
      <p>Tuo metu sostinės ekipos strategas Dainius Adomaitis po rungtynių nebuvo patenkintas auklėtinių pasirodymu ir bedė į klaidų skaičių.</p>
      <p>„Kaip ir visas sezonas nuo pradžios, taip ir dabar – amerikietiški kalneliai, – po dvikovos kalbėjo Adomaitis. – Europos taurės išvykos rungtynėse padarome 9 klaidas, atvažiuojame į Kėdainius ir suklystame 17 sykių, duodame jiems 14 kamuolių puolime atsikovoti.“</p>
      <p>„Viskas apie lengvus taškus: beveik 20 greitame jų puolime, taip pat – antrieji šansai, – tęsė vilniečių vairininkas. – Sunku labai žaisti, kai padarai tiek klaidų, kas liečia koncentraciją.“</p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-200449-crop100x150.jpg"/>
      </figure>
      <p><a href="https://www.basketnews.lt/zaidejai/19599-viny-okouo.html">Viny Okouo</a> Taškai: 12 Naudingumas: 15 Rezultatyvūs perdavimai: 4 Blokuoti metimai: 1</p>
    </article>
  </body>
</html>