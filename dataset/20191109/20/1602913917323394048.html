<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ce-se-mai-intampla-prin-bucuresti-logica-investitiilor-in-transportul-in-comun-din-capitala-se-refac-refugii-pentru-tramvaie-care-nu-mai-circula-de-doi-ani-dar-sinele-ruginesc-18549760"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-09T20:29:00+00:00"/>
    <meta property="og:title" content="Ce se mai întâmplă prin Bucureşti. Logica investiţiilor în transportul în comun din Capitală: se refac refugii pentru tramvaie care nu mai circulă de doi ani, dar şinele ruginesc"/>
    <meta property="og:description" content="La începutul lunii septembrie, o echipă de muncitori a venit în toiul nopţii să refacă refugiul tramvaiului 5 din zona hipermarketului Kaufland, pe bulevardul Barbu Văcărescu. Două luni mai târziu, lucrările la acest refugiu de numai câţiva metri au fost finalizate. Dar „frumuseţea“ demersului nu constă în durată, ci în faptul că de doi ani de zile tramvaiul 5 nu mai circulă. În plus, deşi refugiile sunt noi, pe Barbu Văcărescu sunt aceleaşi linii de tramvai ruginite, transformate acum într-o imensă parcare. Şi nu este vorba despre refacerea unui singur refugiu. Mai multe astfel de zone au trecut prin reabilitări, deşi nu sunt utilizate, tramvaiul 5 fiind oprit din circulaţie din septembrie 2017 şi înlocuit cu autobuzele 605.Timpul de aşteptare pentru un autobuz 605 poate ajunge şi la 30 de minute, cele mai multe maşini care circulă pe această linie neavând aer condiţionat."/>
  </head>
  <body>
    <article>
      <h1>Ce se mai întâmplă prin Bucureşti. Logica investiţiilor în transportul în comun din Capitală: se refac refugii pentru tramvaie care nu mai circulă de doi ani, dar şinele ruginesc</h1>
      <address><time datetime="2019-11-09T20:29:00+00:00">09 Nov 2019, 20:29</time> by <a rel="author" href="https://www.zf.ro/autor/roxana-petrescu" target="_blank">Roxana Petrescu</a></address>
      <p>La începutul lunii septembrie, o echipă de muncitori a venit în toiul nopţii să refacă refugiul tramvaiului 5 din zona hipermarketului Kaufland, pe bulevardul Barbu Văcărescu. Două luni mai târziu, lucrările la acest refugiu de numai câţiva metri au fost finalizate. Dar „frumuseţea“ demersului nu constă în durată, ci în faptul că de doi ani de zile tramvaiul 5 nu mai circulă. În plus, deşi refugiile sunt noi, pe Barbu Văcărescu sunt aceleaşi linii de tramvai ruginite, transformate acum într-o imensă parcare.<br/>Şi nu este vorba despre refacerea unui singur refugiu. Mai multe astfel de zone au trecut prin reabilitări, deşi nu sunt utilizate, tramvaiul 5 fiind oprit din circulaţie din septembrie 2017 şi înlocuit cu autobuzele 605.Timpul de aşteptare pentru un autobuz 605 poate ajunge şi la 30 de minute, cele mai multe maşini care circulă pe această linie neavând aer condiţionat.</p>
      <p>Societatea de Transport Bucureşti (STB), fosta RATB, compania în subordinea Primăriei Capitalei, refuză de mai bine de o lună să răspundă la câteva întrebări: de ce este necesară modernizarea acestor refugii sau care este valoarea investiţiei. Anul trecut, STB a termi­nat cu un profit net de 1,1 milioane de lei, de 6,5 ori mai mic decât cel din 2017, la afaceri de 965 milioane de lei, în creştere cu 28%. Firma are peste 10.000 de angajaţi, arată datele de la Ministerul Finanţelor.</p>
      <p>„Sunt în concediu. Veţi primi un răspuns de la un coleg care nu e. Care nu e în concediu, vreau să zic. Adică nu e ca mine. Mersi.“ Aşa suna mesajul automat lăsat, în septembrie, de unul dintre responsabilii pentru relaţiile cu presa din cadrul STB. „Nu, nu începe să circule tramvaiul“, spune un muncitor de pe „şantierul“ refugiului din zona Kaufland, Barbu Văcărescu. „Facem aceste lucrări pentru la anul, pentru Euro 2020. Atunci o să circule“, completează acelaşi muncitor.</p>
      <p>Înainte de a fi oprit din circulaţie, tramvaiul 5 conecta centrul oraşului, Piaţa Sfânta Vineri (zona Unirii) cu Băneasa, neavând însă o buclă de întoarcere în zona aeroportului. Practic, la finalul călătoriei, vatmanul trebuia să se dea jos şi să meargă în celălalt capăt al tramvaiului pentru a începe o nouă călătorie. La fel stau lucrurile şi acum. Mai mult, pe zona bulevar­dului Barbu Văcărescu, liniile nu au fost modernizate în aceşti doi ani.</p>
      <p>Transportul în comun rămâne una dintre marile probleme ale Bucureştiului, unul dintre cele mai congestionate oraşe din lume, în care zilnic locuitorii pierd o oră blocaţi în maşini din cauza traficului. Potrivit celor mai recente in­formaţii furni­zate de STB, firma avea în mai, anul acesta, un parc format din 1.270 de auto-buze şi 280 de tramvaie. La acel moment, se aflau în circulaţie 270 de autobuze Otokar. Pâ­nă la data de 01.06.2019 urma să mai fie re­cep­ţionate încă 130 de autobuze Otokar. Tot atunci, reprezen­tanţii STB spuneau că după mo­dernizarea flotei de autobuze, şi cea de tram­vaie va trece printr-un upgrade, fară a pre­ciza exact când ar trebui să se întâmple acest lucru.</p>
      <p>„Municipalitatea mai are în program achiziţia a 100 de tramvaie moderne, dotate cu echipament de climatizare, sistem care va oferi posibilitatea reglării atât a temperaturii, cât şi a debitului de aer. Odată cu recepţionarea acestor tramvaie vom putea să scoatem din circulaţie vehiculele care au atins deja limita de exploatare. În plus, STB SA a semnat un contract, care e în derulare, pentru echiparea cu sisteme de climatizare a 46 de tramvaie (model V3A-CH-PPC), cu punere în funcţiune, eşalonat, până la sfârşitul anului 2019“, mai spuneau atunci reprezentanţii STB.</p>
      <p>Cert este totuşi că pasagerii pot aştepta venirea tramvaielor moderne în refugii complet reabilitate. Cel puţin în zona Barbu Văcărescu.</p>
    </article>
  </body>
</html>