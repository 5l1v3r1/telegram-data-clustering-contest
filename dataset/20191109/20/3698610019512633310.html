<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/ssha-privitali-rishennya-sudu-oon-u-spravi-ukrayina-proti-rosiyi-329094_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T20:51:00+00:00"/>
    <meta property="og:title" content="США привітали рішення суду ООН у справі &quot;Україна проти Росії&quot;"/>
    <meta property="og:description" content="Рішення МС ООН – важливий крок у захисті суверенітету, територіальної цілісності і демократії України, заявив посольство США в Україні."/>
  </head>
  <body>
    <article>
      <h1>США привітали рішення суду ООН у справі "Україна проти Росії"</h1>
      <h2>Рішення МС ООН – важливий крок у захисті суверенітету, територіальної цілісності і демократії України, заявив посольство США в Україні.</h2>
      <address>
        <time datetime="2019-11-09T20:51:00+00:00">09 Nov 2019, 20:51</time>
      </address>
      <p>Сполучені Штати Америки вітають і підтримують <a href="https://dt.ua/POLITICS/ukrayina-proti-rf-mizhnarodniy-sud-oon-vidhiliv-usi-zaperechennya-rosiyi-329009_.html"><b>рішення Міжнародного суду ООН</b></a>, який більшістю голосів відхилив усі заперечення Росії у справі щодо фінансування тероризму та порушення прав людини в окупованому Криму, повідомляє прес-служба посольства США в Україні <a href="https://www.facebook.com/usdos.ukraine/posts/10157263123276936?__xts__%5b0%5d=68.ARBKswjYEzEBmiCEf2TDYEwL63LVVJhNZLOaJJIgRY6rbk9T_dTDkrWjol6sfoGM4V8OMMr3I4goNRnk_zYcDh0oSSo0Km0xHbpDsFG-tL6seOoV49e0EiQ3qxjxWHRUIQkLXPW9Zh_tQNWcO5-mQdfJuVya052S1fAlQ3B6-c2ixtl9DQNGTWZaaBlgTFhEkv9PkCNes01SmjvfiMHZZWUyxMnlDWcE3gL6GcC9HUKLC8bm46yeTVJOSnuWHBQBF2LXNQWuafN29he_LhSPnqyzFn_dXnOEOxO5MUURppO4MSErh5ZnCxfHjkpKAyUAAkWvsr7d3x9QLA&amp;__tn__=-R">Facebook.</a></p>
      <p>"Ми вітаємо Україну з рішенням Міжнародного суду про визнання своєї юрисдикції у справі Україна проти Росії. Це важливий крок у захисті суверенітету, територіальної цілісності і демократії України, та залученні Росії до відповідальності за свої дії", – сказано в повідомленні.</p>
      <p>8 листопада <b><a href="https://dt.ua/POLITICS/mizhnarodniy-sud-oon-viznav-priynyatnoyu-skargu-ukrayini-do-rf-schodo-terorizmu-v-donbasi-328982_.html">Міжнародний суд ООН визнав власну юрисдикцію для розгляду позову України до Росії</a></b> у зв'язку з порушенням Кремлем Міжнародної конвенції про боротьбу з фінансуванням тероризму і Міжнародної конвенції про ліквідацію всіх форм расової дискримінації. У позові викладені факти фінансування Кремлем терористичних організацій ОРДЛО і переслідування українців і кримських татар за етнічною ознакою в анексованому Криму.</p>
      <p>Росія намагалася оскаржити право Міжнародного суду розглядати позов України, попередні слухання відбулися на початку червня.</p>
      <p>19 квітня 2017 року <a href="https://dt.ua/POLITICS/sud-oon-zobov-yazav-rosiyu-vidnoviti-medzhlis-i-pripiniti-nacionalnu-diskriminaciyu-v-krimu-240204_.html"><b>Міжнародний суд ООН ухвалив тимчасові заходи</b></a> у справі "Україна проти РФ" і зобов'язав Росію: а) утриматися від обмежень щодо кримських татар на представництво власних інтересів, включаючи відновлення діяльності Меджлісу; б) забезпечити ведення навчання українською мовою. МС ООН також зобов'язав Україну і Росію повністю виконувати всі положення досягнутих в Мінську домовленостей.</p>
      <p>Суд зобов'язав Росію відзвітувати про конкретні кроки, спрямовані на виконання рішення, до 19 січня 2019 року. Однак Кремль припис проігнорував.</p>
      <p>Докладніше<a href="https://dt.ua/internal/ukrayina-vs-rosiya-raund-pershiy-rozvidka-boyem-mizhnarodniy-sud-oon-uhvaliv-rishennya-schodo-timchasovih-zahodiv-240493_.html"><b> читайте в статті Володимира Кравченка "Україна vs Росія: перший раунд – розвідка боєм"</b> </a>у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL1VTIEVtYmFzc3kgS2lldiBVa3JhaW5l">Посольство США в Україні</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>