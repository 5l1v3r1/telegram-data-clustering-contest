<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/slik-har-det-gatt-med-svein/71794897"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T20:26:44+00:00"/>
    <meta property="og:title" content="Slik har det gått med Svein"/>
    <meta property="og:description" content="Har snudd om livet etter tv-suksessen."/>
  </head>
  <body>
    <article>
      <h1>Slik har det gått med Svein</h1>
      <h2>Har snudd om livet etter tv-suksessen.</h2>
      <address><time datetime="2019-11-09T20:26:44+00:00">09 Nov 2019, 20:26</time> by <a rel="author">Ruben Pedersen</a></address>
      <p>I 2015 snudde<a href="https://www.dagbladet.no/magasinet/mamman-til-petter-nyquist/68605684"> Petter Nyquist (41) landet på hodet</a> da han bestemte seg for å belyse en side av samfunnet få hadde kjennskap til. <a href="https://www.dagbladet.no/kultur/christer-var-rusavhengig---petter-uteligger-endret-livet-mitt/69562859">Konseptet «Petter Uteligger»</a> gikk ut på at han forlot familien til fordel for 52 dager på gata i Oslo - bare med et håndholdt kamera og klærne han hadde på seg.</p>
      <p>
        <b>Resultatet ble en umiddelbar suksess, og sørget for Gullruten-priser, nye sesonger og spin-off-serier. I tillegg <a href="https://www.dagbladet.no/kultur/slik-forandret-petter-uteligger-livet-til-de-hjemlose-pa-gata/60439757">forandret det livene til mange av dem i Oslos gatebilde</a> som Nyquist fikk komme tett på.</b>
      </p>
      <p>I 2016 ble Svein Stang (56), en Erlik Oslo-selger Nyquist møtte i allerede første episode, nominert til årets deltaker på Gullruten. Siden den gang har Stang rørt mange med sin historie - og om hvordan det å selge gatemagasinet har reddet ham.</p>
      <h3>Fikk leilighet</h3>
      <p>Det har gått en stund siden vi sist hørte noe fra Stang. Nå forteller 56-åringen om sitt nye liv i et intervju <a href="http://www.erlik.no/svein-stang-har-fatt-et-nytt-liv-pa-sorlandet/">med magasinet</a> han elsker å selge.</p>
      <p>Da vi først ble kjent med ham bodde han på hospits i Oslo, samtidig som han sov enkelte kvelder ute. Nå har han bestemt seg for å flytte sørover, sånn at han er litt nærmere broren.</p>
      <p>- Da jeg først kom hit til Vanse bodde jeg hos «broderen». Du kan ikke bo hos broren din et halvt år i slengen, vet du, da blir du sinnssyk. Så jeg søkte om å få kommunal leilighet her. Det fikk jeg etter et par måneder, forteller han, og fortsetter:</p>
      <p>
        <b>- Jeg fikk også en helt ny kjør-i-butikken-bil, sånn som «gamlinga» kjører rally med på kjøpesentre. Jeg skjønner ikke at de tør, de kan jo brekke beina på folk.</b>
      </p>
      <p>Vanse er et tettsted i Farsund kommune i Vest-Agder, og har rundt 2000 innbyggere. Han forteller at det ligger ute i havgapet, rundt tre mil unna Lindesnes. At det blåser og er kaldt, legger han ikke skjul på overfor magasinet - i hvert fall på denne tida av året.</p>
      <p>Han forklarer at han kan se brorens hus fra leiligheten, og påpeker at stedet er lite. Det er ikke som Stovner senter, men mer som Tøyen torg, mener han.</p>
      <figure>
        <img src="https://dbstatic.no/71798512.jpg?imageId=71798512&amp;width=1024&amp;height=615"/>
        <figcaption><b>MOTTOK PRIS:</b> Petter Nyquist mottok i 2016 årets «Brosteinprisen» fra Kirkens Bymisjon. Her er han sammen med Svein Stang i den forbindelse. Foto: NTB Scanpix Vis mer</figcaption>
      </figure>
      <p>I den nye leiligheten har han fått seg skinnsofa og tv, og får hjelp av både hjemmehjelp og vaskepersonale.</p>
      <p>
        <b>- Jeg har ikke noe styrke i ryggen og beina, skjønner du, forteller han til magasinet.</b>
      </p>
      <p>Den kjente tv-profilen lider også av nyresvikt, noe som gjør at han får dialyse på et sykehus i området. Tross enkelte helseproblemer, har han ingen planer om å legge jobben på hylla. Intervjuet med 56-åringen ble gjort en gang i høst, og det er nærliggende å tro at han har vært flere turer i Oslo - som han varslet i intervjuet.</p>
      <p>- Nå skal jeg snart ta meg en tur til Oslo og jobbe. Da skal jeg ta med meg ti blader tilbake og selge dem her. Jeg har bare to fridager, tirsdag og torsdag. Mandag, onsdag og fredag er jeg på sykehuset og får dialyse, forklarer han.</p>
      <h3>Flott bånd</h3>
      <p>Selv om han nå bor sørpå, hender det at Nyquist besøker ham i ny og ne. At duoen fikk et nært bånd under tiden på gata, er <a href="http://www.dagbladet.no/2016/03/22/kultur/petter_uteligger/tv_2/tv2/oslo/43620459/">ingen hemmelighet</a>.</p>
      <p>- Svein har blitt en god og nær venn. Hver gang vi treffes er han veldig opptatt av å høre hvordan det står til med familien min og livet ellers. Vi henger mye sammen, ikke fordi jeg føler at jeg må bidra, men fordi han lærer meg mye. Han setter ofte ting i perspektiv. Det gjelder også de andre i serien som jeg fortsatt treffer, har Nyquist tidligere fortalt til <a href="https://www.dagbladet.no/kultur/vi-planlegger-battur-til-sommeren-det-blir-helt-kaos/60379206">Dagbladet</a>.</p>
      <figure>
        <img src="https://dbstatic.no/71798492.jpg?imageId=71798492&amp;width=1024&amp;height=615"/>
        <figcaption><b>NÆRE VENNER:</b> Petter Nyquists idé om å bo på gata i Oslo i 52 dager skaffet ham mange nye vennskap, blant disse er Svein Stang. Foto: Bjørn Langsem / Dagbladet Vis mer</figcaption>
      </figure>
      <p>Den gang planla de to å dra på båttur sammen, som var 56-åringens store drøm. Vennskapet har vært god terapi for begge to. Tidvis i serien var Stang dypt nede i rusproblemer, men han klarte seg alltid.</p>
      <p>- Jeg håper for Guds skyld at jeg ikke kommer tilbake til det helvete der en gang til, sa han til Dagbladet i 2016 - i forbindelse med en dokumentar om tida etter serien.</p>
      <p>
        <b>Den nye kjendistilværelsen satte han stor pris på den gang:</b>
      </p>
      <p>- Alle skal jo ta selfies vet du, og det blir mye prating. Jeg synes det er greit så lenge folk er hyggelige og tåler en spøk, sa Stang, som ikke har mistet sitt gode humør.</p>
    </article>
  </body>
</html>