<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596566/apokalyptikes-plirofories-gia-ti-fatria-pou-skorpa-ton-tromo-stin-protevousa"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T20:30:00+00:00"/>
    <meta property="og:title" content="Αποκαλυπτικές πληροφορίες για τη «φατρία» που σκορπά τον τρόμο στην πρωτεύουσα"/>
    <meta property="og:description" content="Σε αστακό μετατράπηκε χθες βράδυ η πρωτεύουσα καθώς στο αρχηγείο αστυνομίας καταφθάνουν συνεχώς πληροφορίες ότι η απόπειρα φόνου 30χρονου Σύρου την..."/>
  </head>
  <body>
    <article>
      <h1>Αποκαλυπτικές πληροφορίες για τη «φατρία» που σκορπά τον τρόμο στην πρωτεύουσα</h1>
      <address><time datetime="2019-11-09T20:30:00+00:00">09 Nov 2019, 20:30</time> by <a rel="author">Έλενα Λουκά</a></address>
      <p>Σε αστακό μετατράπηκε χθες βράδυ η πρωτεύουσα καθώς στο αρχηγείο αστυνομίας καταφθάνουν συνεχώς πληροφορίες ότι η απόπειρα φόνου 30χρονου Σύρου την περασμένη Κυριακή στην Έγκωμη, θα οδηγήσει σε νέο αιματοκύλισμα στον κόσμο της νύχτας.</p>
      <p>Γύρω στις 9 το βράδυ, με οδηγίες του αστυνομικού διευθυντή Λευκωσίας, έγινε ανάκληση προσωπικού προκειμένου η επιχείρηση να διευρυνθεί.</p>
      <p>Παρόλα αυτά η ανάκληση έγινε στο πλαίσιο της εφαρμογής του σχεδίου "Αστραπή", προκειμένου να διαπιστωθεί η ετοιμότητα των μελών της δύναμης.</p>
      <p>Κι ενώ η επιχείρηση  βρισκόταν σε εξέλιξη, υπό το φόβο αντίποινων, στα γραφεία του ΤΑΕ Λευκωσίας έφθασε πληροφορία ότι ο αδελφός του 30χρονου τραυματία της απόπειρας φόνου στην Έγκωμη την περασμένη Κυριακή, εξαπέλυε απειλές σε διάφορα υποστατικά της πρωτεύουσας. Αναζητήθηκε, εντοπίστηκε και οδηγήθηκε στα γραφεία του ΤΑΕ Λευκωσίας, όπου έγιναν συστάσεις τόσο στον ίδιο όσο και σε άλλα μέλη της οικογένειας και του περιβάλλοντός του και στην συνέχεια αφέθηκε ελεύθερος.</p>
      <p>Τις επόμενες ώρες αναμένεται ότι θα ξεκαθαρίσει και το σκηνικό όσον αφορά τους 6 συλληφθέντες της απόπειρας φόνου καθώς αναμένεται ν' αποφασιστεί ποιοί από αυτούς θα οδηγηθούν ενώπιον του δικαστηρίου για ανανέωση της κράτησής τους και ποιοί θα αφεθούν ελεύθεροι.</p>
      <p>Η δράση πάντως ομάδας Σύρων που δρα τους τελευταίους μήνες στην παλιά Λευκωσία, τρομοκρατώντας ολόκληρη την περιοχή, είναι πολύ καλά γνωστή στην αστυνομία και σύμφωνα με όσα λέχθηκαν ενώπιον του δικαστηρίου την περασμένη εβδομάδα, η δράση της επεκτείνεται και στην υπόλοιπη πρωτεύουσα.</p>
      <p>Παρόλο που έχουν αποφασιστεί και ληφθεί επιπρόσθετα μέτρα αστυνόμευσης της περιοχής, εντούτοις μέχρι στιγμής δεν έχει γίνει κατορθωτή η πάταξη της εγκληματικής δράσης της εν λόγω ομάδας.</p>
      <p>Πληροφορίες αναφέρουν ότι διαπιστωμένα, η ομάδα των Σύρων αποτελείται από 500 άτομα, με τους περισσότερους από αυτούς να βρίσκονται στην Κύπρο υπό το καθεστώς πολιτικών προσφύγων. Ασφαλείς πληροφορίες, μάλιστα, αναφέρουν ότι κάποιοι από αυτούς θεωρήθηκαν ύποπτοι για τρομοκρατία.</p>
      <p>Η Λευκωσία θα βρίσκεται και απόψε σε αστυνομικό κλοιό, κυρίως, όπως αναφέρουν πληροφορίες, για να εμπεδωθεί το αίσθημα ασφάλειας στους πολίτες.</p>
      <p>
        <b>Δείτε σχετικό βίντεο:</b>
      </p>
      <figure>
        <iframe src="https://www.youtube.com/embed/0cyGTOsmvBs" width="1903" height="768" data-service="Youtube" scrolling="no"/>
      </figure>
    </article>
  </body>
</html>