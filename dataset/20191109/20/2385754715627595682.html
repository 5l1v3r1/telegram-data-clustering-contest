<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/596574/me-20-epikratise-tis-granada-i-valenthia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T20:05:00+00:00"/>
    <meta property="og:title" content="Με 2-0 επικράτησε της Γρανάδα η Βαλένθια"/>
    <meta property="og:description" content="Οι «νυχτερίδες» επικράτησαν 2-0 της Γρανάδα και την έπιασαν στην 6η θέση με 20 βαθμούς, κλείνοντας μια θριαμβευτική εβδομάδα με τον ιδανικότερο..."/>
  </head>
  <body>
    <article>
      <h1>Με 2-0 επικράτησε της Γρανάδα η Βαλένθια</h1>
      <address><time datetime="2019-11-09T20:05:00+00:00">09 Nov 2019, 20:05</time> by <a rel="author">Sigmalive.Sports</a></address>
      <p>Οι «νυχτερίδες» επικράτησαν 2-0 της Γρανάδα και την έπιασαν στην 6η θέση με 20 βαθμούς, κλείνοντας μια θριαμβευτική εβδομάδα με τον ιδανικότερο τρόπο.<br/> <br/>Η Βαλένθια δείχνει να έχει πάρει φόρα και να μην σταματά. Μετά το διπλό επί της Εσπανιόλ και την μεγάλη νίκη μεσοβδόμαδα επί της Λιλ, η οποία την κράτησε στο κόλπο της πρόκρισης για τα νοκ άουτ του Τσάμπιονς Λιγκ, επικράτησε και απέναντι στην Γρανάδα με 2-0. Έτσι έπιασαν την αντίπαλό τους στην 6η θέση της κατάταξης με 20 βαθμούς.<br/> <br/>Οι Λεβαντίνοι σημείωσαν γκολ αρχικά στο 60’ με τον Παρέχο, αλλά αυτό δεν μέτρησε, αφού ο Γκαμεϊρό βρισκόταν στην πορεία της μπάλας, με τον διαιτητή να θεωρεί –σωστά- πως επηρεάζει την φάση, κάτι που ξεκαθάρισε με την βοήθεια του VAR. Mε τον ίδιο τρόπο, μετά από εξέταση δηλαδή της φάσης, μέτρησε το γκολ του Βας στο 74’, αφού στην σέντρα που έγινε από δεξιά, ο Μάξι Γκόμες κάνει συμμετοχή στην φάση, ακουμπώντας την μπάλα, αλλά έρχεται από κανονική θέση και ο Βας σκοράρει με το δεξί.<br/> <br/>Στις καθυστερήσεις και συγκεκριμένα στο 7ο λεπτό του έξτρα χρόνου, ο Φεράν έφυγε στην κόντρα επίθεση και με αριστερό ασύλληπτο σουτ έγραψε το 2-0, για να υπογράψει την 5η φετινή νίκη στο πρωτάθλημα.</p>
    </article>
  </body>
</html>