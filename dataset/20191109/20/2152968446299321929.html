<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/09/aec-kozlodui-posreshtna-522-posetiteli.429102"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T20:36:00+00:00"/>
    <meta property="og:title" content="АЕЦ &quot;Козлодуй&quot; посрещна 522 посетители"/>
    <meta property="og:description" content="Те станаха част от Деня на отворени врати | Dnes.bg"/>
  </head>
  <body>
    <article>
      <h1>АЕЦ "Козлодуй" посрещна 522 посетители</h1>
      <h2>Те станаха част от Деня на отворени врати</h2>
      <address><time datetime="2019-11-09T20:36:00+00:00">09 Nov 2019, 20:36</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Денят на отворени врати на 9 ноември доведе в АЕЦ "Козлодуй" 522 посетители, съобщиха от атомната ни централа.</p>
      <p>Хора от цяла България имаха възможност лично да разгледат централата. И този път имаше чуждестранни граждани – от Сърбия, Словакия и Русия.</p>
      <p>За всички тях бяха организирани посещения на командните и машинните зали на пети и шести блок. Експерти от централата подробно разказваха как се осъществява производственият процес и по какъв начин е осигурена безопасната експлоатация на ядрените мощности.</p>
      <p>В Информационния център бяха прожектирани документални филми за създаването и развитието на първата на Балканите атомна централа, която през тази година отбеляза своята 45-годишнина. В реално време бяха извършвани прецизни измервания на параметрите на околната среда от мобилната лаборатория за радиоекологичен мониторинг.</p>
      <p>Атрактивни за всички бяха и демонстрациите на пожарникарите от Районна служба „Пожарна безопасност и защита на населението” – АЕЦ "Козлодуй".</p>
      <p>Семейство Доневи от София се записа с най-малкия посетител – двумесечната Мая, а доайен сред участниците бе 79-годишният Цветан Цолов от Враца. <br/> </p>
    </article>
  </body>
</html>