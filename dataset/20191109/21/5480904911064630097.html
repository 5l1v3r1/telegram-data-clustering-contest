<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-brne-na-vystavisti-tancilo-2223-lidi-prekonali-lonsky-rekord/1819209?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T21:17:00+00:00"/>
    <meta property="og:title" content="V Brně na výstavišti tančilo 2223 lidí, překonali loňský rekord"/>
    <meta property="og:description" content="Brno - V pavilonu A brněnského výstaviště dnes odpoledne v jednu chvíli tančilo 2223 lidí, což je nový český rekord v počtu tanečníků na jednom místě, který zaevidovala pelhřimovská Agentura Dobrý den. ČTK to večer sdělila mluvčí festivalu Life! Dita Brančíková."/>
  </head>
  <body>
    <article>
      <h1>V Brně na výstavišti tančilo 2223 lidí, překonali loňský rekord</h1>
      <address><time datetime="2019-11-09T21:17:00+00:00">09 Nov 2019, 21:17</time> by <a rel="author" href="http://www.ctk.cz/" target="_blank">ČTK</a></address>
      <p>Brno - V pavilonu A brněnského výstaviště dnes odpoledne v jednu chvíli tančilo 2223 lidí, což je nový český rekord v počtu tanečníků na jednom místě, který zaevidovala pelhřimovská Agentura Dobrý den. ČTK to večer sdělila mluvčí festivalu Life! Dita Brančíková.</p>
      <p>"Jedná se o rekord, kdy nejvíce lidí tančí na jednu choreografii na jednom místě. Letos se tančilo na písničku skupiny We are Family," uvedla Brančíková. Proti loňskému počtu 2135 byl rekord překonaný jen o necelou stovku a pavilon už byl velmi plný. Organizátoři pokus o rekord, zatím vždy úspěšný, dělají několik let po sobě. Nicméně překonat starý rekord už není tak jednoduché jako v počátcích dílčího festivalu Dance Life!</p>
      <p>Tento festival láká všechny lidi, které zajímají různé žánry a druhy tance. Na výstavišti se konají workshopy, lidé se mohou vzdělávat, sledovat profesionály a bavit se při tanečních show. Tančí se klasika i moderna a přijíždí i řada zahraničních hostů, dodala Brančíková.</p>
      <p>Festival Life! skončí v neděli, součástí je i veletrh karavanů a obytných vozů Caravaning Brno. Pořadatelé z Veletrhů Brno očekávají návštěvnost okolo 50.000 lidí.</p>
    </article>
  </body>
</html>