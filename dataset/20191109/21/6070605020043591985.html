<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/mobilitzacio-CDR-aconsegueix-objectiu-Urquinaona_0_2340966098.html"/>
    <meta property="og:site_name" content="Ara.cat"/>
    <meta property="article:published_time" content="2019-11-09T21:46:06+00:00"/>
    <meta property="og:title" content="La mobilització del CDR no aconsegueix l'objectiu d’arribar a la plaça Urquinaona"/>
    <meta property="og:description" content="El fort desplegament policial evita l'accés dels manifestants a la comissaria de Via Laietana"/>
  </head>
  <body>
    <article>
      <h1>La mobilització del CDR no aconsegueix l'objectiu d’arribar a la plaça Urquinaona</h1>
      <h2>El fort desplegament policial evita l'accés dels manifestants a la comissaria de Via Laietana</h2>
      <address>
        <time datetime="2019-11-09T21:46:06+00:00">09 Nov 2019, 21:46</time>
      </address>
      <p>Dos dissabtes després dels últims aldarulls a la ciutat de Barcelona, el CDR del Barcelonès ha convocat una manifestació amb el lema <i>Ho tornarem a fer</i> que emplaçava els manifestants a arribar a la plaça Urquinaona, símbol de les protestes, per dirigir-se després a la comissaria de la Policia Nacional de la Via Laietana. Les cinc-centes persones que han secundat la convocatòria –una xifra molt més baixa que la dels dies forts després de la sentència– no han pogut ni arribar a Urquinaona pel blindatge policial.</p>
      <p>Els manifestants han començat la manifestació per la ronda Sant Pere, però a l’altura de plaça Catalunya els Mossos els han barrat el pas i també al carrer Fontanella, cosa que ha obligat els manifestants a pujar pel passeig de Gràcia fins a la Gran Via. Allà han intentat baixar per diferents carrers, i ho han estat a punt de fer per Roger de Llúria, però l’arribada de noves dotacions policials els ho ha impedit. Ha estat en aquest indret on alguns joves han llançat els primers objectes.</p>
      <p>Com si es tractés del joc del gat i la rata, els manifestants han pogut escapolir-se pel carrer Girona fins que a la confluència amb Ausiàs March la Policia Nacional, que ha reforçat l’operatiu, ha efectuat les primeres càrregues de la nit. Davant la batussa, els manifestants han retrocedit i han baixat per Bailèn, aquest cop fins arribar a Ali Bei, on han muntat una barricada amb dos contenidors. Una acció que han aprofitat els agents dels Mossos per dispersar els manifestants a peu i amb furgonetes en una persecució que s'ha allargat pel passeig de Sant Joan fins a la plaça Tetuan, on es volien reagrupar. Tampoc ho han pogut aconseguir perquè tant els antidisturbis de la Policia Nacional com dels Mossos els han seguit fins a la Gran Via, on de nou han tornat a colpejar algun manifestant que s’havia quedat endarrerit.</p>
      <p>El fort desplegament policial ha comportat que els manifestants, ja dispersats en petits grups, aprofitessin els concerts que feia el Tsunami Democràtic a la plaça Universitat per camuflar-se entre els milers d’assistents a l’acte. Les furgonetes de la policia ja no s'hi han acostat i des de la distància han controlat si els manifestants es tornaven a reagrupar, cosa que ja no ha passat. Sigui com sigui, el dispositiu policial per blindar la plaça Urquinaona ha durat fins gairebé la mitjanit per evitar nous intents.</p>
    </article>
  </body>
</html>