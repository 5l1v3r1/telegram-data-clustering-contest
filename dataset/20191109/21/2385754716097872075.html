<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596587/o-kyklonas-mpoulmpoul-saronei-tis-aktes-tis-indias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T21:34:00+00:00"/>
    <meta property="og:title" content="Ο κυκλώνας Μπουλμπούλ σαρώνει τις ακτές της Ινδίας"/>
    <meta property="og:description" content="Ο κυκλώνας Μπουλμπούλ σαρώνει από σήμερα τις ακτές της Ινδίας, προκαλώντας τον θάνατο τουλάχιστον 2 ανθρώπων, με τις αρχές της χώρας και του γειτονικού..."/>
  </head>
  <body>
    <article>
      <h1>Ο κυκλώνας Μπουλμπούλ σαρώνει τις ακτές της Ινδίας</h1>
      <address><time datetime="2019-11-09T21:34:00+00:00">09 Nov 2019, 21:34</time> by <a rel="author">sigmalive</a></address>
      <p>Ο κυκλώνας Μπουλμπούλ σαρώνει από σήμερα τις ακτές της Ινδίας, προκαλώντας τον θάνατο τουλάχιστον 2 ανθρώπων, με τις αρχές της χώρας και του γειτονικού Μπανγκλαντές να εκδίδουν εντολές για την απομάκρυνση εκατοντάδων χιλιάδων ανθρώπων.</p>
      <p>Το μάτι του κυκλώνα, τον οποίο συνοδεύουν άνεμοι ταχύτητας 120 χλμ/ώρα, αναμένεται να πλήξει απόψε το βράδυ τις ακτές του Κόλπου της Βεγγάλης, κοντά στα σύνορα Ινδίας-Μπανγκλαντές.</p>
      <p>Αεροδρόμια και λιμάνια έκλεισαν. Τα πρώτα θύματα καταγράφηκαν πριν καν ο κυκλώνας φθάσει στο μέγιστο της ισχύος του. Ένας άνθρωπος σκοτώθηκε από την πτώση ενός δέντρου, που ξεριζώθηκε, και άλλος ένας όταν κατέρρευσε ένας τοίχος στην πολιτεία Οντίσα, έγινε γνωστό από τις αρχές.</p>
      <p>Περισσότεροι από 60.000 άνθρωποι εγκατέλειψαν τις εστίες τους στην Ινδία, την ώρα που η κυβέρνηση του Μπανγκλαντές έδινε εντολές εκκένωσης σε 400.000 ανθρώπους.</p>
      <p>Στρατιωτικοί στο Μπανγκλαντές αναπτύχθηκαν στα χωριά και περίπου 55.000 εθελοντές πήγαν από πόρτα σε πόρτα, καλώντας τους κατοίκους με μεγάφωνα να φύγουν.</p>
      <p>Περίπου 1.500 τουρίστες εγκλωβίστηκαν στη νήσο Σεν Μάρτιν, στον Κόλπο της Βεγγάλης, καθώς οι θαλάσσιες συγκοινωνίες διακόπηκαν λόγω των ισχυρών βροχοπτώσεων.</p>
      <p>Σύμφωνα με τη μετεωρολογική υπηρεσία του Μπανγκλαντές, από τον κυκλώνα αναμένονται κύματα ύψους 2 μέτρων.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>