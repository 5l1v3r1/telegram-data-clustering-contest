<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rosiya-vikoristovuye-interpol-dlya-peresliduvannya-ukrayinciv-mvs-ukrayini-329098_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T21:28:00+00:00"/>
    <meta property="og:title" content="Росія використовує Інтерпол для переслідування українців – МВС України"/>
    <meta property="og:description" content="Росія порушила міжнародні норми, окрім цього, грубо проігнорувала дві статті статуту Інтерполу."/>
  </head>
  <body>
    <article>
      <h1>Росія використовує Інтерпол для переслідування українців – МВС України</h1>
      <h2>Росія порушила міжнародні норми, окрім цього, грубо проігнорувала дві статті статуту Інтерполу.</h2>
      <address>
        <time datetime="2019-11-09T21:28:00+00:00">09 Nov 2019, 21:28</time>
      </address>
      <p>Росія повністю сфабрикувала справу <a href="https://dt.ua/UKRAINE/ukrayinskiy-konsul-zustrivsya-iz-zatrimanim-u-polschi-veteranom-ato-mazurom-329088_.html"><b>затриманого Польщею за запитом Москви українського ветерана АТО, добровольця Ігоря Мазура</b></a>, сказано у повідомленні Міністерства закордонних справ України на адресу Інтерполу, розповів глава МВС України Арсен Аваков, передає <a href="https://www.unian.net/politics/10749144-mvd-o-zaderzhanii-mazura-rossiya-pytaetsya-ispolzovat-interpol-dlya-presledovaniya-ukraincev.html">УНІАН</a>.</p>
      <p>Аваков зазначив, що підставою для затримання Мазура стало опубліковане Російською Федерацією в інформаційній системі Інтерполу орієнтування про розшук та арешт Мазура для подальшої екстрадиції до РФ; при цьому було порушено мінімум дві статті статуту Інтерполу, які забороняють необґрунтоване переслідування, а також справи військового, політичного, релігійного та расового характеру.</p>
      <p>"РФ звинувачує нашого громадянина у тому, що він нібито у 1994-2000 роках брав участь у складі збройного формування у бойових сутичках з федеральними силами на території Чечні. У результаті загинули і були тяжко травмовані кілька російських військовослужбовців. У зв'язку з наведеним фактом, МВС України негайно привернуло увагу Генерального секретаріату Інтерполу про чергову спробу Росії неправомірно використовувати канали та інструменти Інтерполу для політично мотивованих переслідувань громадян України", – заявив міністр.</p>
      <p>Крім цього, МВС звернуло увагу польських правоохоронних органів на вчинені порушення Росією статуту Інтерполу і міжнародних норм.</p>
      <p>"МВС сподівається на швидкий, об'єктивний та законний розгляд ними цієї справи, яка є повністю сфабрикованою на догоду Кремлю", – резюмував Він.</p>
      <p>Нагадаємо, що <a href="https://zn.ua/UKRAINE/v-polshe-po-zaprosu-rossii-zaderzhali-ukrainskogo-boyca-mazura-335479_.html"><b>Ігоря Мазура затримали на прикордонному пункті Дорогуськ</b></a> в Польщі за запитом Росії. У понеділок, 11 листопада, у місті Холм суд буде розглядати питання про взяття громадянина України під варту з метою екстрадиції в Російську Федерацію.</p>
      <footer>За матеріалами: <a href="https://dt.ua/go/aHR0cDovL3d3dy51bmlhbi5uZXQv">УНІАН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>