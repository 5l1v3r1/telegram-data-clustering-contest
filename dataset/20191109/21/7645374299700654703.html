<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/09/news/milano_accoltella_un_uomo_in_un_parcheggio_nel_79_uccise_tre_carabinieri-240726712/"/>
    <meta property="og:site_name" content="Repubblica.it"/>
    <meta property="article:published_time" content="2019-11-09T21:32:00+00:00"/>
    <meta property="og:title" content="Milano, ergastolano accoltella un uomo in un parcheggio. Nel '79 uccise tre carabinieri"/>
    <meta property="og:description" content="L'aggressione è avvenuta nell'ascensore dei sotterreanei dell'ospedale San Raffaele. L'uomo, un pregiudicato di 60, anni era in permesso"/>
  </head>
  <body>
    <article>
      <h1>Milano, ergastolano accoltella un uomo in un parcheggio. Nel '79 uccise tre carabinieri</h1>
      <h2>L'aggressione è avvenuta nell'ascensore dei sotterreanei dell'ospedale San Raffaele. L'uomo, un pregiudicato di 60, anni era in permesso premio</h2>
      <address>
        <time datetime="2019-11-09T21:32:00+00:00">09 Nov 2019, 21:32</time>
      </address>
      <p>Un uomo di 79 anni è stato ferito con una coltellata alla gola mentre si trovava nel parcheggio sotterraneo dell'ospedale San Raffaele di Milano. Le sue condizioni sono gravi, ma non sarebbe in pericolo di vita. L'agguato sarebbe avvenuto nell'ascensore che porta ai piani sotterranei del parcheggio.<br/><br/>A ferirlo, secondo una prima ricostruzione, è stato Antonio Cianci, il pregiudicato di 60 anni che nell'ottobre del 1979 aveva ucciso tre carabinieri a Melzo. Lo stesso Cianci aveva ucciso una guardia giurata nel 1974 ed era finito in riformatorio. Detenuto nel carcere di Bollate, Cianci aveva ottenuto, da quanto si è saputo, un permesso premio.<br/><br/>Cianci aveva 20 anni quando nella notte tra l'8 e il 9 ottobre del '79 uccise tre carabinieri che lo avevano fermato ad un posto di blocco tra Liscate e Melzo, nel Milanese, a bordo di un'auto che risultava rubata. Mentre i militi controllavano un suo documento quella notte, il giovane fece fuoco uccidendo il maresciallo Michele Campagnuolo, l'appuntato Pietro Lia e il carabiniere Federico Tempini. Quando venne arrestato Cianci, originario di Cerignola, non confessò e disse, anzi, che a sparare ai militari della stazione di Melzo erano stati alcuni sconosciuti a bordo di un'auto.<br/><br/>Al processo di primo grado venne condannato all'ergastolo, confermato in appello nel 1983 (processo in cui con una lettera ai giudici finalmente confessò la strage) e poi anche in Cassazione. Era detenuto a Bollate e, da quanto si è saputo, aveva ottenuto un permesso premio di un giorno.<br/><br/> </p>
    </article>
  </body>
</html>