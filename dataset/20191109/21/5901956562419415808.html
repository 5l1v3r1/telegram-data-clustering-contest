<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/zupan-gasilcem-ne-da-niti-evra-245992"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T21:05:00+00:00"/>
    <meta property="og:title" content="Župan gasilcem ne da niti evra"/>
    <meta property="og:description" content="￼KUZMA – Čeprav brez težav zmaguje na vseh županskih volitvah, prvega moža občine Kuzma na Goričkem, Jožefa Škaliča, napadajo z vseh strani. Eni niso zadovoljni, ker da se preveč mladih..."/>
  </head>
  <body>
    <article>
      <h1>Župan gasilcem ne da niti evra</h1>
      <h2>Jožef Škalič je pipico privil zaradi nepravilnosti pri poslovanju Gasilske zveze Kuzma. Vsi operativci nimajo niti ustreznih ognjevarnih oblek, tudi nove cisterne očitno še ne bo.</h2>
      <address><time datetime="2019-11-09T21:05:00+00:00">09 Nov 2019, 21:05</time> by <a rel="author">Oste Bakal</a></address>
      <slideshow>
        <figure>
          <img src="https://www.slovenskenovice.si/images/slike/2019/11/05/515250.jpg"/>
          <figcaption>Župan Jožef Škalič gasilcem predaja priznanja, denarja pa ne. FOTO: Oste Bakal</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1575318.jpg"/>
          <figcaption>Kuzmo so spomladi obiskali kriminalisti. FOTO: Oste Bakal</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/334582.jpg"/>
          <figcaption>Gasilci GZ Kuzma naj bi bili slabo opremljeni. FOTO: Pgd Gornji Slaveči</figcaption>
        </figure>
      </slideshow>
      <p>￼KUZMA – Čeprav brez težav zmaguje na vseh županskih volitvah, prvega moža občine Kuzma na Goričkem, <b>Jožefa Škaliča</b>, napadajo z vseh strani. Eni niso zadovoljni, ker da se preveč mladih izseljuje v Avstrijo in drugam po Sloveniji, drugi bi radi imeli boljše ceste, kanalizacijo in ulično razsvetljavo. Nedavno pa se je Škalič zameril še gasilcem.<br/> </p>
      <h3>Kam so izpuhteli tisočaki?</h3>
      <p>O težavah v Gasilski zvezi (GZ) Kuzma, kjer naj bi s poslovnega računa neznano kam izpuhtelo 7500 evrov za njeno delovanje, smo že poročali. Enako tudi, da se je predsednik zveze in že drugi mandat tudi član občinskega sveta <b>Drago Lovenjak</b>, ki se je znašel pod drobnogledom policije, umaknil iz gasilskih vrst.</p>
      <figure>
        <img src="https://www.slovenskenovice.si/images/slike/2019/11/05/334582.jpg"/>
        <figcaption>Gasilci GZ Kuzma naj bi bili slabo opremljeni. FOTO: Pgd Gornji Slaveči</figcaption>
      </figure>
      <p>Potem ko so redno letno skupščino zavoljo domnevnih finančnih nepravilnosti prekinili in Lovenjaka pozvali, naj da odgovore, kam je izginil denar, jim nove izredne skupščine še ni uspelo sklicati. <b>Alojz Krpič</b>, poveljnik GZ Kuzma in tamkajšnje civilne zaščite, je povedal: »Sam skrbim za operativo, to, da je očitno zmanjkal denar, in tudi policijska preiskava na operativno delovanje zveze nista vplivala. Dvakrat mi je po prekinjeni skupščini uspelo govoriti z nekdanjim predsednikom, takrat mi je omenil, da v GZ Kuzma ne bo več deloval in da zapušča gasilske vrste.«<br/> </p>
      <h3>Več za nogometaše kot za gasilce</h3>
      <p>Mnogi domačini v občini Kuzma, predvsem tisti, ki so blizu gasilcem, so prepričani, da je tudi za zadnje težave z gasilci kriva občina, vendar se nočejo izpostavljati v medijih, saj se nočejo zameriti »občinskim šerifom«. Povedo nam, da je zveza dobro in transparentno delovala, dokler je bil blagajnik gasilec in član PGD.<br/>Pričakujem, da bodo sami uredili stanje pri sebi, šele takrat bomo začeli drugače gledati na celotno zadevo.<br/><br/><br/>»Zveza je delovala normalno in finančno pozitivno. Denar je začel manjkati, ko je blagajniške in računovodske zadeve prevzela oseba, ki je zaposlena na občini Kuzma. Ta oseba naj ne bi bila niti član gasilske organizacije. Mogoče je dosedanji predsednik Lovenjak samo grešni kozel. Že prej občina ni imela posluha za gasilce, a ni imela razloga, da bi preprečila delovanje gasilske zveze. Zdaj pa ga naenkrat ima. Zakaj si predsednik zveze ne upa povedati, kaj je z denarjem? Kdo ga drži v mat poziciji?« se sprašujejo.<br/><br/>Županu očitajo tudi, da je pred volitvami obljubljal zagotovitev sredstev za nakup nove gasilske cisterne, ker da je trenutno edina v občini stara čez 40 let. Prav zaradi zapleta s finančnim poslovanjem naj bi župan nakup cisterne zaustavil. Po zagotovilih nekaterih gasilcev so nastopile težave tudi pri opremi, niti vsi operativci naj ne bi imeli ustreznih ognjevarnih oblek, gasilska društva, sploh osrednja enota PGD Gornji Slaveči, pa naj ne bi bila opremljeni po zakonskih standardih.<br/><br/>Naši viri trdijo, da gasilci v občini Kuzma nimajo urejene niti dostave pitne vode s cisterno, ker da je to prepovedalo občinsko vodstvo, pri tem pa jim gre v nos tudi odnos občine do nogometa. »Spet se moramo dotakniti razdelitve občinskih sredstev med društva v občini. Nogometni klubi prejemajo bistveno več finančnih sredstev kot gasilska društva. Nam bo ob klicu na 112 na pomoč prišlo nogometno društvo?«</p>
      <blockquote>7500<br/>evrov je izginilo z gasilskega računa.</blockquote>
      <p>Moti jih tudi, da naj bi se vse v njihovi občini delalo na skrivaj, o vsem pa naj bi odločala le peščica ljudi. Menda niti sej občinskega sveta ne snemajo kot v drugih občinah, le tu in tam se kaj pojavi na facebooku, a tega starejši pač ne uporabljajo.<br/> </p>
      <h3>Župan zavrača očitke</h3>
      <p>Očitke smo preverili tudi pri županu Jožefu Škaliču ter računovodkinji<b> Jasni Benko Jakupčić</b>. Vse naj bi teklo zakonito in župan Škalič zavrača vse očitke svojih občanov. Trdi, da so si gasilci sami skuhali to kašo in da jo bodo morali tudi sami pojesti, predvsem pa so po njegovem mnenju užaljeni, ker je občinska računovodkinja odkrila nepravilnosti: »Takoj, ko smo odkrili nepravilnosti pri poslovanju gasilske zveze, sem povabil člane upravnega in nadzornega odbora ter disciplinske komisije, naj ugotovijo, kako so nastale nepravilnosti in kje je denar. Rok se izteka in pričakujem, da bodo sami uredili stanje pri sebi, šele takrat bomo začeli drugače gledati na celotno zadevo. Jaz sem odgovoren za delovanje v občini in mi ne more biti vseeno, kaj se dogaja z javnim denarjem. Sploh pa je občinski proračun omejen, in čeprav bi radi, vseh želja ne moremo izpolniti. Očitki, da NK Tromejnik dobi preveč denarja, ne držijo, saj dobijo le, kar jim pripada po pravilniku, ki ga pripravlja posebna komisija.« </p>
    </article>
  </body>
</html>