<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89129"/>
    <meta property="og:site_name" content="Denník politika"/>
    <meta property="article:published_time" content="2019-11-09T21:35:30+00:00"/>
    <meta property="og:title" content="Mick Jagger chystá reedície všetkých sóloviek, vydá ich na najkvalitnejších vinyloch"/>
    <meta property="og:description" content="9.11.2019 (Webnoviny.sk) – Britský spevák Mick Jagger vydá reedície všetkých štyroch sólových albumov na 180-gramovom vinyle. Stane sa tak 6. decembra. Na projekte pracoval Miles Showell v legendárnych Abbey Road Studios v Londýne. K dispozícii mal analógové nahrávky. Sedemdesiatšesťročný líder kapely The Rolling Stones v oficiálnej správe uviedol, že albumy vyjdú na „najkvalitnejších vinyloch, aké sú v súčasnosti k dispozícii“ . V baleniach sa budú nachádzať aj prílohy s textami všetkých piesní."/>
  </head>
  <body>
    <article>
      <h1>Mick Jagger chystá reedície všetkých sóloviek, vydá ich na najkvalitnejších vinyloch</h1>
      <address><time datetime="2019-11-09T21:35:30+00:00">09 Nov 2019, 21:35</time> by <a rel="author">Webnoviny</a></address>
      <p>9.11.2019 (Webnoviny.sk) – Britský spevák Mick Jagger vydá reedície všetkých štyroch sólových albumov na 180-gramovom vinyle. Stane sa tak 6. decembra. Na projekte pracoval Miles Showell v legendárnych Abbey Road Studios v Londýne. K dispozícii mal analógové nahrávky. Sedemdesiatšesťročný líder kapely The Rolling Stones v oficiálnej správe uviedol, že albumy vyjdú na „<i>najkvalitnejších vinyloch, aké sú v súčasnosti k dispozícii</i>“ . V baleniach sa budú nachádzať aj prílohy s textami všetkých piesní.</p>
      <p>Michael Philip Jagger je jedným z najpopulárnejších a najvplyvnejších spevákov všetkých čias. So skupinou The Rolling Stones podľa odhadov predal viac ako 250 miliónov kópií nahrávok. Desať ich štúdioviek je v rebríčku 500 najlepších albumov všetkých čias podľa magazínu Rolling Stone a v roku 2004 kapelu tento magazín zaradil na štvrtú priečku rebríčka 100 najlepších interpretov všetkých čias. V roku 1989 ich uviedli do Rock’n’rollovej siene slávy.</p>
      <p>Jagger má na konte štyri sólové albumy She’s The Boss (1985), Primitive Cool (1987), Wandering Spirit (1993) a Goddess In The Doorway (2001) a tiež eponymnú nahrávku superskupiny SuperHeavy z roku 2011. Ako herec sa predstavil napríklad v snímkach Ned Kelly (1970), Performance (1970) či Muž z Elyzejských polí (2001).</p>
      <p>Informácie pochádzajú z webstránky www.loudersound.com a archívu agentúry SITA.</p>
      <p>Viac k témam: <a href="https://www.webnoviny.sk/tag/album/"><u>album</u></a>, <a href="https://www.webnoviny.sk/tag/reedicia-albumu/"><u>reedícia albumu</u></a><br/>Zdroj: Webnoviny.sk – <a href="https://www.webnoviny.sk/mick-jagger-chysta-reedicie-vsetkych-soloviek-vyda-ich-na-najkvalitnejsich-vinyloch/"><u>Mick Jagger chystá reedície všetkých sóloviek, vydá ich na najkvalitnejších vinyloch</u></a> © SITA Všetky práva vyhradené.</p>
    </article>
  </body>
</html>