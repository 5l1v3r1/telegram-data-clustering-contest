<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639087/%D8%B3%D9%88%D9%86%D8%A7%D9%85%DB%8C-%DA%AF%D9%88%D8%AC%D9%87-%D9%81%D8%B1%D9%86%DA%AF%DB%8C-%D8%A8%D8%A7-%D8%AE%D8%B1%DB%8C%D8%AF-%D8%AD%D9%85%D8%A7%DB%8C%D8%AA%DB%8C-%DA%A9%D9%86%D8%AA%D8%B1%D9%84-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T21:46:00+00:00"/>
    <meta property="og:title" content="سونامی گوجه فرنگی با خرید حمایتی کنترل شد"/>
    <meta property="og:description" content="معاون وزیر جهاد کشاورزی گفت: سونامی گوجه فرنگی با بزرگترین خرید حمایتی در تاریخ تعاون روستایی کشور کنترل شد."/>
  </head>
  <body>
    <article>
      <h1>
        <a href="https://www.bultannews.com/fa/news/639087/%D8%B3%D9%88%D9%86%D8%A7%D9%85%DB%8C-%DA%AF%D9%88%D8%AC%D9%87-%D9%81%D8%B1%D9%86%DA%AF%DB%8C-%D8%A8%D8%A7-%D8%AE%D8%B1%DB%8C%D8%AF-%D8%AD%D9%85%D8%A7%DB%8C%D8%AA%DB%8C-%DA%A9%D9%86%D8%AA%D8%B1%D9%84-%D8%B4%D8%AF">سونامی گوجه فرنگی با خرید حمایتی کنترل شد</a>
      </h1>
      <h2>معاون وزیر جهاد کشاورزی گفت: سونامی گوجه فرنگی با بزرگترین خرید حمایتی در تاریخ تعاون روستایی کشور کنترل شد.</h2>
      <address><time datetime="2019-11-09T21:46:00+00:00">09 Nov 2019, 21:46</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسین شیرزاد درباره افزایش بیش از اندازه <b>تولید گوجه فرنگی</b> در سال جاری اظهار داشت: قیمت بالای گوجه فرنگی در سال گذشته (تا مرز ۱۷ هزار تومان در هر کیلوگرم) در وقوع این رخداد موثر بود.</p>
      <p>وی با اشاره به اینکه سازمان مرکزی تعاون روستایی به دستور وزیر جهاد کشاورزی اقدام به خرید گوجه فرنگی مازاد کشاورزان کرد و سونامی گوجه فرنگی با بزرگترین خرید حمایتی در تاریخ تعاون روستایی کشور کنترل شد،گفت: تا کنون بالغ بر ۴۳۰ هزارتن گوجه فرنگی به شیوه توافقی و حمایتی از کشاورزان خریداری شده است که اگر خریدهای توافقی را هم به آن اضافه کنیم شاهد رشد زیادی در این زمینه هستیم.</p>
      <p>معاون وزیر جهاد ادامه داد: در ۲۰ سال گذشته رکورد خرید سازمان تعاون روستایی برای گوجه حمایتی حداکثر ۲۵ تا ۳۰ هزار تن بود و با کمتر از ۳۰ هزار تن تنظیم بازار انجام و قیمتها به تعادل می رسید اما امسال یک رکورد تاریخی هم از نظر کثرت عملیات در استانها هم از نظر حجم خرید و هم از نظر میزان اعتبار و تسهیلات و تعداد کمی و کیفی کارخانجاتی که درگیر فرایند بودند اتفاق افتاده است.</p>
      <p>شیرزاد با بیان اینکه جمع آوری ۴۳۰ هزارتن گوجه در ۲۲ مرکز خرید کار آسانی نیست،گفت: نزدیک به ۶۱۰۰۰ محموله از نزدیک به ۱۰۰۰۰ نفر از کشاورزان خریداری شده و تا کنون حدود ۵۰۰۰ نفر از گوجه کاران حداقل یکبار پول گرفته اند.</p>
      <p>وی ادامه داد: تقریبا ۲۶ درصد پول گوجه کاران پرداخت شده و تعداد ۲۲ کارخانه صنایع تبدیلی در ۳۰ شهرستان کشور در طرح مشارکت داشتند. در حال حاضر ۱۳۳۸۳ تن رب فله و ۲۴۲۶۸ تن رب اسپتیک تحویل داده شده ، عملیات همچنان ادامه دارد و دو مرتبه مزایده فروش گذارده شده و از شنبه این هفته فروش بورسی رب گوجه فرنگی آغاز می شود.</p>
      <p>شیرزاد اضافه کرد: کلیه این عملیات در عرض کمتر از ۵۲ روز صورت گرفته و یک رکورد تاریخی در سازمان مرکزی تعاون روستایی کشور محسوب می شود.</p>
    </article>
  </body>
</html>