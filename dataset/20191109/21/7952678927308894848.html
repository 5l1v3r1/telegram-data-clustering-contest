<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=252&amp;docID=327680&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-09T21:21:00+00:00"/>
    <meta property="og:title" content="לוהטות: 0:2 לצ'לסי וללסטר. תיקו לטוטנהאם"/>
    <meta property="og:description" content="אברהם ופוליסיק כבשו מול פאלאס, וארדי ומדיסון הכניעו את ארסנל. רק 1:1 לתרנגולים מול שפילד יונייטד"/>
  </head>
  <body>
    <article>
      <h1>לוהטות: 0:2 לצ'לסי וללסטר. תיקו לטוטנהאם</h1>
      <h2>אברהם ופוליסיק כבשו מול פאלאס, וארדי ומדיסון הכניעו את ארסנל. רק 1:1 לתרנגולים מול שפילד יונייטד</h2>
      <address><time datetime="2019-11-09T21:21:00+00:00">09 Nov 2019, 21:21</time> by <a rel="author">מערכת אתר ערוץ הספורט</a></address>
      <p>צמרת בלי מנצ'סטר יונייטד, בלי <a href="http://www.sport5.co.il/team.aspx?FolderID=2233&amp;lang=HE">טוטנהאם</a> וכעת גם <a href="http://www.sport5.co.il/team.aspx?FolderID=2232&amp;lang=HE">ארסנל</a> התרחקה. המחזור ה-12 בפרמייר ליג נמשך היום (שבת) עם ניצחונות של שתי קבוצות שפשוט נראות מצוין בתקופה האחרונה. צ'לסי גברה 0:2 על <a href="http://www.sport5.co.il/team.aspx?FolderID=4288&amp;lang=HE">קריסטל פאלאס</a> בדרבי לונדוני, בעוד <a href="http://www.sport5.co.il/team.aspx?FolderID=5357&amp;lang=HE">לסטר</a> השיגה תוצאה דומה מול התותחנים. התרנגולים נפרדו ב-1:1 משפילד יונייטד.</p>
      <p><b>צ'לסי - <a href="http://www.sport5.co.il/team.aspx?FolderID=4288&amp;lang=HE">קריסטל פאלאס</a> 0:2</b><br/>אחרי ה-4:4 המשוגע מול אייאקס בליגת האלופות, הבלוז חזרו לליגה והשיגו את ניצחונם השמיני העונה, בדרך למקום השני, לפחות באופן זמני עד הקרב בין מנצ'סטר סיטי לליברפול. אחרי מחצית מאופסת, הקבוצה של פרנק למפארד הצליחה למצוא את הפירצה בהגנת האורחת, כשוויליאן החליק כדור נהדר לתמי אברהם ומשם הדרך לרשת הייתה קצרה (52).</p>
      <p>החלוץ הצעיר של צ'לסי כבש את שערו העשירי העונה בפרמייר ליג, דבר שלא רבים עשו בגילו. למעשה, רק אריאן רובן הגיע להישג בגיל צעיר יותר (21 ו-342 ימים לעומת 22 ו-38 ימים). בנוסף, לקחו לאברהם רק 14 משחקים בליגה הבכירה להגיע ל-10 שערים, כאשר רק דייגו קוסטה (9 משחקים) וג'ימי פלויד האסלביינק עשו זאת לפניו בקבוצה (11).</p>
      <p>בהמשך, כריסטיאן פוליסיק ניצל כדור תועה ברחבה וכבש את השני בנגיחה בדקה ה-79 והבטיח את הניצחון השישי ברציפות של הבלוז בפרמיירליג. פאלאס שפתחה את העונה בצורה חיובית, סופרת משחק רביעי ללא ניצחון (3 הפסדים) וירדה למקום התשיעי.</p>
      <figure>
        <img src="https://www.sport5.co.il/Images/trans.gif"/>
        <figcaption>צובר מומנטום, פוליסיק (getty)</figcaption>
      </figure>
      <p><b><a href="http://www.sport5.co.il/team.aspx?FolderID=5357&amp;lang=HE">לסטר</a> - <a href="http://www.sport5.co.il/team.aspx?FolderID=2232&amp;lang=HE">ארסנל</a> 0:2</b><br/>השועלים נשארו במקום השני (לפחות זמנית עד המשחק בין מנצ'סטר סיטי לליברפול) עם ניצחון שמיני העונה ורביעי ברציפות בליגה. עבור המפסידה מדובר במשחק הרביעי ברציפות ללא ניצחון, מה שהוריד את אונאי אמרי וחבורתו למקום החמישי בטבלה בעקבות התיקו של שפילד יונייטד עם <a href="http://www.sport5.co.il/team.aspx?FolderID=2233&amp;lang=HE">טוטנהאם</a>.</p>
      <p><a href="http://www.sport5.co.il/team.aspx?FolderID=5357&amp;lang=HE">לסטר</a> נותרה הקבוצה שספגה הכי מעט שערים עד כה העונה (8). ג'יימי וארדי (68) כבש ראשון, ולאחר מכן בישל (75) לג'יימס מדיסון. פתאום אנחנו מקבלים את הקבוצה שמזכירה את מי שזכתה באליפות בעונת 2015/16.</p>
      <figure>
        <iframe data-src="https://twitter.com/LCFC/status/1193244970842513408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b><a href="http://www.sport5.co.il/team.aspx?FolderID=2233&amp;lang=HE">טוטנהאם</a> - שפילד יונייטד 1:1</b><br/>התרנגולים ממשיכים לאכזב בליגה. אחרי 12 מחזורים, הקבוצה של פוצ'טינו רק במקום ה-12 וניצחה רק שלוש פעמים במסגרת הפרמייר ליג. מהצד השני, הישג מרשים לעולה החדשה, שהעפילה זמנית למקום החמישי בטבלה.</p>
      <p>זה התחיל אופטימי עבור המארחת: אחרי 58 דקות הונג מין סון המשיך בכושר הנהדר שלו,  כשניצל טעות קשה בהגנה של שפילד והכניע מקרוב את השוער שלה. שתי דקות לאחר מכן, שפילד הצליחה להשוות משער של אנדה סטיבנס, אבל השופט בחר לפסול בעזרת ה-VAR. <br/><br/>בדקה ה-78 שפילד הבקיעה, והפעם זה היה אלף אחוז חוקי: ג'ורג' באלדוק בעט מצוין מקרוב והשווה ל-1:1, <a href="http://www.sport5.co.il/team.aspx?FolderID=2233&amp;lang=HE">טוטנהאם</a> שוב מאבדת נקודות בבית.</p>
      <figure>
        <iframe data-src="https://twitter.com/SpursOfficial/status/1193210263354380294?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>ברנלי - ווסטהאם 0:3<br/></b>מאוריציו פלגריני בצרות. הפטישים ספגו עוד תבוסה, שהשאירה אותה במקום ה-16 בטבלה, חמש נקודות בלבד מהקו האדום. שון דייץ' עם ניצחון גדול, שמעלה את קבוצתו למקום התשיעי. ג'יימס טארקובסקי הוריד נגיחה מכדור קרן לרגליו אחרי 11 דקות, שהוביל לטאץ' חכם של אשלי בארנס. וזה קבע 0:1 לברנלי. רגע לפני ההפסקה הגיע גם השני: דווייט מקניל מסר רוחב מצוין לכריס ווד, שנעץ חזק את ה-0:2. בדקה ה-54 הגיע המסמר האחרון, כשרוברטו חימנס ניסה להדוף כדור שעלה מן הקרן, אבל זה חדר לשערו הוא. 0:3 בסיום לברנלי שמפרקת את ווסטהאם.<br/><br/><b>ניוקאסל - בורנמות' 1:2<br/></b>הקבוצה של סטיב ברוס ממשיכה את הבריחה מהתחתית עם ניצחון ביתי. האדומים-שחורים הפסידו אחרי רצף של שלושה משחקים שבהם זה נמנע. הארי ווילסון כבר העלה את האורחת ליתרון (14), אבל שני שערים של דיאנדרה ידלין (42) וסיארן קלארק (52) הפכו את הקערה על פיה.  ניצחון של ברייטון מחר עלול להוריד את בורנמות' עד המקום השמיני.<br/><br/><b>סאות'המפטון - <a href="http://www.sport5.co.il/team.aspx?FolderID=2237&amp;lang=HE">אברטון</a> 2:1</b><br/>אחרי שני משחקים ללא ניצחון, הטופיז של מרקו סילבה שוברים את הרצף. טום דיוויס כבר ראשון עבור האורחת בכחול כבר בדקה ה-4, דני אינגס עוד הצליח להשוות לקבוצה המקומית, אבל שער ניצחון של רישארליסון הברזילאי העניק לאברטון את הניצחון החשוב. הסיינטס עדיין מתחת לקו האדום.</p>
      <figure>
        <iframe data-src="https://twitter.com/Everton/status/1193209790899601410?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>