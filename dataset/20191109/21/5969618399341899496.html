<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/Spain/mpartselona-thelta-4-1-o-valverde-eixe-to-theo-mesi-mazi-toy.5636459.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-09T21:57:00+00:00"/>
    <meta property="og:title" content="Μπαρτσελόνα - Θέλτα 4-1: Ο Βαλβέρδε είχε το θεό (Μέσι) μαζί του"/>
    <meta property="og:description" content="Ο σπουδαίος Μέσι έκανε φοβερά πράγματα στο Μπαρτσελόνα - Θέλτα 4-1. Ο Αργεντινός σημείωσε χατ-τρικ και τα δύο από τρία του γκολ προήλθαν από απευθείας εκτέλεση φάουλ (VIDEOS)."/>
  </head>
  <body>
    <article>
      <h1>Μπαρτσελόνα - Θέλτα 4-1: Ο Βαλβέρδε είχε το θεό (Μέσι) μαζί του</h1>
      <h2>Ο σπουδαίος Μέσι έκανε φοβερά πράγματα στο Μπαρτσελόνα - Θέλτα 4-1. Ο Αργεντινός σημείωσε χατ-τρικ και τα δύο από τρία του γκολ προήλθαν από απευθείας εκτέλεση φάουλ (VIDEOS).</h2>
      <address><time datetime="2019-11-09T21:57:00+00:00">09 Nov 2019, 21:57</time> by <a rel="author">Μάνος Ναβροζίδης</a></address>
      <p>One man show για τον Λιονέλ Μέσι στο Μπαρτσελόνα - Θέλτα 4-1. Ο Όσκαρ Γκαρσία στο ντεμπούτο του στον πάγκο της ομάδας του Βίγκο είχε την ατυχία να πέσει πάνω στον Αργεντινό ο οποίος σε μία ακόμη βραδιά "μιλούσε" στην μπάλα και την έκανε ό,τι ήθελε.</p>
      <p>Ο υπερπαίκτης των μπλαουγκράνα σημείωσε χατ-τρικ που στο σύνολο ήταν το 34ο στο ισπανικό πρωτάθλημα, πράγμα που σημαίνει ότι ο Λέο ισοφάρισε το ρεκόρ του Κριστιάνο Ρονάλντο όταν αγωνιζόταν στην La Liga και εκτός συγκλονιστικού απρόοπτου θα τον προσπεράσει.</p>
      <p>Η παράσταση του ηγέτη της Μπάρτσα άρχισε στο 23ο λεπτό. Η Θέλτα μπήκε καλά στο ματς, πίεσε τους γηπεδούχους, αλλά στο 21' ο Αϊντού δεν εκτίμησε σωστά το διώξιμο που επιχείρησε να κάνει και η μπάλα βρήκε στο χέρι του, γεγονός που ανάγκασε τον ρεφ να δείξει την εσχάτη των ποινών. Εκεί, ο Μέσι πήρε την "στρογγυλή θεά" και έγραψε το 1-0:</p>
      <p>Η θαρραλέα Θέλτα δεν το έβαλε κάτω και απάντησε στον πανίσχυρο αντίπαλο της με απευθείας εκτέλεση φάουλ στο 42' με τον Ολάσα.</p>
      <p>Αυτό είδε ο Μέσι και... ζήλεψε. Είπε να το κάνει καλύτερα, είπε να γράψει ιστορία ξανά. Η Θέλτα πίστεψε πως θα πάει στο ημίχρονο με το 1-1, όμως ο Αργεντινός στις καθυστερήσεις με αριστουργηματική εκτέλεση έδωσε εκ νέου προβάδισμα στην ομάδα του Βαλβέρδε:</p>
      <p>Και στο δεύτερο ημίχρονο το σόου συνεχίστηκε. Στο 48', ξανά, στημένη φάση για την Μπαρτσελόνα ή καλύτερα για τον Μέσι. Ο Λέο ζυγίζει τη φάση, εκτελέσει και σημειώνει το 3-1 και 52ο τέρμα του με αυτόν τον τρόπο, ενώ γίνεται ο πρώτος μετά το 2012 που κάνει χατ-τρικ από στημένες φάσεις. Γνωρίζετε ποιος ήταν ο τελευταίος; Ο Μέσι και πάλι:</p>
      <p>Η Μπαρτσελόνα, βέβαια, δεν σταμάτησε στο 3-1 και τα τρία γκολ του Μέσι. Το μενού είχε και τέταρτο. Το τελικό 4-1 ήρθε από τα πόδια του Μπούσκετς. Ο εκ των αρχηγών της καταλανικής ομάδας δεν σκοράρει συχνά, ωστόσο κόντρα στην Θέλτα έβαλε ένα πολύ όμορφο γκολ:</p>
      <p>Με την τεσσάρα και την εκπληκτική εμφάνιση του Μέσι οι... σκιές έφυγαν πάνω από τον Ερνέστο Βαλβέρδε για τον οποίο στην Ισπανία γράφουν εδώ και μέρες πως η θέση του είναι επισφαλής. Όσον αφορά στην βαθμολογία Ρεάλ και Μπαρτσελόνα βρίσκονται στην κορυφή με 25 βαθμούς, ενώ εκκρεμεί το μεταξύ τους ντέρμπι.</p>
      <h3>ΟΙ ΕΝΔΕΚΑΔΕΣ ΤΗΣ ΑΝΑΜΕΤΡΗΣΗΣ</h3>
      <h3>ΤΟ ΣΤΑΤΙΣΤΙΚΟ ΤΗΣ ΑΝΑΜΕΤΡΗΣΗΣ</h3>
      <p> </p>
      <h3>Η ΒΑΘΜΟΛΟΓΙΑ ΤΗΣ LA LIGA</h3>
    </article>
  </body>
</html>