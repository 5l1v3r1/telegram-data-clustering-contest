<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620663/%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A7%D8%B2-%D9%86%DA%A9%D9%88%D9%86%D8%A7%D9%85-%D8%B4%D8%A7%DA%A9%DB%8C-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T21:50:00+00:00"/>
    <meta property="og:title" content="پرسپولیس از نکونام شاکی شد"/>
    <meta property="og:description" content="باشگاه پرسپولیس از سرمربی تیم فوتبال فولاد خوزستان به کمیته انضباطی فدراسیون فوتبال شکایت کرد."/>
  </head>
  <body>
    <article>
      <h1>پرسپولیس از نکونام شاکی شد</h1>
      <address>
        <time datetime="2019-11-09T21:50:00+00:00">09 Nov 2019, 21:50</time>
      </address>
      <p>
        <i>باشگاه پرسپولیس از سرمربی تیم فوتبال فولاد خوزستان به کمیته انضباطی فدراسیون فوتبال شکایت کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش باشگاه پرسپولیس، حسین قدوسی مدیر روابط عمومی باشگاه پرسپولیس گفت: آقای نکونام که از سرمایه های فوتبال ایران هستند متاسفانه برخلاف اظهار نظر و اتفاق نظر کارشناسان داوری مبنی بر تصمیم درست داور در اعلام پنالتی به نفع پرسپولیس در دیدار با ماشین سازی و فولاد اعلام این دو پنالتی به نفع پرسپولیس را نادرست خوانده و در ادامه عنوان کردند که باید به یکسری چیزها شک کرد. این ادعای ایشان اتهام و ابهام وارد کردن به ارکان فوتبال، جامعه داوری و باشگاه پرسپولیس است و باید پاسخگوی آن باشند.</p>
      <p>وی افزود: همانطور که مدیریت باشگاه در مصاحبه اخیر خود تاکید کرده به اطلاع می رساند در یکسال گذشته و در پی قهرمانی های متوالی افرادی به عنوان مدیر ،مربی و بازیکن اتهاماتی پوچ و واهی را به پرسپولیس وارد کرده و با طرح ادعاهایی چون مهندسی نتایج به نفع پرسپولیس و یا اتهام حمایت از پرسپولیس سعی در توجیه ناکامی های خود و سنگین کردن جو علیه پرسپولیس و تحت فشار قرار دادن متولیان فوتبال داشته اند. متاسفانه به رغم اینکه این اتهام زنی ها اتهام وارد کردن به برگزار کنندگان مسابقات و ارکان فوتبال کشور هم بوده شاهد هیچ برخوردی نبوده ایم که جای تاسف دارد و خود بیانگر آن است که پرسپولیس تا چه حد از هر حمایتی بی بهره است که سنگین ترین اتهام زنی ها هم با برخوردی همراه نبوده در حالی که مسی به واسطه اتهام مهندسی نتایج به نفع برزیل َسه ماه محروم شد .</p>
      <p>باشگاه پرسپولیس که با موجی از اتهام زنی ها مواجه شده و از سویی بسیاری از اتفاقات به ضرر آن رقم خورده نمی تواند نظاره گر این اتهام زنی ها باشد، آن هم در حالی که طبق مستندات نه تنها حمایتی از پرسپولیس در فصول گذشته و فصل جاری نشده بلکه طبق مستندات پرسپولیس از برنامه ریزی مسابقات، اشتباهات داوری، مکانیزم متفاوت بلیط فروشی و احکام سخت گیرانه و سنگین کمیته انضباطی در قبال پرسپولیس و در موارد مشابه با ملاطفت و چشم پوشی در قبال برخی تیم ها بشدت متضرر هم شده.</p>
      <p>خواسته هواداران هم این است باشگاه نسبت به اتهاماتی که به پرسپولیس وارد می شود واکنش نشان داده و در صورت نیاز اقدام به َ طرح شکایت و دفاع از حق و حقوق باشگاه نماید چرا که این اتهام زنی ها ادامه دارد و هیچ برخوردی هم با آنها نمی شود و سیاست مدیریت جدید هم این نیست که این همه هجمه علیه پرسپولیس را تماشا کرده و شاهد سنگین شدن جو علیه تیمی باشد که مورد کم لطفی های بسیار زیادی واقع شده و به همین دلیل هم بشدت متضرر شده است.</p>
    </article>
  </body>
</html>