<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818185.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T21:01:00+00:00"/>
    <meta property="og:title" content="پیشنهاداتی برای خروج از خام‌فروشی نفت"/>
    <meta property="og:description" content="آمريكايي‌ها جنگ را از حوزه  سخت به حوزه نرم كشانده‌اند.حتي حاضر نيستند يك سنت براي جنگ نظامي هزينه كنند."/>
  </head>
  <body>
    <article>
      <h1>پیشنهاداتی برای خروج از خام‌فروشی نفت</h1>
      <address>
        <time datetime="2019-11-09T21:01:00+00:00">09 Nov 2019, 21:01</time>
      </address>
      <p>آمريكايي‌ها جنگ را از حوزه  سخت به حوزه نرم كشانده‌اند.حتي حاضر نيستند يك سنت براي جنگ نظامي هزينه كنند.</p>
      <p>هزينه‌هاي سربار جنگ نظامي براي آنها كمرشكن است. آنها حال جنگيدن ندارند. آمريكايي‌ها دو كلمه حرف در خصومت‌ورزي با ايران اسلامي دارند؛ يك كلمه  در وادي اقتصاد و يك كلمه در وادي سياست!</p>
      <p>اين دو كلمه دو روي سكه برخورد، براندازي و مقابله با جمهوري اسلامي است. در حوزه سياست آنها روي يك جريان وابسته، سكولار و شيفته غرب حساب باز كرده‌اند. جرياني كه از آن با واژه «ميانه‌رو» ياد مي‌كنند. آنها اميد دارند با ارتش رسانه‌اي خود در داخل و خارج روي ذهن مردم اثر بگذارند و در انتخابات‌ها شروع به چينش نيرو در مجلس و دولت براي انحراف از انقلاب اسلامي برنامه‌ريزي مي‌كنند. آنها در دو نبرد نرم 18 تير 78 و حوادث پس از انتخابات رياست جمهوري سال 88 شكست خوردند و خود را براي نبرد سومي در همين حوزه آماده مي‌كنند. در كنار اين شقاوت و فريب و نيرنگ، تحريم اقتصادي را در دستور كار قرار داده‌اند و همه نيروها و توان خود را از پنتاگون به وزارت خزانه‌داري آمريكا منتقل كرده‌اند. زيرساخت‌هاي تحريم طي 40 سال گذشته آنچنان پايه‌هاي آن را محكم كرده‌اند كه هيچ مذاكره  و توافقي قادر نيست، مفصل‌بندي آن را بشكند. كساني‌كه در وزارت خارجه در تو هم اين مقوله به سر مي‌برند كه با گفت‌وگو و مذاكره مي‌توان تحريم‌ها را برداشت حتي آنها را با يك بيانيه كاخ سفيد سست كرد نه از ديپلماسي خبر دارند و نه از شدت خصومت آمريكا با ملت ايران مطلع هستند!</p>
      <p>دولت همان‌طور كه آمريكايي‌ها اتاق جنگ اقتصادي در وزارت خزانه‌داري خود عليه ما تشكيل داده‌اند بايد يك ستاد تمام وقت براي مقابله و تدبير در جنگ اقتصادي تشكيل دهد و با رصد اقدامات دشمن راه‌هاي برون رفت از بحران آفريني‌هاي آمريكا را پيدا كند.</p>
      <p>رهبر معظم انقلاب در بيانيه گام دوم فرصت‌هاي پيش‌رو براي مقابله با تهديدات اقتصادي را بر شمردند و از جوانان زبده، عالم، باهوش و كارشناس و نيروي مديريتي كشور، موقعيت جغرافيايي و همسايگي با 15 كشور جهان و هزار راه نرفته در توسعه  روابط اقتصادي با همسايگان به عنوان يك فرصت ياد كرده‌اند.</p>
      <p>اي كاش دولت بر اين اساس با تشكيل  یک ستاد، توسعه اقتصادي با همسايگان را در دستور كار قرار مي‌داد و وزارتخانه‌ها و دستگاه‌هاي حاكميتي را مأمور مي‌كرد تا رفع موانع تجارت با اين كشورها به سرعت بررسي و با روان‌سازي مناسبات فرهنگي، اقتصادي و اجتماعي منفذ تنفسي براي مقابله با تحريم‌ها پديد آورند.</p>
      <p>در شرايطي كه حلقه محاصره اقتصادي را آمريكايي‌ها هر لحظه تنگ‌تر مي‌‌كنند، حداقل هوشمندي ديپلماتيك در وزارت‌خارجه حكم مي‌كند  كه دولت اعلام كند ويزاي دو طرفه  و يك طرفه  را با كل جهان به‌ جز چند كشور متخاصم لغو مي‌‌كند تا تجار، بازرگانان و همه شهروندان عالم به‌ويژه همسايگان آزادانه به ايران سفر كنند.</p>
      <p>طبيعي است پس از برداشتن اين گام، توسعه بازارها و بازارچه‌هاي مرزي با همسايگان و با رويكرد تشويق مبادلات به‌ويژه صادرات بايد در دستور كار دولت قرار گيرد.</p>
      <p>گام سوم اين نگاه بايد توسعه و مدرن‌سازي ناوگان حمل و نقل شهري، بين شهري، ريلي، دريايي و هوايي با مشاركت صددرصد بخش خصوصي باشد.</p>
      <p>اقتصاد كشور بايد به سمت صادرات به‌ويژه كالاهاي غيرنفتي برود. تشكيل نمايشگاه‌هاي دائمي و عرضه كالاهاي غيرخام ايراني در كشورهاي همسايه و ديگر بازارهاي هدف با گرايش سفارش‌پذيري توليد، سامانه خود را پيدا كند.</p>
      <p>اتاق‌هاي بازرگاني بايد در شهرهاي مرزي در مسير اهداف صادرات،  بازرگانان و تجار را در همين مسير هدايت كنند. سالانه بيش از 4 ميليون مسافر و گردشگر به ايران سفر مي‌‌كنند. با اعمال TAXFREE اگر هر كدام از آنها 1000دلار به هنگام خروج از پيراهن و البسه گرفته تا صنايع دستي و كفش و آجيل و ... خريداري كنن، چهار ميليارد دلار ارز به كشور خواهند آورد.</p>
      <p>دولت با درك شرايط اقليمي ايران و نقش  آن در تأمين سوخت و فرآورده‌هاي نفتي در كشورهاي همسايه با توجه به حجم بالاي قاچاق سوخت بايد بداند با تأسيس پترو پالايشگاه‌ها توسط بخش خصوصي در نزديك شهرهاي مرزي و با تضمين تهيه خوراك براي آنها مي‌تواند از خام ‌فروشي نفت فاصله بگيرد و انقلابي در ارزآوري به كشور پديد آورد.</p>
      <p>با بررسي و ارزيابي كه صورت گرفته حتي در كشورهاي همسايه سرمايه‌گذاراني وجود دارند كه بي‌صبرانه  منتظرند دولت اجازه دهد سرمايه خود را به  داخل كشور بياورند و در ايجاد پترو پالايشگاه‌ها مشاركت كنند. آنها راه رسيدن به سود و مسير دور زدن تحريم‌ها را خيلي خوب مي‌دانند.</p>
      <p>وزارت نفت نبايد با 100 سال سابقه توليد و تجارت نفت در جهان چشم اميدي به مشتريان خود در اروپا و برخي كشورهاي آسيايي داشته باشد. آنها در نهايت به فرمان خزانه‌داري آمريكا عمل مي‌كنند.</p>
      <p>وزارت نفت نبايد به مذاكرات با اروپا چشم اميد داشته باشد كه فرجي در instex پديد آيد و دوباره به مشتريان اروپايي نفت بفروشد. بايد به بازاريابي‌هاي منطقه‌اي و نيز بازارهاي كشورهايي كه مي‌خواهند با ايران روابط راهبردي داشته باشند بينديشد.</p>
      <p>وزارت نفت و نيرو نبايد بخش خصوصي را رقيب خود در تجارت انرژي ببينند. بايد دست بخش خصوصي را بگيرد در حوزه‌هايي كه نمي‌تواند وارد شود بخش خصوصي راه خود را پيدا كند و به جلو برود. مردم و مرزنشينان كشورهاي پاكستان، افغانستان، ارمنستان، شمال عراق و ... مشتري اصلي فرآورده‌هاي نفتي ايران هستند و مايل به سرمايه‌گذاري در پالايشگاه‌هاي كوچك و بزرگ مرزي مي‌باشند. دولت بايد از اين فرصت استفاده كند. اين رويكرد سرمايه‌هاي مردمي مرزنشين‌ها را جذب و نقدينگي را به سمت توليد، صادرات و ارزآوري هدايت مي‌كند.</p>
      <p>اگر دولت يك مقدار هوشمندي اقتصادي به خرج دهد شهرکهاي انرژي و توليد برق در مرزها، شهرهاي كشاورزي و توليد محصولات كشاورزي و شهرك‌هاي درماني و توسعه توريسم درماني و ... به مثابه همان موشك‌هاي نقطه‌زن ما هستند كه هوش از سر طراحان تحريم‌هاي فلج كننده غرب را مي‌پراند.</p>
      <p>دولت اگر در اين پروژه‌ها دقيق عمل كند حجم عظيم نقدينگي كه چون اختاپوسي به جان اقتصاد كشور افتاده را به سمت توليد هدايت خواهد كرد و از رفتن آن به سمت زمين، ملك، طلا، ارز، خودرو و ... جلوگيري خواهد كرد به شرطي كه بانك‌ها را در اين معركه درگير نكند  و بگذارد مردم با نقدينگي خود به اين سمت بروند.</p>
      <p>دولت در حوزه نبرد اقتصادي بايد «ستاد» را ساماندهي و «صف» را رهبري كند. مردم به  عنوان سربازان جنگ اقتصادي خود از عهده  مقابله با دشمن برمي‌آيند. آنها خوب مي‌دانند با بسيج نيروهاي خود در اين نبرد نابرابر چه كنند.</p>
    </article>
  </body>
</html>