<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/italy/inter-obyrna-verona-i-se-izkachi-na-vyrha-v-seriq-a-1404700.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-09T21:00:00+00:00"/>
    <meta property="og:title" content="Интер обърна Верона и се изкачи на върха в Серия А"/>
    <meta property="og:description" content="Отборът на Интер победи тима на Верона с 2:1 в мач от 12-тия кръг на Италианската Серия А Вере откри резултата за Верона от дузпа в 18-тата минута"/>
  </head>
  <body>
    <article>
      <h1>Интер обърна Верона и се изкачи на върха в Серия А</h1>
      <address><time datetime="2019-11-09T21:00:00+00:00">09 Nov 2019, 21:00</time> by <a rel="author">Sportlive.bg</a></address>
      <p>Отборът на <a href="https://www.sportlive.bg/tags/4505">Интер</a> победи тима на Верона с 2:1 в мач от 12-тия кръг на Италианската Серия А. Вере откри резултата за Верона от дузпа в 18-тата минута. През втората част обаче тимът на Антонио Конте стигна до пълен обрат след голове на Матиас Весино и Николо Барела.  </p>
      <p>Победата за „нерадзурите“ означаваше, че отборът, ще се изкачи на първото място в Серия А преди утрешното домакинство на Ювентус срещу Милан. Двубоят започна с няколко атаки на селекцията на Антонио Конте по посока на вратата на Верона, но до гол не се стигна. В 18-тата минута обаче нападателят на Верона Матиа Дзакани бе фаулиран от Самир Ханданович в наказателното поле и съдията показа бялата точка. Зад топката застана Валерио Вере, който хладнокръвно реализира. Малко след гола Ромелу Лукаку имаше шанс да изравни резултата, но ударът му премина встрани от вратата на Силвестри. В 44-тата минута „нерадзурите“ достигнаха до най-доброто си положение през първото полувреме, когато Матиас Весино засече центриране по земя отляво на Кристиан Бираги, но след спасяването на вратаря на Верона, топката бе изчистена от голлинията от бранител на „жълто-сините“. Минута по-късно Лукаку стреля с глава, но Силвестри отново спаси.</p>
      <p>В началото на второто полувреме Интер беше по-активният отбор на терена, но така и не успя да стигне до чисто голово положение. Лаутаро Мартинес, Ромелу Лукаку и Валентино Лазаро опитаха удари, но те или минаваха в страни от вратата на Верона, или бяха спасявани от Силвестри. Все пак в 65-тата минута „нерадзурите“ стигнаха до равенството. Лазаро центрира отдясно и Матиас Весино с глава вкара за 1:1. Това бе втори негов гол през седмицата, след като вкара и на Борусия Дортмунд във вторник. Интер продължи да натиска в търсене на втори гол, но пропуски на Бастони и Лукаку ги разделиха от попадението. В 80-тата минута белгийският нападател на „нерадзурите“ остана сам срещу Силвестри, но след удар с глава прати топката в ръцете на вратаря. В 83-тата минута Интер най-накрая стигна до попадение след майсторски изстрел от дистанция на Николо Барела. До края на двубоя <a href="https://www.sportlive.bg/tags/12368">Верона</a> опита да изравни, но до гол така и не се стигна.</p>
      <p>Така футболистите на Антонио Конте се изкачват на първото място в <a href="https://www.sportlive.bg/tags/9713">Серия А</a> преди утрешното дерби на кръга между Ювентус и Милан. „Нерадзурите“ събират актив от 31 точки. След загубата днес Верона заема 9-тото място в подреждането с 15 пункта.</p>
      <related>
        <h4>Още по темата</h4>
        <a href="https://www.sportlive.bg/worldfootball/spain/Tri-italianski-granda-v-bitka-za-half-na-Barsa-1404470.html"/>
        <a href="https://www.sportlive.bg/worldfootball/italy/Ot-Inter-otrqzaha-Barselona-za-transferna-cel-nomer-1-1391320.html"/>
        <a href="https://www.sportlive.bg/worldfootball/italy/Inter-i-Milan-vlizat-v-spor-za-half-na-Barselona--1391093.html"/>
        <a href="https://www.sportlive.bg/worldfootball/italy/Lautaro-Martines-gotov-da-si-trygne-ot-Inter-znae-kyde-iska-da-igrae-1390943.html"/>
        <a href="https://www.sportlive.bg/worldfootball/spain/Barselona-nabelqza-half-na-Inter-1390727.html"/>
      </related>
    </article>
  </body>
</html>