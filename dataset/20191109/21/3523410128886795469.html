<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639074/%D8%AA%D8%AC%D9%85%D8%B9-%DA%A9%D8%B1%D8%AF%D9%87%D8%A7%DB%8C-%D8%B9%D8%B1%D8%A7%D9%82%DB%8C-%D8%AF%D8%B1-%D9%85%D9%82%D8%A7%D8%A8%D9%84-%D8%B3%D9%81%D8%A7%D8%B1%D8%AA-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D9%84%D9%86%D8%AF%D9%86-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T21:14:00+00:00"/>
    <meta property="og:title" content="تجمع کردهای عراقی در مقابل سفارت جمهوری اسلامی ایران در لندن + تصاویر"/>
    <meta property="og:description" content="تلاش دشمنان برای تفرقه بین ملت ایران و عراق آغاز شده است، این بار پس از حمله ناکام به کنسولگری کشورمان در کربلا، برخی افراد فرصت طلب، در مقابل سفارت کشورمان در لندن تجمع کرده و شعارهای ضد ایرانی سر دادند."/>
  </head>
  <body>
    <article>
      <h1>
        <a href="https://www.bultannews.com/fa/news/639074/%D8%AA%D8%AC%D9%85%D8%B9-%DA%A9%D8%B1%D8%AF%D9%87%D8%A7%DB%8C-%D8%B9%D8%B1%D8%A7%D9%82%DB%8C-%D8%AF%D8%B1-%D9%85%D9%82%D8%A7%D8%A8%D9%84-%D8%B3%D9%81%D8%A7%D8%B1%D8%AA-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D9%84%D9%86%D8%AF%D9%86-%D8%AA%D8%B5%D8%A7%D9%88%DB%8C%D8%B1">تجمع کردهای عراقی در مقابل سفارت جمهوری اسلامی ایران در لندن + تصاویر</a>
      </h1>
      <h2>تلاش دشمنان برای تفرقه بین ملت ایران و عراق آغاز شده است، این بار پس از حمله ناکام به کنسولگری کشورمان در کربلا، برخی افراد فرصت طلب، در مقابل سفارت کشورمان در لندن تجمع کرده و شعارهای ضد ایرانی سر دادند.</h2>
      <address><time datetime="2019-11-09T21:14:00+00:00">09 Nov 2019, 21:14</time> by <a rel="author">بولتن نیوز | bultannews.com</a></address>
      <p><b>گروه بین الملل _ گروه دفاعی:</b> در تجمعی که تحت عنوان " تظاهرات عراقی ھای مقیم بریتانیا"، در لندن برگزار شد، برخی افراد فرصت طلب که با تحریک دشمنان دو ملت ایران و عراق، به مقابل  <b>سفارت جمھوری اسلامی  ایران</b> در <b>لندن </b>آمده بودند، با شعارهای ضد ایرانی بر علیه رهبران ایران و مسئولان نظام، چنان القا کردند که گویا تظاهرات های اخیر در عراق، بر علیه حضور ایران در عراق انجام شده است!</p>
      <p> </p>
      <p>به گزارش بولتن نیوز، یک منبع مطلع در همین ارتباط به خبرنگار بولتن نیوز گفت؛ در بین تجمع کنندگان، برخی از<b> کردهای عراقی</b> وابسته به حزب دمکرات کردستان عراق (پارتی) حضور چشمگیری داشتند و بیشتر پلاکاردهای ضد ایرانی و شعارهای تند و رکیک بر علیه جمهوری اسلامی ایران، توسط افراد اجیر شده وابسته به بارزانی ها، سر داده شدند.</p>
      <p> </p>
      <p>افراد ذکر شده با برافراشتن پرچم های کردستان عراق در کنار پرچم عراق، ضمن اهانت به مقدسات ایرانیان، پرچم جمهوری اسلامی ایران را نیز به آتش کشیدند و توهین های زشتی بر علیه ملت ایران انجام دادند.</p>
      <p> </p>
      <p>رابطه گرم دو ملت و دولت ایران و عراق، شکست داعش، تحکیم وحدت میان ملت ایران و عراق، هدف قرار دادن مقر تروریستهای ضد انقلاب در کردستان عراق و راهپیمایی باشکوه اربعین حسینی توسط ایرانیان، باعث خشم و عصبانیت، آمریکا، انگلیس و سعودی ها شد و به همین علت، دولت های متخاصم، دست به کار شدند تا زنجیره‌ای از اختلافات جدید میان دو کشور ایجاد کنند.</p>
      <figure>
        <img src="https://www.bultannews.com/files/fa/news/1398/8/18/1194342_979.jpg"/>
      </figure>
      <p>در جریان موج جدید ناآرامی ها که در عراق به وقوع پیوست، مراکز مشخصی از جمله کنسولگری ایران در کربلا، مورد هدف قرار گرفت.</p>
      <p> </p>
      <p>این حملات، از سوی شبکه‌هایی مثل العربیه وابسته به سعودی، اسکای نیوز عربی وابسته به امارات و بی‌بی‌سی عربی وابسته به انگلیس، بازتاب ویژه ای پیدا کرد.</p>
      <p> </p>
      <p>از ماه ها قبل که شاهد پیروزی های گسترده ارتش عراق و حشدالشعبی عراق در جریان مبارزه با داعش بودیم، همین موضوع باعث شد آمریکا و هم پیمانان منطقه ای آنها، از طرق دیگر به دنبال پیشبرد اهداف خود باشند که مهم ترین آن ایجاد تفرقه و وحدت شکنی میان قومیت‌ها و مذاهب مختلف در داخل عراق و اختلاف افکنی میان ملت عراق و ایران از هر طریقی بود.</p>
      <p> </p>
      <figure>
        <img src="https://www.bultannews.com/files/fa/news/1398/8/18/1194343_235.jpg"/>
      </figure>
      <p>متاسفانه در این بین، بارزانی ها نیز که در ظاهر دوست اما در باطن دشمن ملت ایران هستند، به هر طریقی سعی می کنند تا در روابط دو ملت و دو دولت ایران و عراق، خدشه وارد کنند و در همین راستا، شاهد بودیم که در بین افرادی که به کنسولگری کشورمان در کربلا تعرض کرده بودند، برخی کردهای عراقی نیز دیده می شدند.</p>
      <p> </p>
      <p>یا در جریان تجمعات مردمی عراق، هنگام سر دادن شعارهای ضد ایرانی و آتش زدن پرجم ایران توسط فرصت طلبان، باز هم برخی از کردهای عراقی حضور داشتند.</p>
      <p> </p>
      <figure>
        <img src="https://www.bultannews.com/files/fa/news/1398/8/18/1194344_343.jpg"/>
      </figure>
      <p>امروز نیز شاهد بودیم در جریان تجمع در مقابل سفارت جمهوری اسلامی ایران در لندن، باز هم همین کردهای عراقی حضور دارند، البته نباید فراموش کرد، این افراد از سوی برخی مقامات کردستان عراق تحریک می شوند و حساب این عده قلیل از مردم عزیز کردستان عراق جداست و بدون شک کردهای عراقی، قدردان ملت و دولت جمهوری اسلامی ایران که در زمان رژیم بعث عراق، اولین کشوری بود که درهای خود را به روی آوارگان عراقی باز کرد هستند. و یا زمانیکه داعش در آستانه اشغال اربیل بود باز هم جمهوری اسلامی ایران بود که در عمل به یاری کردهای عراق شتافت و اربیل را از سقوط حتمی نجات داد.</p>
      <p> </p>
      <figure>
        <img src="https://www.bultannews.com/files/fa/news/1398/8/18/1194345_932.jpg"/>
      </figure>
      <p> </p>
      <p>انتهای پیام/#</p>
    </article>
  </body>
</html>