<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/09/news/liga_il_real_fa_sul_serio_poker_all_eibar_e_testa_della_classifica-240726763/"/>
    <meta property="og:site_name" content="Repubblica.it"/>
    <meta property="article:published_time" content="2019-11-09T21:39:00+00:00"/>
    <meta property="og:title" content="Spagna: Real e Barcellona calano un doppio poker e restano leader"/>
    <meta property="og:description" content="Gli di Zidane vincono 4-0 sul campo dell'Eibar. I Blancos tra campionato e Champions non subiscono reti da cinque partite con Courtois imbattuto da"/>
  </head>
  <body>
    <article>
      <h1>Spagna: Real e Barcellona calano un doppio poker e restano leader</h1>
      <h2>Gli di Zidane vincono 4-0 sul campo dell'Eibar. I Blancos tra campionato e Champions non subiscono reti da cinque partite con Courtois imbattuto da 533'. Pronta la replica dei blaugrana, trascinati dal capitano contro il Celta. Ok Valencia e Alavés</h2>
      <address>
        <time datetime="2019-11-09T21:39:00+00:00">09 Nov 2019, 21:39</time>
      </address>
      <p><b>ROMA</b> - Real Madrid e Barcellona calano il poker e restano in testa alla Liga.</p>
      <h3>Poker e imbattibilità</h3>
      <p>Gli uomini di Zinedine Zidane passano 4-0 sul campo dell'Eibar e balzano al comando con 25 punti. Un segnale importante quello delle Merengues che tra campionato e Champions non prendono gol da ben 5 partite e nelle ultime quattro giornate hanno segnato 15 reti. Il Real archivia la pratica Eibar dopo neanche mezz'ora. Al 17′ Benzema innesca e conclude l'azione che porta in vantaggio i Blancos, passano 2′ e De Blasis stende Hazard in area, dal dischetto Sergio Ramos non sbaglia. Al 29′ altro calcio di rigore (fallo di Jose Angel su Vazquez), questa volta dagli undici metri si presenta Benzema e il francese firma la personale doppietta. Nella ripresa la prima rete in Liga di Fede Valverde su assist di Modric. Al triplice fischio diventano 533 i minuti di imbattibilità di Courtois.</p>
      <h3>La replica del Barcellona. Super Messi</h3>
      <p>Il Barcellona travolge il Celta Vigo 4-1. Un successo dei catalani targato Leo Messi: l'argentino ha firmato una tripletta, con due gol su punizione e uno su rigore. Messi ha colpito al 23' dal dischetto e al 45' del primo tempo, dopo che Olaza al 42' aveva firmato il momentaneo pareggio per i galiziani allenati da Oscar Garcia. Nella ripresa è proseguito il Messi-show al 3', quindi Sergio Busquets ha chiuso il poker al 40'. Barcellona a Real Madrid procedono a braccetto a 25 punti e con il 'Clasico' ancora da recuperare (18 dicembre), la Real Sociedad è terza a quota 23.</p>
      <h3>Ok Valencia e Alavés</h3>
      <p>Nel pomeriggio il Valencia ha sconfitto, per 2-0, in casa, il Granada grazie ai gol di Wass e Torres, arrivati nell'ultimo quarto d'ora del match. Con questi tre punti la squadra allenata da Celades sale temporaneamente al sesto posto della classifica della Liga, con 20 punti all'attivo, raggiungendo proprio il Granada. Chiude la sconfitta per 3-0 del Valladolid in casa dell'Alavés che allontana la zona retrocessione.</p>
    </article>
  </body>
</html>