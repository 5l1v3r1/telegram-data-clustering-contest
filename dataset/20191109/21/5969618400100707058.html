<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/savvas-tziompanoglou/ampel-fereira-aytos-kserei.5636477.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-09T21:54:00+00:00"/>
    <meta property="og:title" content="Αμπέλ Φερέιρα: Αυτός ξέρει"/>
    <meta property="og:description" content="Ο Σάββας Τζιομπάνογλου εξηγεί γιατί ο Αμπέλ Φερέιρα αφιέρωσε ένα μεγάλο μέρος της συνέντευξης Τύπου στον τρόπο με τον οποίο διαχειρίζεται τους παίκτες του και σε αυτούς που έχουν χάσει την θέση τους στην ενδεκάδα."/>
  </head>
  <body>
    <article>
      <h1>Αμπέλ Φερέιρα: Αυτός ξέρει</h1>
      <h2>Ο Σάββας Τζιομπάνογλου εξηγεί γιατί ο Αμπέλ Φερέιρα αφιέρωσε ένα μεγάλο μέρος της συνέντευξης Τύπου στον τρόπο με τον οποίο διαχειρίζεται τους παίκτες του και σε αυτούς που έχουν χάσει την θέση τους στην ενδεκάδα.</h2>
      <address><time datetime="2019-11-09T21:54:00+00:00">09 Nov 2019, 21:54</time> by <a rel="author">Σάββας Τζιομπάνογλου</a></address>
      <p>Το γεγονός ότι ένα μεγάλο μέρος της<a href="https://www.sport24.gr/football/omades/Paok/fereira-to-2-2-me-ton-panathhnaiko-mas-ekatse-sto-laimo.5636483.html"> συνέντευξης Τύπου</a> του Αμπέλ Φερέιρα που ακολούθησε μια τεράστια νίκη <a href="https://www.sport24.gr/football/ellada/SuperLeague/ofh-paok-0-1-nikh-prwtathlhth-me-xryso-skorer-ton-misits.5636416.html">όπως αυτή που πέτυχε ο ΠΑΟΚ με τον ΟΦΗ στην Κρήτη</a>, αφιερώθηκε από τον Πορτογάλο στη διαχείριση του ρόστερ δεν θα πρέπει να ξενίζει κανέναν. Ο προπονητής του ΠΑΟΚ γνωρίζει καλύτερα από τον καθένα ότι αγωνιστικά τα πράγματα πηγαίνουν καλά και σταδιακά περνά στους ποδοσφαιριστές του την φιλοσοφία του.</p>
      <p>Και κυρίως ότι το επόμενο στάδιο θα είναι να τους πείσει να παίζουν και για τον προπονητή τους. Για να το καταφέρει θα πρέπει να διαχειριστεί με τέτοιο τρόπο το ρόστερ του ώστε να μην έχει κανείς παράπονο. Να είναι σίγουροι ότι ο Πορτογάλος είναι δίκαιος ακόμη και όταν μένουν στον πάγκο ή ακόμη και εκτός αποστολής.</p>
      <h3>ΟΙ ΠΕΝΤΕ ΣΤΟΥΣ ΟΠΟΙΟΥΣ ΑΝΑΦΕΡΘΗΚΕ Ο ΦΕΡΕΙΡΑ</h3>
      <p>Για αυτό και αναφέρθηκε στους πέντε ποδοσφαιριστές που στην αρχή της σεζόν και στα παιχνίδια με τον Άγιαξ ήταν βασικοί και πλέον έχουν χάσει τη θέση τους στην ενδεκάδα. Ποιους εννοεί; Πασχαλάκη, Πέλκα, Εσίτι, Ζαμπά και Άκπομ.</p>
      <p>Ο Πασχαλάκης βρέθηκε σε δεύτερο ρόλο, όχι γιατί ο Ζίβκοβιτς είναι απαραίτητα καλύτερος τερματοφύλακας από αυτόν, αλλά εξαιτίας των δικών του προσωπικών λαθών που στοίχισαν πολύ στον ΠΑΟΚ και σε στόχους αλλά και γενικότερα αγωνιστικά στην ομάδα του. Με τον Έλληνα γκολκίπερ στην εστία του ο <a href="https://www.sport24.gr/football/omades/paok/">ΠΑΟΚ </a>έδειξε να έχει χάσει την ηρεμία του στα μετόπισθεν και κυρίως την σιγουριά που είχε στην ανασταλτική της λειτουργία.</p>
      <p>Ο Πέλκας κάθε φορά, από τον τραυματισμό του και μετά, όπως μοιάζει να είναι πιθανόν να πάρει φανέλα βασικού και όλο στον πάγκο παραμένει. Στην Τρίπολη έπαιξε 13΄, στο Βόλο 26΄και έχει μείνει στον πάγκο στους αγώνες με Λαμία, Παναθηναϊκό και τώρα με τον ΟΦΗ. Ο Πέλκας που μέχρι να τραυματιστεί στον αγώνα με τον <a href="https://www.sport24.gr/football/omades/Aris/">Άρη </a>ήταν βασικός και αρχηγός στα έξι από τα εφτά παιχνίδια που έδωσε ο ΠΑΟΚ, μονιμοποιείται ως εναλλακτική λύση και χρειάζεται δουλειά και υπομονή για να επιστρέψει.</p>
      <p>Ιδιαίτερη περίπτωση είναι ο Λέο Ζαμπά, καθώς ο Βραζιλιάνος πρέπει με κάποιον τρόπο να δικαιολογήσει τη μεγάλη επένδυση που έκανε σε αυτόν ο ΠΑΟΚ. Αν ο Δικέφαλος αποσκοπούσε μόνο στο  να έχει οικονομικό όφελος από μια μεταγραφή τουτότε θέλοντας και μη θα έπρεπε να παίζει για να παραμένει στη…βιτρίνα. Ωστόσο ο Φερέιρα βλέπει μόνο το αγωνιστικό και θεωρεί ότι ο νεαρός Βραζιλιάνος δεν μπορεί να βοηθήσει την ομάδα στην τωρινή του κατάσταση. Στον πάγκο έμεινε και πάλι αν και αυτή τη φορά ήταν στην 18αδα αλλά εξακολουθεί να απέχει πολύ από το να βρίσκεται στις βασικές επιλογές του προπονητή του.</p>
      <h3>ΤΟ ΜΟΜΕΝΤΟΥΜ ΚΡΙΝΕΙ ΤΗΝ ΕΠΙΛΟΓΗ ΣΤΗΝ ΕΠΙΘΕΣΗ</h3>
      <p>Στο μυαλό του Αμπέλ Φερέιρα υπάρχουν ποδοσφαιριστές που είναι πολύτιμοι, ανεξάρτητα από την αγωνιστική κατάσταση στην οποία βρίσκονται, όπως για παράδειγμα ο Μπίσεσβαρ. Ο Πορτογάλος θεωρεί ότι ο Σουριναμέζος είναι τόσο ποιοτικός που παίζει ιδανικά ανάμεσα στις γραμμές των αντιπάλων και περιμένει από αυτόν την έμπνευση της στιγμής,  τη μια  καλή ενέργεια που θα αναστατώσει την άμυνα τους. Δεν ισχύει το ίδιο για τους δύο επιθετικούς του. Για τον Πορτογάλο Σβιντέρσκι και Άκπομ είναι στο ίδιο επίπεδο και μπορούν και οι δύο να του κάνουν τη δουλειά που θέλει.</p>
      <p>Επιλέγει εδώ και καιρό τον Πολωνό αντί του Άκπομ καθώς θεωρεί ότι αυτός βρίσκεται σε καλύτερο «μομέντουμ». Εφόσον ο Σβιντέρσκι μείνει και άλλο μακριά από το γκολ, όπως συμβαίνει στα τρία τελευταία ματς, θα ενεργοποιήσει τον Άγγλο με την ελπίδα ότι αυτός θα ξεκινήσει να σκοράρει. Πριν χάσει τη θέση του στην ενδεκάδα ο Άκπομ είχε  3 γκολ, ένα με τον Άγιαξ στην Τούμπα και δυο στο πρωτάθλημα σε βάρος του Πανιώνιου και του Ατρόμητου στο Περιστέρι.</p>
      <h3>ΔΕΝ ΔΙΚΑΙΟΥΝΤΑΙ ΝΑ ΕΧΟΥΝ ΠΑΡΑΠΟΝΑ</h3>
      <p>Ο Εσίτι μπορεί να έχει παράπονα από τον Αμπέλ Φερέιρα; Δύσκολο αν αναλογιστεί και ο ίδιος πως οι εμφανίσεις που έκανε στα παιχνίδια που χρησιμοποιήθηκε ως βασικός «έσβηναν» μετά το 60’. Ο Νιγηριανός θα πρέπει να βελτιωθεί για πάρει πίσω τη θέση του στην ενδεκάδα από τον Αουγκούστο αλλά δεν δικαιούται να έχει παράπονα από τη διαχείριση του προπονητή του.</p>
      <p>Όπως και ο Μίροσλαβ Στοχ που  βρέθηκε σήμερα εκτός αποστολής ενώ στα προηγούμενα παιχνίδια ήταν βασικός. Μπορεί ο Σλοβάκος να ισχυριστεί ότι ήταν καλύτερος από τον Καντουρί που έπαιξε στη θέση του στο Γεντί Κουλέ; Μάλλον όχι… Οι τρεις εμφανίσεις του ως βασικός με Λαμία, Βόλο και Παναθηναϊκό, περισσότερο τον Αμπέλ Φερέιρα δικαίωσαν παρά τα όποια παράπονα μπορεί να είναι ο Στοχ, που από εδώ και πέρα δεν μπορεί να θεωρεί ότι δεν πήρε τις ευκαιρίες που δικαιούταν.</p>
    </article>
  </body>
</html>