<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818195.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T21:54:00+00:00"/>
    <meta property="og:title" content="کلاهبرداری از نوجوانان با وعده پیوستن به لیگ‌های معتبر"/>
    <meta property="og:description" content="به گزارش مهر، سرهنگ صادق قره باقری در توضیح این خبر گفت: چندی پیش والدین پسر نوجوانی با در دست داشتن دستور قضائی از دادسرای فرهنگ و رسانه به پلیس امنیت عمومی مراجعه و مدعی بودند که شخصی با دریافت مبلغ هنگفتی از آنها،  وعده داده که فرزندشان را به یکی از تیم های لیگ برتری معرفی کند."/>
  </head>
  <body>
    <article>
      <h1>کلاهبرداری از نوجوانان با وعده پیوستن به لیگ‌های معتبر</h1>
      <address>
        <time datetime="2019-11-09T21:54:00+00:00">09 Nov 2019, 21:54</time>
      </address>
      <p>رئیس پایگاه هشتم پلیس امنیت عمومی تهران بزرگ از بازداشت فردی خبر داد که با وعده معرفی نوجوانان فوتبالیست به لیگ های معتبر مبالغ هنگفتی را به جیب می زد.</p>
      <p>به گزارش مهر، سرهنگ صادق قره باقری در توضیح این خبر گفت: چندی پیش والدین پسر نوجوانی با در دست داشتن دستور قضائی از دادسرای فرهنگ و رسانه به پلیس امنیت عمومی مراجعه و مدعی بودند که شخصی با دریافت مبلغ هنگفتی از آنها،  وعده داده که فرزندشان را به یکی از تیم های لیگ برتری معرفی کند.</p>
      <p>این مقام انتظامی تصریح کرد: در هنگام تحقیقات پلیسی، پروندهای مشابه  دیگری به پایگاه هشتم پلیس امنیت عمومی پایتخت  ارجاع و شناسایی و دستگیری متهم به صورت ویژه در دستور کار مأموران این پایگاه قرار گرفت.</p>
      <p>رئیس پایگاه هشتم پلیس امنیت عمومی بیان داشت:  در اواخر هفته گذشته محل و مخفیگاه متهم در حوالی محله سعادت آباد شناسایی وپس از هماهنگی  با مقام قضائی وی در مخفیگاهش دستگیر و برای تحقیقات بیشتر به مقر پایگاه هشتم پلیس امنیت منتقل شد.</p>
      <p>وی در ادامه با اشاره به اینکه تا کنون ۳ تن  از مال باختگان متهم را شناسایی کرده اند، ادامه داد: یکی از مال باختگان در اظهارات خود مدعی بود، مبلغ ۵۰ میلیون تومان در قالب یک فقره چک رمز دار ۴۰ میلیون تومانی و ۱۰ میلیون تومان به صورت کارت به کارت به حساب متهم در ازای معرفی وی به لیگ دسته یک و برتر  واریز کرده است.</p>
      <p>رئیس پایگاه هشتم پلیس امنیت عمومی تهران بزرگ در پایان با بیان اینکه متهم با قرار وثیقه روانه زندان شد، خاطرنشان کرد: شهروندان فریب افراد کلاهبردار که با وعده و وعیدهای بی اساس همچون معرفی فرزندانشان به تیم های لیگ برتری و یا سایر لیگ های معتبر داخلی و خارجی در ازای دریافت مبالغ هنگفت، از آنها اخاذی و کلاهبرداری می کنند را نخورند و در صورت مشاهده موارد این چنینی حتما گزارش های خود را از طریق سامانه ۱۱۰ با پلیس در میان بگذارند.</p>
    </article>
  </body>
</html>