<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tenaring-dode-etter-skyting-i-malm/71801987"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T21:27:53+00:00"/>
    <meta property="og:title" content="Tenåring døde etter skyting i Malmö"/>
    <meta property="og:description" content="En tenåring døde og en annen er påført livstruende skader etter en skyteepisode på en pizzarestaurant i Malmö lørdag kveld."/>
  </head>
  <body>
    <article>
      <h1>Tenåring døde etter skyting i Malmö</h1>
      <h2>En tenåring døde og en annen er påført livstruende skader etter en skyteepisode på en pizzarestaurant i Malmö lørdag kveld.</h2>
      <address><time datetime="2019-11-09T21:27:53+00:00">09 Nov 2019, 21:27</time> by <a rel="author">NTB I</a></address>
      <p>Politi og ambulanse rykket klokka 21.03 lørdag kveld ut til meldinger om skyting på en restaurant på Möllevångstorget i Malmö. I en pizzarestaurant på plassen fant de ett av skuddofrene liggende på gulvet.</p>
      <p>Kort tid senere ankom et annet skuddoffer sykehusets akuttmottak med privatbil.</p>
      <p>
        <b>Ofrene, begge menn, er påført livstruende skader, opplyste sykehuset først. Begge er tenåringer mellom 15 og 18 år. Helseforetaket Region Skåne opplyser natt til søndag at den ene av tenåringene er død av skadene.</b>
      </p>
      <p>Skyteepisoden utløste en stor politiaksjon. Politiet sperret av flere områder, også deler av sykehusets akuttmottak, av sikkerhetsårsaker.</p>
      <h3>Gjerningsmenn på sykkel</h3>
      <p>– Dette er en veldig offentlig plass med mange mennesker som ferdes, sier politiets pressetalsperson Katarina Rusin til TT.</p>
      <p>
        <b>Vitner har forklart at skudd ble avfyrt gjennom vinduet til pizzarestauranten. Den ene skadde fikk førstehjelp av politiet inne i restauranten, men den andre skal ha ligget på plassen utenfor før vedkommende ble kjørt i en privatbil til sykehuset.</b>
      </p>
      <p>To mistenkte personer ble sett forlate stedet på en sykkel, skriver avisen <a href="https://www.sydsvenskan.se/2019-11-09/tva-personer-skadade-vid-skottlossning-pa-mollan">Sydsvenskan</a>. Ved midnatt fant politiet en sykkel liggende på gaten i Klaragatan, en snau kilometer unna plassen der skytingen skjedde. Politi med hunder startet søk i området.</p>
      <p>
        <b>– Jeg hørte fem-seks skudd, forteller en kvinne som satt i en restaurant på den andre siden av gaten for pizzeriaen hvor skytingen skjedde.</b>
      </p>
      <h3>Eksplosjon i bil</h3>
      <p>Seks minutter før skyteepisoden lørdag kveld fikk Malmö-politiet også flere meldinger om en kraftig eksplosjon i sentrum av byen. Eksplosjonen skjedde i en bil rundt en kilometer unna torget. Politiet har ikke fått melding om personskader fra eksplosjonen, og det er for tidlig å si om det finnes noen sammenheng.</p>
      <p>– Vi sendte store ressurser til stedet, og der fant vi en bil med omfattende skader. Den nasjonale bombegruppen er på vei for å undersøke om det finnes noen rester av sprengladningen, sier Rustin.</p>
      <h3>100 eksplosjoner</h3>
      <p>Eksplosjonen var svært kraftig og kunne høres flere steder, og det antas å være derfor at politiet ble varslet fra ulike adresser i byen.</p>
      <p>
        <b>– Men vi undersøker også om det kan ha skjedd flere eksplosjoner enn den i bilen. Vi har ikke fått noen rapporter om personskader, sier Rusin.</b>
      </p>
      <p>Området er sperret av, og politiet avhørte lørdag kveld vitner til hendelsen.</p>
      <p>Det svenske politiets bombegruppe hadde i løpet av årets ti første måneder rykket ut på 100 eksplosjoner. Flere personer har fått alvorlige skader i eksplosjonene, som ikke har krevd menneskeliv.</p>
      <figure>
        <img src="https://dbstatic.no/71801993.jpg?imageId=71801993&amp;x=0&amp;y=0&amp;cropw=100&amp;croph=57.440476190476&amp;width=643&amp;height=387"/>
        <figcaption><b>SMELL:</b> Politiet i Malmö har fått inn flere meldinger om høye smell rundt i byen lørdag. Foto: Johan Nilsson/TT / NTB scanpix Vis mer</figcaption>
      </figure>
    </article>
  </body>
</html>