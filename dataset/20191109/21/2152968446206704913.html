<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/09/slujitelka-na-mvr-dari-aparatura-za-nedonoseni-bebeta.429104"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T21:53:00+00:00"/>
    <meta property="og:title" content="Служителка на МВР дари апаратура за недоносени бебета"/>
    <meta property="og:description" content="Термо легло и две кислородни палатки получи Кюстендилската болница | Dnes.bg"/>
  </head>
  <body>
    <article>
      <h1>Служителка на МВР дари апаратура за недоносени бебета</h1>
      <h2>Термо легло и две кислородни палатки получи Кюстендилската болница</h2>
      <address><time datetime="2019-11-09T21:53:00+00:00">09 Nov 2019, 21:53</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Термо легло и две кислородни палатки дари на неонатологията в Кюстендилската болница 31-годишната Десислава Николова. Тя е служител на МВР, а инициативата й за дарението е лична, след излизането на книгата й "Щастлива и красива бременност като моята".</p>
      <p>"Средствата, набрани от продажбата на книгата ми, на сто процента отиват за купуване на кувьози и апаратура за болници, които имат нужда от тях", разказа авторката.</p>
      <p>"Идеята ми дойде през осмия месец на бременността, когато ми се наложи да вляза в болница за задържане. Тогава разбрах колко е важно децата да се раждат на термина. Разбрах, че е важно, ако са родени преждевременно и недоносени, да ползват техниката и апаратурата, които са им нужни, за да могат да се развият", допълни Николова пред БТА.</p>
      <p>Тя посочи, че това я е мотивирало да има и тя принос, като обикновен човек, да подобри средата, в която живеем.</p>
      <p>"Описах опита си в книга, за да повлияя на тъжната статистика, че всяка четвърта жена абортира, а всяко десето дете се ражда недоносено. С книгата си ги вдъхновявам и успокоявам", разказа още авторката.</p>
      <p>Това е шестото дарение на Десислава Николова. За по-малко от три години, тя е дарила апаратура за недоносени бебета в лечебни заведения в Червен бряг, Разград, Горна Оряховица, Гоце Делчев и Видин. Общата стойност на събраните средства е близо 50 000 лева, реализирани от продажбите книгата й.</p>
      <p>Николова допълни, че предстои да дари апаратура за недоносени бебета и в болници в Благоевград и Хасково.</p>
      <p>"Съмишлениците ми са млади хора, които вместо цветя на своите сватби, казват на гостите си, че ще подкрепят каузата "Подари щастие" и техните гости получават книгата. Какво по-хубаво от това младите хора да са толкова осъзнати и толкова помагащи", разказа още Николова.</p>
      <p>Тя посочи, че много българи, живеещи в чужбина също се включвали в кампанията и много се гордеели с този проект.</p>
    </article>
  </body>
</html>