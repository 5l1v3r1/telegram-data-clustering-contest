<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/am-votat-sa-ma-ntorc-acasa-numar-record-de-romani-la-urne-in-diaspora-peste-285000-pana-sambata-seara-152680.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-09T21:20:00+00:00"/>
    <meta property="og:title" content="&quot;Am votat să mă-ntorc acasă&quot;: Număr record de români la urne în diaspora, peste 285.000 până sâmbătă seara"/>
    <meta property="og:description" content="Români din toată lumea s-au dus şi sâmbătă la vot în ţările în care trăiesc pentru a alege viitorul preşedinte al României. Până sâmbătă, la ora 21, îşi exprimaseră voturile circa 285.000 de persoane din străinătate, cu tot cu cei care au optat pentru votul prin corespondenţă. O româncă din Milano a început să plângă când a fost întrebată pentru ce a votat. 'Ca să mă întorc acasă', a răspuns femeia. "/>
  </head>
  <body>
    <article>
      <h1>"Am votat să mă-ntorc acasă": Număr record de români la urne în diaspora, peste 285.000 până sâmbătă seara</h1>
      <address>
        <time datetime="2019-11-09T21:20:00+00:00">09 Nov 2019, 21:20</time>
      </address>
      <figure>
        <img src="https://www.ebihoreanul.ro/modules/news/files/votromanca09112019.jpg"/>
        <figcaption>(captură Digi24)</figcaption>
      </figure>
      <p>
        <b>Români din toată lumea s-au dus şi sâmbătă la vot în ţările în care trăiesc pentru a alege viitorul preşedinte al României.</b>
      </p>
      <p>Până sâmbătă, la ora 21, ora României, îşi exprimaseră voturile circa 285.000 de persoane din străinătate, cu tot cu cei care au optat pentru votul prin corespondenţă (circa 25.000).</p>
      <p>Numărul reprezintă un record. În 2014, în primul tur, numărul total al românilor din diaspora a fost de 161.262 de persoane.</p>
      <p>O româncă din Milano a început să plângă când a fost întrebată pentru ce a votat. "Am votat ca să mă întorc acasă. În locul unde îmi sunt părinţii, fraţii...", a spus femeia <a href="https://www.digi24.ro/stiri/actualitate/politica/alegeri-prezidentiale-2019/video-emotia-unei-romance-din-italia-la-vot-cu-lacrimi-in-ochi-am-votat-ca-sa-ma-intorc-acasa-1213923">printre lacrimi</a>. "Eu sper să mă întorc acasă. Dar, deocamdată, aici ne-am găsit de muncă, un trai mai bun ca acasă", a spus un alt român care a votat în diaspora. </p>
      <p>Atât în Italia cât şi în Germania s-au prezentat la urne şi tineri însurăţei, ajunşi direct de la nuntă. Femeile au purtat chiar rochiile de mireasă. </p>
      <figure>
        <img src="https://www.ebihoreanul.ro/user_files/mirigermania09112019.jpg"/>
      </figure>
      <p>
        <i>(foto: Ambasada României în Germania)</i>
      </p>
      <p>Votul la secţiile din străinătate a început vineri şi va continua şi duminică, între orele locale 7 şi 21.</p>
      <p>Alegătorii care la ora 21.00 se află la sediul secţiei de votare, precum şi cei care se află la rând în afara sediului secţiei de votare pentru a intra în localul de vot îşi pot să exercita dreptul de vot până cel mult la ora 23.59.<br/> </p>
    </article>
  </body>
</html>