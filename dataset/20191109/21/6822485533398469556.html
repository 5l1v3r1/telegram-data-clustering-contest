<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818189.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T21:21:00+00:00"/>
    <meta property="og:title" content="چین: ریشه تنش‌ها درباره برنامه هسته‌ای ایران فشارهای آمریکاست"/>
    <meta property="og:description" content="به گزارش فارس، «فو کونگ» مدیر اداره کنترل تسلیحات وزارت امور خارجه چین روز شنبه در کنفرانس خلع سلاح هسته‌ای مسکو به اقدام چند روز پیش ایران در برداشتن گام چهارم کاهش تعهدات هسته‌ای خود اشاره کرد."/>
  </head>
  <body>
    <article>
      <h1>چین: ریشه تنش‌ها درباره برنامه هسته‌ای ایران فشارهای آمریکاست</h1>
      <address>
        <time datetime="2019-11-09T21:21:00+00:00">09 Nov 2019, 21:21</time>
      </address>
      <p>مدیر اداره کنترل تسلیحات وزارت امور خارجه چین روز شنبه گفت که سیاست فشار حداکثری آمریکا علیه ایران، ریشه تنش‌های کنونی درباره برنامه هسته‌ای ایران است.</p>
      <p>به گزارش فارس، «فو کونگ» مدیر اداره کنترل تسلیحات وزارت امور خارجه چین روز شنبه در کنفرانس خلع سلاح هسته‌ای مسکو به اقدام چند روز پیش ایران در برداشتن گام چهارم کاهش تعهدات هسته‌ای خود اشاره کرد.</p>
      <p>وی که به همراه «عباس عراقچی» معاون وزیر امور خارجه ایران و «سرگئی ریابکوف» معاون وزیر امور خارجه روسیه صحبت می‌کرد، گفت: «درباره کاهش تعهدات هسته‌ای ایران تمایل دارم که دو نکته را یادآوری کنم نخست اینکه ریشه تنش‌های کنونی درباره موضوع برنامه هسته‌ای ایران در سیاست فشار حداکثری آمریکا علیه ایران قرار دارد. شرایط کنونی پس از آن حاصل شد که آمریکا در اقدامی یکجانبه تحریم‌ها علیه ایران را بازگرداند در نتیجه آن ایران تصمیم گرفت تا تعهدات خود در برجام را کاهش دهد چون از مزایای اقتصادی این توافق بهره‌ای نبرد. در واقع یک منطق اساسی پشت بحران هسته‌ای ایران وجود دارد.</p>
      <p>مدیر اداره کنترل تسلیحات وزارت امور خارجه چین اضافه کرد: «دوم، کاهش تعهدات برجامی ایران نظام عدم اشاعه را در خطر قرار نداده است. ایران همچنان به تعهدات خود در ان‌پی‌تی پایبند است و بارها تاکید کرده که هر زمان بتواند از مزایای برجام بهره‌مند شود کاهش تعهدات خود در برجام را بازخواهد گرداند.»</p>
      <p>وی گفت: «باید یادآوری کرد که شرایط کنونی موضوع هسته‌ای ایران به سوی مسیر خطرناکی پیش می‌برد و جامعه جهانی باید تلاش‌های خود برای یافتن راه حل سیاسی برای آن را افزایش دهد.در همین زمینه چین موضوعات آتی را پیشنهاد داده است:</p>
      <p>باید به  اساس چند جانبه گرایی پایبند بود و برنامه جامع اقدام مشترک یکی از دستاوردهای دیپلماسی چندجانبه گرایی بوده که از طریق مذاکرات حاصل شد و به تایید شورای امنیت سازمان ملل نیز رسید. حفظ برنامه جامع اقدام مشترک در راستای حفظ چندجانبه گرایی است.»</p>
      <p>این دیپلمات چینی اضافه کرد: «تعادل باید به برنامه جامع اقدام مشترک بازگردد. توافق هسته‌ای تنها فعالیت‌های هسته‌ای ایران محدود نکرده است بلکه مزایای اقتصادی ایران را نیز تضمین کرده است. این تعادل با خروج آمریکا از این توافق و اعمال مجدد تحریم‌ها علیه ایران از بین رفت. ما کشورهای اروپایی را تشویق می‌کنیم که ساز و کار اینستکس را فعال کنند و آن را به بخش‌های انرژی نیز توسعه داده و کشورهای غیر اروپایی را نیز پوشش دهند. چین از هر تلاش دیپلماتیک که به حفظ برجام منتهی شود حمایت خواهد کرد. از جمله مکانیزمی که توسط فرانسه پیشنهاد داده شده است. باید آمریکا را تحت فشار قرار داد تا تحریم‌ها علیه ایران را برداشته یا دست کم آن را کاهش دهد.»</p>
      <p>وی اضافه کرد: «تمامی اعضای برجام باید موضوعات مربوط به این توافق را طی نشست کمیسون‌های مشترک حل کنند و از پناه بردن به مکانیزمی که به بردن پرونده ایران به شورای امنیت منجر می‌شود، خودداری کنند در غیر اینصورت با خطر افزایش تنش‌ها مواجه خواهیم بود. صلح در منطقه (غرب آسیا) از اهمیت ویژه برخوردار است. چین خواستار خودداری از هرگونه اقدام خصمانه در منطقه خلیج (فارس) بوده و همگان را به مذاکره و گفت‌وگو فرا می‌خواند. ما از همه کشورهای منطقه می‌خواهیم که صلح و ثبات را در منطقه به پیش ببرند.»</p>
      <p>فو کونگ گفت: «چین به عنوان یکی از حامیان قدرتمند برنامه جامع اقدام مشترک همچنان خواستار حفظ این توافق بوده و امیدوار است که تمامی اعضای برجام نقش فعالتری برای حفظ برنامه جامع اقدام مشترک داشته باشند و حمایت قدرتمندانه‌ای از این توافق داشته باشند. موضوع برنامه هسته‌ای ایران یک شبه حل نخواهد شد و نیازمند هوشیاری، راه حل سیاسی و دیپلماتیک است.»</p>
    </article>
  </body>
</html>