<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/eksnardep-vimagaje-iniciyuvati-proceduru-impichmentu-uzurpatora-zelenskogo-638917.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T21:59:19+00:00"/>
    <meta property="og:title" content="Екснардеп вимагає ініціювати процедуру імпічменту «узурпатора» Зеленського"/>
    <meta property="og:description" content="Ляшко розкритикував доручення Зеленського Кабміну розробити і внести на розгляд Верховної Ради закон про вимоги та стандарти до новин"/>
  </head>
  <body>
    <article>
      <h1>Екснардеп вимагає ініціювати процедуру імпічменту «узурпатора» Зеленського</h1>
      <address>
        <time datetime="2019-11-09T21:59:19+00:00">09 Nov 2019, 21:59</time>
      </address>
      <h4>Ляшко розкритикував доручення Зеленського Кабміну розробити і внести на розгляд Верховної Ради закон про вимоги та стандарти до новин</h4>
      <p>Лідер Радикальної партії Олег Ляшко вимагає ініціювати процедуру імпічменту президента Володимира Зеленського за обмеження свободи слова.</p>
      <p>Відеозвернення Ляшко виклав <a href="https://www.youtube.com/watch?v=uui2wi_ourY#action=share">на своєму Youtube-каналі.</a></p>
      <p>Екснардеп розкритикував доручення Зеленського Кабміну розробити і внести на розгляд Верховної Ради закон про вимоги та стандарти до новин. Він вважає цю ініціативу президента неконституційним наступом на свободу слова і черговим кроком до узурпації влади.</p>
      <p>«Доручення Зеленського Кабміну розробити та внести на розгляд Верховної Ради законопроект про вимоги та стандарти новин – це неконституційний наступ на свободу слова і черговий крок до узурпації влади. Перед тим, як Зеленський вимагав би розробити стандарти до новин, нехай розробив би стандарти до своїх дебільних жартів, які принижують Україну і кожного українця. Тому я закликаю парламентську опозицію, якщо вона справді є, негайно, наступного тижня розпочати процедуру імпічменту президента Зеленського та усунення його з президентської посади за неконституційні дії, узурпацію влади, наступ на свободу слова і наступ на незалежне правосуддя», - сказав Ляшко.</p>
      <p>Також політик повідомив, що планує звернутися до Верховного суду з позовом про визнання неконституційним законопроекту Зеленського.</p>
      <p>«Я особисто вже дав доручення підготувати позов і ми негайно звернемося в суд, де оскаржимо неконституційний указ Зеленського. Я дуже сподіваюся, що в Україні знайдуться судді, якщо не адміністративних, то у Верховному суді, які визнають неконституційним цей указ. І це буде підставою для початку процедури імпічменту Президента...Закликаю всіх об‘єднатися, щоб зупинити узурпатора, який веде Україну до капітуляції, хаосу і нового Майдану!» - резюмував політик.</p>
      <figure>
        <iframe src="https://www.youtube.com/embed/uui2wi_ourY" width="640" height="360" data-service="Youtube" scrolling="no"/>
      </figure>
      <p>Раніше повідомлялося, що президент України Володимир <a href="https://glavcom.ua/country/politics/zelenskij-virishiv-zajnjatisja-dijalnistju-zmi-638884.html">Зеленський доручив Кабінету міністрів розробити і внести на розгляд парламенту законопроект щодо врегулювання діяльності ЗМІ в Україні.</a></p>
      <p>Нагадаємо, що 6 листопада <a href="https://glavcom.ua/news/zelenskiy-stvoriv-radu-z-pitan-svobodi-slova-povniy-spisok-638059.html">Зеленський створив Раду з питань свободи слова та захисту журналістів</a>, яка збирається вирішувати, хто є журналістом, а хто ні.</p>
      <blockquote>
        <b>Читайте також: <a href="https://glavcom.ua/coreola/utils/article/638884/1/%D0%BC">Журналісти за неправдиву інформацію нестимуть відповідальність – Бородянський.</a></b>
      </blockquote>
      <p>Як повідомлялося, <a href="https://glavcom.ua/news/tisk-na-nezalezhni-zmi-ne-maje-nichogo-spilnogo-z-jevropeyskimi-standartami-poroshenko-638419.html">тиск правоохоронних органів на телеканал «Прямий» і його власника – це лише складова частина загального процесу</a>, який зараз відбувається в Україні. І це немає нічого спільного з європейськими стандартами.</p>
      <related>
        <a href="https://glavcom.ua/news/derzhdep-rozblokuvav-dopomogu-ukrajini-do-rozporyadzhennya-trampa-zmi-638910.html"/>
        <a href="https://glavcom.ua/news/borodyanskiy-rozyasniv-ukaz-zelenskogo-shchodo-standartiv-novin-638902.html"/>
        <a href="https://glavcom.ua/country/politics/zelenskij-zobov-jazav-urjad-do-kintsja-roku-rozrobiti-novi-pravila-dlja-fop-zaliznitsi-ta-burshtinu-638888.html"/>
      </related>
    </article>
  </body>
</html>