<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/diretta-barcellona-celta-vigo-streaming-video-dazn-i-blaugrana-cercano-la-fuga/1945834/"/>
    <meta property="og:site_name" content="IlSussidiario"/>
    <meta property="article:published_time" content="2019-11-09T21:44:02+00:00"/>
    <meta property="og:title" content="DIRETTA/ Barcellona Celta Vigo (risultato finale 4-1) streaming: poker di Busquets!"/>
    <meta property="og:description" content="Diretta Barcellona Celta Vigo streaming video DAZN, risultato live del match valevole per la tredicesima giornata della Liga spagnola."/>
  </head>
  <body>
    <article>
      <h1>DIRETTA/ Barcellona Celta Vigo (risultato finale 4-1) streaming: poker di Busquets!</h1>
      <h2>Diretta Barcellona Celta Vigo streaming video DAZN, risultato live del match valevole per la tredicesima giornata della Liga spagnola.</h2>
      <address><time datetime="2019-11-09T21:44:02+00:00">09 Nov 2019, 21:44</time> by <a rel="author" href="https://www.ilsussidiario.net/autori/fabio-belli/" target="_blank">Fabio Belli</a></address>
      <h4>DIRETTA BARCELLONA CELTA VIGO (FINALE 4-1): POKER DI BUSQUETS!</h4>
      <p>Il Barcellona ha chiuso in scioltezza la sfida contro il Celta Vigo, 4-1 il risultato finale per i blaugrana che hanno definitivamente puntellato il punteggio a loro favore con il gol del poker siglato da Sergi Busquest, conclusione di potenza imparabile per Blanco. Poco ha potuto fare un Celta Vigo messo alle strette dalla tripletta di un Messi che con due calci di punizione realizzati ha dominato la scena, oltre al rigore messo a segno per l’iniziale vantaggio. Un successo che consente al Barcellona di procedere a braccetto col Real Madrid in testa alla classifica della Liga, staccando di 2 punti la Real Sociedad fermata ieri in casa dal Leganes. Resta invece terzultimo il Celta Vigo che incassa al Camp Nou la sua quarta sconfitta consecutiva nella Liga. (agg. di Fabio Belli)</p>
      <h4>STREAMING VIDEO E TV: COME VEDERE LA PARTITA</h4>
      <p><b>Barcellona Celta Vigo,</b> oggi alle ore 21.00, sarà trasmessa non in <b>diretta tv</b> ma in esclusiva in <b>diretta streaming video</b> via internet per tutti gli abbonati DAZN, che avranno la possibilità di seguire l’incontro attraverso l’app DAZN tramite smart tv, smartphone e tablet, oppure collegandosi tramite pc sul sito dazn.it.</p>
      <h4>IMMENSO MESSI!</h4>
      <p>Valverde fa partire il Barcellona nel secondo tempo con Ousmane Dembelé in campo al posto di Ansu Fati, e proprio Dembelé sfiora il palo dopo aver saltato di slancio in dribbling tre avversari. Al 3′ arriva il tris del Barca, con Messi che si dimostra di nuovo implacabile su calcio di punizione, siglando la tripletta personale in questa partita. Al 7′ ammonizione per Sergi Roberto nel Barcellona: diffidato, dovrà saltare il prossimo impegno nella Liga. All’8′ Celta Vigo sfortunato con Ter Stegen che si oppone in grande stile a una conclusione di Francisco Beltran che pareva vincente, poi il portiere tedesco neutralizza una conclusione meno insidiosa di Pione Sisto al 10′. Al 17′ ancora una buona occasione per il Barca per arrotondare il punteggio, con Blanco che si oppone a una gran conclusione di Griezmann. A metà ripresa Barcellona avanti 3-1 sul Celta Vigo. (agg. di Fabio Belli)</p>
      <h4>MESSI RISPONDE A OLAZA</h4>
      <p>Sono i minuti finali del primo tempo a regalare le maggiori emozioni al Camp Nou tra Barcellona e Celta Vigo. Il Barca avrebbe trovato il raddoppio al 37′ con Messi, ma la review al VAR porta all’annullamento della rete dell’argentino. Proprio Messi viene ammonito al 40′, poi al 42′ un po’ inaspettatamente il Celta trova il pari con una magnifica esecuzione su calcio di punizione di Lucas Olaza. Quasi una sfida a Leo Messi che infatti riesce a rispondere immediatamente, nel recupero della prima frazione di gioco: viene ammonito Francisco Beltran nel Celta, poi punizione che Messi trasforma riportando avanti il Barcellona e consentendo ai catalani di chiudere il primo tempo in vantaggio col punteggio di 2-1. (agg. di Fabio Belli)</p>
      <h4>MESSI SU RIGORE!</h4>
      <p>A metà primo tempo il Barcellona conduce 1-0 sul Celta Vigo al Camp Nou. I blaugrana hanno provato a prendere subito in mano le redini della partita, con le prime incursioni di Semedo e Messi ricacciate indietro dalla difesa galiziana. Al 14′ prima occasione da gol importante per i padroni di casa con Ruben Blanco che toglie da sotto la traversa una conclusione di Messi, quindi al 21′ un fallo di mano di Joseph Aidoo in area viene punito con la massima punizione: calcio di rigore per il Barcellona con Messi che non sbaglia dal dischetto. Il Barcellona deve inoltre operare la prima sostituzione della sua partita, Semedo non ce la fa e viene sostituito da Busquets. (agg. di Fabio Belli)</p>
      <h4>SI GIOCA</h4>
      <p>Eccoci al calcio d’inizio di <b>Barcellona Celta Vigo</b>: momento davvero negativo quello dei blaugrana, che in campionato arrivano dall’inatteso ko contro il Levante e poi volendo hanno fatto addirittura peggio in Champions League, non riuscendo a segnare contro lo Slavia Praga al Camp Nou e rimettendo in discussione la qualificazione. Adesso per Ernesto Valverde le cose potrebbero ulteriormente complicarsi: se il Barcellona non dovesse vincere contro il Borussia Dortmund rischierebbe seriamente l’eliminazione, perché l’ultima giornata sarà a San Siro contro l’Inter mentre i gialloneri ospiteranno lo Slavia. Sarebbe un totale fallimento, e darebbe ragione a chi lo scorso anno chiedeva l’addio del tecnico; a dire il vero anche la società sembrava dell’idea di cambiare, ma poi si è deciso di continuare per la terza stagione con Valverde. Ora vediamo se arriverà un parziale riscatto in questa partita della 13^ giornata: mettiamoci comodi e stiamo a vedere quello che succederà qui al Camp Nou, perché finalmente la diretta di Barcellona Celta Vigo prende il via! (agg. di Claudio Franceschini)</p>
      <h4>IL DOPPIO EX</h4>
      <p>Avvicinandoci alla diretta di <b>Barcellona Celta Vigo</b>, possiamo sicuramente parlare del doppio ex di questa partita: Luis Enrique è stato una bandiera dei catalani da giocatore, diventandone anche il capitano e facendo parte del ciclo di Louis Van Gaal, poi ha allenato la squadra portandola a vincere il Triplete (nel suo primo anno, come Pep Guardiola) e a bissare il successo nella Liga la stagione seguente. Prima però aveva trascorso un anno nel Celta Vigo: con lui in panchina i galiziani avevano perso due volte per 3-0 contro quella che sarebbe diventata la squadra che lo avrebbe reso celebre come tecnico. Al Camp Nou Neymar aveva aperto i conti al 6’ minuto, alla mezz’ora Leo Messi aveva chiuso virtualmente la partita e ancora il brasiliano aveva realizzato la sua doppietta personale nel secondo tempo. Le cose come detto erano andate allo stesso modo al Balaidos, nella partita di andata: ancora un gol in apertura firmato da Alexis Sanchez, poi l’autorete di Yoel Rodriguez e il tris firmato da Cesc Fabregas. (agg. di Claudio Franceschini)</p>
      <h4>TESTA A TESTA</h4>
      <p>Analizzando i precedenti di <b>Barcellona Celta Vigo</b>, notiamo in maniera piuttosto evidente come la squadra galiziana sia un’autentica bestia nera per i blaugrana: basta guardare gli ultimi dieci incontri e verificare le tre vittorie del Celta, che certo le ha ottenute tutte in casa ma è anche stato capace di frenare il Barcellona al Camp Nou, e ottenere altri due pareggi tra le proprie mura. In sintesi, i campioni di Spagna in carica hanno battuto l’avversario odierno solo quattro volte nelle ultime dieci; bilancio a favore, ma siamo abituati a vedere i catalani dominanti e qui invece le cose non vanno allo stesso modo. L’ultima al Camp Nou, lo scorso dicembre, si è risolta in un 2-0 a favore del Barcellona che aveva vinto 5-0 negli ottavi di Coppa del Re a gennaio; da ricordare il 2-2 di fine 2017, quando Leo Messi e Luis Suarez avevano ribaltato l’iniziale vantaggio di Iago Aspas ma poi era arrivato il pareggio di Maxi Gomez. (agg. di Claudio Franceschini)</p>
      <h4>ORARIO E PRESENTAZIONE PARTITA</h4>
      <p><b>Barcellona Celta Vigo, in diretta</b> dal Camp Nou di Barcellona, sabato 9 novembre 2019 alle <b>ore 21.00</b> sarà una sfida valevole per la tredicesima giornata della <b>Liga Spagnola</b>. Momento difficile per i catalani che dopo essere caduti in casa del Levante, perdendo 3-1, non è andato oltre lo 0-0 in casa nella sfida di <a href="https://www.ilsussidiario.net/news/video-barcellona-slavia-praga-0-0-highlights-un-punto-a-testa-al-bernabeu/1945909/">Champions League contro lo Slavia Praga.</a> Al momento nella Liga il Barcellona è stato riassorbito da un terzetto al primo posto composto con Real Madrid e Real Sociedad. Il Celta Vigo al momento è invece terzultimo e in <b>piena zona retrocessione.</b> Quella in casa contro il Getafe è stata la quarta sconfitta consecutiva per i galiziani, che non vincono al Camp Nou da cinque anni esatti, dallo 0-1 firmato da un gol di Larrivey il primo novembre del 1994.</p>
      <h4>PROBABILI FORMAZIONI BARCELLONA CELTA VIGO</h4>
      <p>Le <b>probabili formazioni</b> che dovrebbero scendere in campo in Barcellona Celta Vigo, sabato 9 novembre 2019 presso il Camp Nou di Barcellona, sfida valevole per la tredicesima giornata della Liga Spagnola. 4-3-3 per il Barcellona allenato da Valverde, che schiererà: Ter Stegen, Sergi Roberto, Piqué, Lenglet, Semedo, Vidal, De Jong, Arthur, Messi, Suarez, Griezmann. Risponderà il Celta Vigo guidato in panchina da Escriba con un 4-4-2: Blanco, Mallo, Aidoo, Araujo, Olaza, Mendez, Lobotka, Beltran, Suarez, Aspas, Fernandez.</p>
      <h4>LE QUOTE PER LE SCOMMESSE</h4>
      <p>L’agenzia Snai indica come favorita per chi scommetterà sull’esito di Barcellona Celta Vigo la formazione di casa. Quota per la vittoria interna proposta a 1.15, eventuale pareggio offerto a una quota di 7.50 mentre il successo in trasferta viene proposto a una quota di 13.00. Per chi invece punterà sul numero di gol realizzati complessivamente dalle due squadre nel corso della partita, quotato 1.35 l’over 2.5 e quotato 3.20 l’under 2.5.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/risultati-serie-c-classifiche-diretta-gol-live-score-degli-anticipi-14-giornata/1945980/"/>
        <a href="https://www.ilsussidiario.net/news/risultati-serie-a-classifica-diretta-gol-live-score-degli-anticipi-12-giornata/1946021/"/>
        <a href="https://www.ilsussidiario.net/news/diretta-pesaro-trento-streaming-video-tv-vuelle-per-la-prima-vittoria-basket-a1/1946068/"/>
        <a href="https://www.ilsussidiario.net/news/diretta-monza-carrarese-streaming-video-tv-lombardi-per-rimanere-in-vetta-serie-c/1945875/"/>
        <a href="https://www.ilsussidiario.net/news/diretta-napoli-genoa-streaming-video-dazn-azzurri-fuori-dalla-crisi-al-san-paolo/1946232/"/>
        <a href="https://www.ilsussidiario.net/news/diretta-cesena-reggio-audace-streaming-video-tv-a-caccia-di-riscatto-serie-c/1945878/"/>
      </related>
    </article>
  </body>
</html>