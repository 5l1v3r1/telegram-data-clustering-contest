<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231510/"/>
    <meta property="og:site_name" content="Українська правда"/>
    <meta property="article:published_time" content="2019-11-09T21:23:35+00:00"/>
    <meta property="og:title" content="У Харкові поліцейський побив і пограбував чоловіка"/>
    <meta property="og:description" content="У Харкові поліцейського затримано за побиття та пограбування чоловіка."/>
  </head>
  <body>
    <article>
      <h1>У Харкові поліцейський побив і пограбував чоловіка</h1>
      <address>
        <time datetime="2019-11-09T21:23:35+00:00">09 Nov 2019, 21:23</time>
      </address>
      <p>У Харкові поліцейського затримано за побиття та пограбування чоловіка.</p>
      <p><b>Джерело</b>: <a href="https://hk.npu.gov.ua/news/kradizhki/xarkivskogo-policzejskogo-zatrimano-za-skojennya-rozbijnogo-napadu/">поліція Харківської області</a></p>
      <p><b>Дослівно</b>: "Співробітник одного з структурних підрозділів поліції разом зі знайомим вночі побили чоловіка та відкрито заволоділи його золотим ланцюжком та сумкою з особистими речами. 37-річного потерпілого з травмами доставлено до лікарні".</p>
      <p><b>Деталі</b>: Подія сталася 9 листопада о 3:14 по вулиці Академіка Барабашова. Потерпілий одразу звернувся до поліції.</p>
      <p>За наданими прикметами співробітники Управління патрульної поліції оперативно виявили нападників неподалік від місця скоєння злочину. Чоловіки, побачивши поліцейських, викинули на землю два ланцюжки.</p>
      <p>Зловмисниками виявились 23-річний співробітник відділу поліції в метрополітені та його 24-річний знайомий. У чоловіків вилучили сумку потерпілого.</p>
      <p>За даним фактом відкрито кримінальне провадження за ч. 2 ст. 187 (розбій) Кримінального кодексу України. Санкція статті передбачає від 7 до 10 років позбавлення волі з конфіскацією майна. Матеріали кримінального провадження направлені до територіального управління ДБР.</p>
      <p>Зловмисники затримані в порядку ст. 208 Кримінального процесуального кодексу України.</p>
      <p>За фактом події начальником ГУНП в Харківській області призначено службове розслідування.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/8/7231395/"/>
        <a href="https://www.pravda.com.ua/news/2019/11/8/7231365/"/>
        <a href="https://www.pravda.com.ua/articles/2019/11/6/7231193/"/>
      </related>
    </article>
  </body>
</html>