<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639086/%D8%B3%D8%B1-%D8%B9%D9%82%D9%84-%D8%A8%DB%8C%D8%A7%DB%8C%DB%8C%D8%AF-%D9%88-%D8%A8%D9%87-%D8%A7%D9%85%D9%88%D8%B1-%DA%A9%D8%B4%D9%88%D8%B1-%D8%AE%D9%88%D8%AF%D8%AA%D8%A7%D9%86-%D8%A8%D8%B1%D8%B3%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T21:45:00+00:00"/>
    <meta property="og:title" content="سر عقل بیایید و به امور کشور خودتان برسید"/>
    <meta property="og:description" content="مدیر دفتر رسانه‌ای وزارت خارجه قطر در پاسخ به انتقاد وزیر مشاور در امور خارجه امارات از رسانه‌های قطری، به او توصیه کرد که سر عقل بیاید و به امور.."/>
  </head>
  <body>
    <article>
      <h1>
        <a href="https://www.bultannews.com/fa/news/639086/%D8%B3%D8%B1-%D8%B9%D9%82%D9%84-%D8%A8%DB%8C%D8%A7%DB%8C%DB%8C%D8%AF-%D9%88-%D8%A8%D9%87-%D8%A7%D9%85%D9%88%D8%B1-%DA%A9%D8%B4%D9%88%D8%B1-%D8%AE%D9%88%D8%AF%D8%AA%D8%A7%D9%86-%D8%A8%D8%B1%D8%B3%DB%8C%D8%AF">سر عقل بیایید و به امور کشور خودتان برسید</a>
      </h1>
      <h2>مدیر دفتر رسانه‌ای وزارت خارجه قطر در پاسخ به انتقاد وزیر مشاور در امور خارجه امارات از رسانه‌های قطری، به او توصیه کرد که سر عقل بیاید و به امور..</h2>
      <address><time datetime="2019-11-09T21:45:00+00:00">09 Nov 2019, 21:45</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «احمد بن سعید الرمیحی» مدیر دفتر اطلاع‌رسانی وزارت خارجه <b>قطر</b> به اظهارات «انور قرقاش» وزیر مشاور در امور خارجه امارات مبنی بر انتقاد از <b>رسانه‌</b>های قطر، واکنش نشان داد.</p>
      <p>الرمیحی در حساب توئیتری خود نوشت: «آیا وقت آن نرسیده که عاملان فتنه و بحران در منطقه سر عقل بیایند و به امور خودشان توجه کنند؟ به جای این بدعت‌‌هایی که برای همه شناخته شده است ... در یک کلمه سرت به کار خودت باشد.»</p>
      <p>این توئیت الرمیحی در پاسخ به توئیت‌های قرقاش بود که در آن رسانه‌های قطری را به دلیل انتقاد از عربستان سعودی مورد هجمه خود قرار داده بود.</p>
      <p>قرقاش نوشت: «از تداوم هجمه رسانه‌های قطری به عربستان برادر تعجب می‌کنم... آیا وقت آن نرسیده که دوحه با آرامش و عقلانیت بحران این کشور با همسایگانش و کشور برادر مصر را حل کند؟ بین رفتار مثبت عربستان و مقاصد منفی قطر فرق است.»</p>
      <p>این توئیت قرقاش پس از امضای توافق ریاض بین دولت مستعفی یمن تحت حمایت عربستان سعودی و شورای انتقالی جنوبی تحت حمایت امارات، منتشر شد.</p>
      <p>این وزیر اماراتی در حالی امضای توافق مذکور را عاملی برای اتحاد خوانده که به موجب این توافق قدرت در عدن واقع در جنوب یمن بین ریاض و ابوظبی تقسیم شد و همین امر با انتقادهایی از سوی انصارالله یمن و حتی برخی وزیران دولت مستعفی یمن مواجه شده است.</p>
      <p>در همین ارتباط «صالح الجبوانی» وزیر حمل‌ونقل دولت مستعفی یمن در انتقاد از تحمیل قیمومیت ریاض و ابوظبی بر جنوب یمن گفت، توافق ریاض، به ائتلاف سعودی مشروعیت داد تا اداره کشور یمن را بر عهده بگیرد.</p>
      <p>وی که از ابتدا مخالفت خود را به توافق ریاض اعلام کرده بود، افزود: ائتلاف حمایت از دولت قانونی (دولت مستعفی) حالا خودش دولت قانونی شده و دولت قانونی (به ریاست عبد ربه منصور هادی) مانند (المجلس) الانتقالی به یکی از طرف‌های این دولت تبدیل شده است.</p>
    </article>
  </body>
</html>