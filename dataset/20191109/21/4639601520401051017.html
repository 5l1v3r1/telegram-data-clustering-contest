<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/world/ispania-stous-dromous-oi-aytonomistes-mia-imera-prin-tis-ekloges/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T21:59:58+00:00"/>
    <meta property="og:title" content="Ισπανία : Στους δρόμους οι αυτονομιστές μια ημέρα πριν τις εκλογές"/>
    <meta property="og:description" content="Χιλιάδες υποστηρικτές της ανεξαρτησίας της Καταλονίας συγκεντρώθηκαν το Σάββατο στη Βαρκελώνη για να συμμετάσχουν σε πορείες και να παρακολουθήσουν συναυλίες, την παραμονή των βουλευτικών εκλογών στην Ισπανία"/>
  </head>
  <body>
    <article>
      <h1>Ισπανία : Στους δρόμους οι αυτονομιστές μια ημέρα πριν τις εκλογές</h1>
      <h2>Χιλιάδες υποστηρικτές της ανεξαρτησίας της Καταλονίας συγκεντρώθηκαν το Σάββατο στη Βαρκελώνη για να συμμετάσχουν σε πορείες και να παρακολουθήσουν συναυλίες, την παραμονή των βουλευτικών εκλογών στην Ισπανία</h2>
      <address><time datetime="2019-11-09T21:59:58+00:00">09 Nov 2019, 21:59</time> by <a rel="author">ΤοΒΗΜΑ Team</a></address>
      <p>Κρατώντας σημαίες των αυτονομιστών και φωνάζοντας το σύνθημα «Ελευθερία στους πολιτικούς κρατουμένους», χιλιάδες υποστηρικτές της ανεξαρτησίας της Καταλονίας συγκεντρώθηκαν το Σάββατο στη Βαρκελώνη για να συμμετάσχουν σε πορείες και να παρακολουθήσουν συναυλίες, την παραμονή των βουλευτικών εκλογών στην Ισπανία.</p>
      <p>Τις κινητοποιήσεις οργάνωσε η καταλανική οργάνωση Democratic Tsunami και οι διαδηλωτές θέλουν να πιέσουν τους Ισπανούς να προβληματιστούν για τις ποινές κάθειρξης που επιβλήθηκαν τον περασμένο μήνα σε εννέα αυτονομιστές ηγέτες.</p>
      <p><a href="https://www.in.gr/2019/11/09/economy/oikonomikes-eidiseis/forologiki-edra-kinitra-gia-ksenes-ependyseis/">Φορολογική έδρα : Κίνητρα για ξένες επενδύσεις <br/></a>Στην προεκλογική εκστρατεία κυριάρχησε το θέμα της αυτονομίας της Καταλονίας έπειτα από εβδομάδες βίαιων κινητοποιήσεων, που ακολούθησαν την απόφαση του Ανώτατου Δικαστηρίου για τους Καταλανούς ηγέτες.</p>
      <figure>
        <img src="https://www.tovima.gr/wp-content/uploads/2019/11/09/1-383-450x300.jpg"/>
      </figure>
      <h3>«Πρέπει να είμαστε ευφάνταστοι»</h3>
      <p>Μεταξύ των διαδηλωτών, η Χοβίτα Μεζκίτα, 69 ετών, εξήρε τις πρωτοβουλίες της οργάνωσης Democratic Tsunami, περιλαμβανομένης της πρώτης διαμαρτυρίας που είχε οργανώσει, στο αεροδρόμιο της Βαρκελώνης, στα μέσα Οκτωβρίου.</p>
      <p>«Πρέπει να είμαστε ευφάνταστοι» είπε η 69χρονη.</p>
      <p>«Πρέπει να κάνουμε πράγματα που θα έχουν αντίκτυπο στον κόσμο» συμπλήρωσε η ίδια, υποστηρίζοντας ότι οι αυτονομιστές δεν λαμβάνονται υπόψη στην υπόλοιπη Ισπανία.</p>
      <p>Η οργάνωση Δημοκρατικό Τσουνάμι απηύθυνε κάλεσμα στους υποστηρικτές της να συμμετάσχουν σε εορταστικές εκδηλώσεις στην περιοχή.</p>
      <figure>
        <iframe data-src="https://twitter.com/catalannews/status/1193256214160977920?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Αυξημένα μέτρα ασφαλείας</h3>
      <p>Τα μέτρα ασφαλείας ενισχύθηκαν σε ορισμένες συνοικίες της Βαρκελώνης ενόψει των εκλογών, με κυβερνητικές πηγές να εκφράζουν ανησυχία για το ενδεχόμενο να ξεσπάσουν επεισόδια κατά τη διάρκεια των αποψινών κινητοποιήσεων.</p>
      <p>Η Μαδρίτη έστειλε περίπου 2.500 επιπλέον αστυνομικούς, μεταξύ αυτών των μονάδων αντιμετώπισης ταραχών, στην περιοχή για να συνδράμουν στην τοπική αστυνομία της Καταλονίας, είπε στο Reuters ένας εκπρόσωπος τύπου της ισπανικής αστυνομίας στη Βαρκελώνη.</p>
      <p>Στόχος είναι «να εγγυηθούμε ότι όλοι θα μπορέσουν να ασκήσουν το εκλογικό δικαίωμά τους» επισήμανε ο εκπρόσωπος.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>