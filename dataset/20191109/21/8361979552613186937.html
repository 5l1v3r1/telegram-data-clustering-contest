<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/zhiteli-ordlo-bachat-sebe-v-rosiji-novini-ukrajini-50052614.html"/>
    <meta property="og:site_name" content="НВ"/>
    <meta property="article:published_time" content="2019-11-09T21:01:00+00:00"/>
    <meta property="og:title" content="Понад 60% мешканців ОРДЛО бачать ці території в Росії - опитування"/>
    <meta property="og:description" content="64,3% жителів окупованих районів Донецької та Луганської областей бачать ці території в складі Росії."/>
  </head>
  <body>
    <article>
      <h1>Понад 60% мешканців ОРДЛО бачать ці території в Росії - опитування</h1>
      <h2>64,3% жителів окупованих районів Донецької та Луганської областей бачать ці території в складі Росії.</h2>
      <address>
        <time datetime="2019-11-09T21:01:00+00:00">09 Nov 2019, 21:01</time>
      </address>
      <p>Про це йдеться у результатах дослідження громадської думки Нью імідж маркетинг груп в ОРДЛО з 7 по 31 жовтня, передає <a href="https://dt.ua/internal/test-na-sumisnist-329032_.html">Дзеркало тижня</a>.</p>
      <p>«Лише 5,1% опитаних по той бік лінії розмежування хочуть „бути частиною України як колись“. Ще 13,4% бачать нині підконтрольні „ЛНР/ДНР“ території „частиною України, але з особливим статусом“. Разом — 18,5%, тобто менше ніж одна п’ята частина жителів ОРДЛО бачить майбутнє своєї малої батьківщини в Україні. Незалежності прагнуть теж не надто багато респондентів — 16,2%», — йдеться в результатах.</p>
      <p>Водночас, 50,9% опитаних вважають, що території «ЛНР/ДНР» мають стати частиною Росії, ще 13,4% - «частиною Росії, але з особливим статусом». Отже, переважна більшість жителів ОРДЛО (64,3%) бачать цю частину Донбасу в складі Росії.</p>
      <p>Натомість у складі України весь Донбас бачать лише 19,2% жителів «ЛНР/ДНР».</p>
      <p>Дослідження проводилося з 7-го до 31 жовтня 2019 року. Опитано 1606 осіб: 800 — у непідконтрольній частині Луганщини і 806 — у непідконтрольній частині Донецької області.</p>
      <p>Читайте також:<br/><a href="https://nv.ua/ukr/ukraine/politics/yak-do-zelenskogo-vidnosyatsya-zhiteli-ordlo-novini-ukrajini-50052566.html">&amp;nbspСоціологи дізналися про ставлення жителів ОРДЛО до Зеленського — опитування</a></p>
    </article>
  </body>
</html>