<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639073/%D9%85%D8%AD%D9%85%D8%AF%D8%B9%D9%84%DB%8C-%D9%86%D8%AC%D9%81%DB%8C-%D8%A2%D8%B0%D8%B1%D9%85%D8%A7%D9%87-%D9%85%D8%AC%D8%AF%D8%AF%D8%A7-%D9%85%D8%AD%D8%A7%DA%A9%D9%85%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T21:03:00+00:00"/>
    <meta property="og:title" content="محمدعلی نجفی آذرماه مجددا محاکمه می شود"/>
    <meta property="og:description" content="وکیل مدافع نجفی از زمان رسیدگی مجدد به پرونده موکلش در آذرماه خبر داد. حمید گودرزی گفت: زمان رسیدگی مجدد به پرونده موکلم آذرماه خواهد بود."/>
  </head>
  <body>
    <article>
      <h1>
        <a href="https://www.bultannews.com/fa/news/639073/%D9%85%D8%AD%D9%85%D8%AF%D8%B9%D9%84%DB%8C-%D9%86%D8%AC%D9%81%DB%8C-%D8%A2%D8%B0%D8%B1%D9%85%D8%A7%D9%87-%D9%85%D8%AC%D8%AF%D8%AF%D8%A7-%D9%85%D8%AD%D8%A7%DA%A9%D9%85%D9%87-%D9%85%DB%8C-%D8%B4%D9%88%D8%AF">محمدعلی نجفی آذرماه مجددا محاکمه می شود</a>
      </h1>
      <h2>وکیل مدافع نجفی از زمان رسیدگی مجدد به پرونده موکلش در آذرماه خبر داد. حمید گودرزی گفت: زمان رسیدگی مجدد به پرونده موکلم آذرماه خواهد بود.</h2>
      <address><time datetime="2019-11-09T21:03:00+00:00">09 Nov 2019, 21:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، وکیل مدافع محمدعلی <b>نجفی</b> از زمان رسیدگی مجدد به پرونده موکلش در آذرماه خبر داد.‌</p>
      <p>حمید گودرزی در این باره اظهار کرد: زمان رسیدگی مجدد به پرونده موکلم آذرماه خواهد بود ولی هنوز این موضوع به ما ابلاع نشده است.</p>
      <p>براساس این گزارش، قاضی محمدی کشکولی رییس شعبه ۹ دادگاه کیفری یک <b>تهران </b> که مسئولیت رسیدگی به  پرونده محمد علی نجفی را برعهده دارد  ۱۲ آبان ماه درباره آخرین وضعیت پرونده نجفی گفته بود : نظریه کارشناسی به وکلای طرفین پرونده ابلاغ شد و وکلا 7 روز فرصت دارند  که نظر کتبی خود را به ما اعلام کنند. اگر وکلا به نظریه کارشناسی اعتراضی داشتند باید هیات قضایی بررسی کند که آیا این اعتراضات قابل اجابت است یا نیست. بعد از طی این مراحل وقت دادرسی مجدد تعیین می شود و به پرونده رسیدگی می شود و  دادگاه علنی خواهد بود.</p>
      <p>بر اساس این گزارش، میترا استاد - همسر دوم محمدعلی نجفی  شهردار سابق تهران - صبح روز سه‌شنبه ۷ خرداد ماه با شلیک گلوله به قتل رسید و  عصر همان روز نجفی به قتل همسرش اعتراف و انگیزه خود را اختلافات خانوادگی عنوان کرد.</p>
      <p>سه جلسه رسیدگی به پرونده قتل میترا استاد در شعبه ۹ دادگاه کیفری یک تهران به ریاست قاضی محمدی کشکولی برگزار شد.</p>
      <p>غلامحسین اسماعیلی سخنگوی <b>قوه قضاییه</b> در نشست خبری هشتم مرداد ماه ۹۸ از صدور رای پرونده قتل میترا استاد خبر داد و گفت: در کیفرخواست، سه عنوان اتهامی برای متهم عنوان شده قتل عمد، ایراد صدمه غیرموثر در قتل و همچنین نگهداری اسلحه غیرمجاز. دادگاه در دو موضوع متهم را مجرم تشخیص داده؛ «قتل عمد» را محرز دانسته و با توجه به تقاضای اولیای دم مبنی بر قصاص چون حق الناس است حکم به قصاص صادر کرده است. دادگاه در مورد «ایراد صدمه غیر موثر در قتل» رای برائت صادر کرده چون دادگاه بر خلاف دادسرا به این نتیجه رسید که صدمات وارده به مقتول «یک صدمه» بوده، دو تیر به او اصابت نکرده بلکه یک تیر ابتدائا به کف دست اصابت کرده، از دست عبور کرده و در قفسه سینه مقتوله جای گرفته است. به موجب قانون هر گاه ضربه، ضربه واحدی باشد هر چند جراحات متعدد باشد یک حکم صادر می شود و چون با اقدام واحد این عمل انجام شده، همان حکم اشد که «قصاص» است مورد حکم دادگاه قرار گرفته است. محمدعلی نجفی از اتهام دیگر تبرئه شده و در مورد «نگهداری سلاح غیر مجاز» هم دادگاه ایشان را به دو سال حبس محکوم کرده است.</p>
      <p> پس از اعلام رای، گودرزی وکیل مدافع نجفی گفت که به رای صادره مبنی بر قصاص و حبس موکلش اعتراض خواهد کرد.</p>
      <p>۲۳ مردادماه برادر میترا استاد نیز با انتشار پستی در صفحه اینستاگرام خود از اعلام رضایت از قصاص نجفی خبر داد.</p>
      <p> چند روز بعد، محمدعلی نجفی که در بازداشت بود با تودیع وثیقه از اوین آزاد شد.</p>
      <p>محمدجواد حشمتی رییس کل دادگستری استان تهران 8 شهریورماه با بیان اینکه محمدعلی نجفی به زندان بازگشت، گفت: برابر ضوابط و مقررات قانونی هرچند با گذشت اولیای دم قصاص منتفی می‌شود ولی در مورد جنبه عمومی جرم قتل توسط دادگاه، حکم مقتضی صادر خواهد شد.</p>
      <p> نهایتا 30 شهریورماه اعلام شد که حکم شعبه نهم  دادگاه کیفری یک تهران در پرونده محمدعلی نجفی با اتهام قتل میترا استاد که برای تجدیدنظرخواهی به دیوان عالی کشورارسال شده بود، از سوی این مرجع قضایی نقض شد و برای  رفع نقص تحقیقات و تکمیل آن به شعبه بدوی رسیدگی کننده به پرونده - شعبه 9 دادگاه کیفری یک استان تهران-  اعاده شد. نهایتا با حضور کارشناسان اسلحه و پزشکی قانونی و موکلم صحنه جرم مجددا بررسی شد.</p>
    </article>
  </body>
</html>