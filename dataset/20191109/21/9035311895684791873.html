<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/09/fransa-da-maddi-sikinti-ceken-bir-universite-ogrencisi-kendini-yakti"/>
    <meta property="og:site_name" content="euronews"/>
    <meta property="article:published_time" content="2019-11-09T21:46:45+00:00"/>
    <meta property="og:title" content="Fransa'da maddi sıkıntı çeken bir üniversite öğrencisi kendini yaktı"/>
    <meta property="og:description" content="Fransa'nın Lyon kentinde bir üniversite öğrencisi ekonomik nedenlerden ötürü kendini ateşe vererek intihar etmek istedi. Bıraktığı notta geçim sıkıntısından şikayet eden öğrenci , &quot;Ölümünden (Fransa'nın son üç cumhurbaşkanı) Macron, Hollande, Sarkozy ve Avrupa Birliği sorumludur&quot; yazdı."/>
  </head>
  <body>
    <article>
      <h1>Fransa'da maddi sıkıntı çeken bir üniversite öğrencisi kendini yaktı</h1>
      <address><time datetime="2019-11-09T21:46:45+00:00">09 Nov 2019, 21:46</time> by <a rel="author">Tuba Altunkaya</a></address>
      <p>Fransa'nın Lyon kentinde bir üniversite öğrencisi, ekonomik nedenlerden ötürü üniversite restoranının önünde kendini yaktı.</p>
      <p>Sosyal medya hesabından yazdığı mesajda geçim sıkıntısından şikayet eden öğrenci, "Gelecekle ilgili belirsizliklerden ve ölümümden (Fransa'nın son üç cumhurbaşkanı) Macron, Hollande, Sarkozy ve Avrupa Birliği'ni sorumlu tutuyorum" ifadelerini kullandı.</p>
      <p>Saint Etienne kentinden 22 yaşındaki öğrenci, kız arkadaşının ambulansı aramasının ardından hastaneye kaldırıldı. Yüzde 90 oranında yandığı öğrenilen genç yoğun bakımda yaşam mücadelesi veriyor.</p>
      <figure>
        <iframe data-src="https://twitter.com/euronewses/status/1193175079594725377" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hayatına son vermek isteyen öğrenci bıraktığı notta ayrıca, "Bizi ayrıştıran faşizmle ve eşitsizliği yaratan liberalizmle mücadele edelim. Son arzum bunlara son verilmesi için arkadaşlarımın bu davayı sürdürmesidir" diye yazdı.</p>
      <p>Fransa Yükseköğretim Bakanı Frederique Vidal, vakanın duyulmasının ardından Lyon'daki üniversitenin yetkililerinden bilgi aldı. Savcılık olayla ilgili soruşturma başlattı.</p>
      <p>Konuya ilişkin açıklama yapan öğrenci sendikası Solidaires, "intihar girişiminin maddi sıkıntının ötesinde politik olduğunu" belirtti ve tüm öğrencileri eylem düzenlemek için olayın yaşandığı Crous binasının önünde salı günü toplanmaya çağırdı.</p>
      <p>Lyon 2 Üniversitesi ise benzer durumdaki öğrencilere destek için psikolojik danışmanlık hizmeti başlatacağını duyurdu.</p>
      <ul>
        <li>
          <a href="https://tr.euronews.com/2019/09/09/dunya-saglik-orgutu-her-40-saniyede-bir-kisi-intihar-ediyor">Dünya Sağlık Örgütü: Her 40 saniyede bir kişi intihar ediyor</a>
        </li>
        <li>
          <a href="https://tr.euronews.com/2019/11/08/fatih-teki-toplu-intihar-vakas-ekonomik-sebepler-olay-aciklamaya-yeter-mi">Fatih'teki 'toplu intihar' vakası: Ekonomik sebepler olayı açıklamaya yeter mi?</a>
        </li>
        <li>
          <a href="https://tr.euronews.com/2019/11/09/antalya-da-ayn-aileden-ikisi-cocuk-dort-kisi-evlerinde-olu-bulundu">İkinci siyanürle intihar vakası: Antalya'da aynı aileden dört kişi evlerinde ölü bulundu</a>
        </li>
      </ul>
    </article>
  </body>
</html>