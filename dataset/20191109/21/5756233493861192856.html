<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620673/%D8%A8%D8%AD%D8%B1%DB%8C%D9%86-%D8%A7%D8%B2-%D8%A8%D8%A7%D8%B2%D8%AF%D8%A7%D8%B4%D8%AA-%DA%86%D9%86%D8%AF-%D9%81%D8%B1%D8%AF-%D8%AF%D8%B1-%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D8%AA%D9%87%D8%AF%DB%8C%D8%AF-%D8%B9%D9%84%DB%8C%D9%87-%D8%A7%D9%85%D9%86%DB%8C%D8%AA-%DA%A9%D8%B4%D9%88%D8%B1-%D8%AE%D8%A8%D8%B1-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T21:45:00+00:00"/>
    <meta property="og:title" content="بحرین از بازداشت چند فرد در ارتباط با تهدید علیه امنیت کشور خبر داد"/>
    <meta property="og:description" content="دولت بحرین با اشاره به بازداشت چند فرد که قصد انجام عملیات‌هایی علیه صلح و امنیت کشور داشتند، مدعی شد که این افراد با عناصر تروریستی در خارج در ارتباط بوده‌اند."/>
  </head>
  <body>
    <article>
      <h1>بحرین از بازداشت چند فرد در ارتباط با تهدید علیه امنیت کشور خبر داد</h1>
      <address>
        <time datetime="2019-11-09T21:45:00+00:00">09 Nov 2019, 21:45</time>
      </address>
      <p>
        <i>دولت بحرین با اشاره به بازداشت چند فرد که قصد انجام عملیات‌هایی علیه صلح و امنیت کشور داشتند، مدعی شد که این افراد با عناصر تروریستی در خارج در ارتباط بوده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دولت بحرین امروز شنبه از بازداشت چند فرد خبر داد و مدعی شد که این افراد با عناصر تروریستی در خارج از کشور مرتبط بوده و قصد اجرای عملیات‌هایی علیه صلح و امنیت کشور را داشتند.</p>
      <p>مدیر اداره کل تحقیقات جنایی گفت که در راستای تلاش برای حفظ امنیت، با اجرای عملیات امنیتی پیشگیرانه با همکاری و هماهنگی دستگاه‌های امنیتی، چند فرد مرتبط با عناصر تروریستی در خارج، بازداشت شدند.</p>
      <p>طبق گزارش خبرگزاری بحرین (بنا)، این مقام بحرینی بدون اشاره به تعداد دقیق این افراد، مدعی شد که آن‌ها قصد اجرای عملیاتی برای ضربه زدن به صلح و امنیت داخلی را داشتند.</p>
      <p>بر اساس این گزارش، اداره کل تحقیقات جنایی اجرای اقدامات قانونی درباره این افراد را آغاز کرده است.</p>
      <p>پیشتر جمعیت ملی-اسلامی «الوفاق» به عنوان بزرگ‌ترین جمعیت معارض بحرین در صفحه توئیتر خود نوشته بود که «پنج شهروند در چند منطقه بازداشت شدند.»</p>
      <p>دولت بحرین تا کنون شمار زیادی از معارضان داخلی را به اتهام ارتباط با «گروه‌های تروریستی» بازداشت کرده و مدعی ارتباط آن‌ها با ایران و گروه‌هایی در عراق شده است.</p>
    </article>
  </body>
</html>