<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818066.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T11:43:00+00:00"/>
    <meta property="og:title" content="سرلشکر باقری: تجهیزات ما بدون وابستگی به خارج نوسازی می‌شوند"/>
    <meta property="og:description" content="به گزارش فارس، سرلشکر محمد باقری رییس ستادکل نیروهای مسلح صبح امروز (شنبه) در حاشیه بازدید از مرکز بهینه سازی، نوسازی و ساخت قطعات شهید زرهرن نزاجا و در جمع خبرنگاران با بیان اینکه کاری که در این مجموعه انجام می‌شود بسیار ارزشمند است، اظهار داشت: نیروی زمینی بعنوان ستون فقرات ارتش مسئولیت اصلی در دفاع سرزمین خشکی جمهوری اسلامی را بر عهده دارد و این ماموریت سنگین تا حد زیادی متکی به تجهیزات پیشرفته است."/>
  </head>
  <body>
    <article>
      <h1>سرلشکر باقری: تجهیزات ما بدون وابستگی به خارج نوسازی می‌شوند</h1>
      <address>
        <time datetime="2019-11-09T11:43:00+00:00">09 Nov 2019, 11:43</time>
      </address>
      <p>رییس ستادکل نیروهای مسلح گفت: تجهیزات ما نسبت به کشورهای همجوار و کشورهای دنیا بدون اینکه هزینه سنگینی پرداخت کنیم و بدون اینکه وابسته واردات از خارج باشیم نوسازی می‌شوند.</p>
      <p>به گزارش فارس، سرلشکر محمد باقری رییس ستادکل نیروهای مسلح صبح امروز (شنبه) در حاشیه بازدید از مرکز بهینه سازی، نوسازی و ساخت قطعات شهید زرهرن نزاجا و در جمع خبرنگاران با بیان اینکه کاری که در این مجموعه انجام می‌شود بسیار ارزشمند است، اظهار داشت: نیروی زمینی بعنوان ستون فقرات ارتش مسئولیت اصلی در دفاع سرزمین خشکی جمهوری اسلامی را بر عهده دارد و این ماموریت سنگین تا حد زیادی متکی به تجهیزات پیشرفته است.</p>
      <p>وی افزود: این نیرو در کنار قدرت تحرک و قدرت آتش تجهیزات، با بهره‌مندی از نیروی انسانی با مهارت، عالم و فداکار و شجاع می‌توانند با اطمینان از سرزمین ما دفاع کند.</p>
      <p>سرلشکر باقری با بیان اینکه با تحرک سال‌های اخیر و اقدامات خوب صورت گرفته، این مرکز نقش خود را به خوبی انجام می‌دهد، تصریح کرد: بخش‌های زیادی از تجهیزات نیروی زمینی بازسازی شده و بخش‌های دیگری در نوبت نگهداری و تعمیر است.</p>
      <p>رییس ستادکل نیروهای مسلح ادامه داد: ما در بخش‌هایی نیاز به این نداریم که تجهیزات‌مان را کنار گذاشته و تجهیزات جدید بخریم، در واقع با حفظ بخش اصلی تانک‌ها، توپ‌ها و نفربرها و تست کارآمدی آنها، تجهیزات آن‌ها تعویض و بروزرسانی می‌شوند و ما دارای تجهیزات به روز دنیا خواهیم بود.</p>
      <p>وی در پایان گفت: به این ترتیب تجهیزات ما نسبت به کشورهای همجوار و کشورهای دنیا بدون اینکه هزینه سنگینی پرداخت کنیم و بدون اینکه وابسته واردات از خارج باشیم نوسازی می‌شوند.</p>
    </article>
  </body>
</html>