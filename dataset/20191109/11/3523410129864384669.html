<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638952/%D8%A7%D8%AF%D8%A7%D9%85%D9%87-%D8%AA%D8%B8%D8%A7%D9%87%D8%B1%D8%A7%D8%AA-%D8%AF%D8%B1-%D8%B4%DB%8C%D9%84%DB%8C-%D8%B9%D9%84%DB%8C%D9%87-%D8%AF%D9%88%D9%84%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:21:00+00:00"/>
    <meta property="og:title" content="ادامه تظاهرات در شیلی علیه دولت"/>
    <meta property="og:description" content="سه هفته از آغاز اعتراضات در شیلی می‌گذرد و جنبش خشم معترضان علیه «سباستین پینیه را» رئیس‌جمهور این کشور فروکش نکرده است."/>
  </head>
  <body>
    <article>
      <h1>
        <a href="https://www.bultannews.com/fa/news/638952/%D8%A7%D8%AF%D8%A7%D9%85%D9%87-%D8%AA%D8%B8%D8%A7%D9%87%D8%B1%D8%A7%D8%AA-%D8%AF%D8%B1-%D8%B4%DB%8C%D9%84%DB%8C-%D8%B9%D9%84%DB%8C%D9%87-%D8%AF%D9%88%D9%84%D8%AA">ادامه تظاهرات در شیلی علیه دولت</a>
      </h1>
      <h2>سه هفته از آغاز اعتراضات در شیلی می‌گذرد و جنبش خشم معترضان علیه «سباستین پینیه را» رئیس‌جمهور این کشور فروکش نکرده است.</h2>
      <address><time datetime="2019-11-09T11:21:00+00:00">09 Nov 2019, 11:21</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه، تظاهرات روز جمعه در سانتیاگو، پایتخت شیلی با حضور ده‌ها هزار نفر در اعتراض به عملکرد دولت برگزار شد که در نهایت به درگیری میان نیرو‌های پلیس و معترضان و به آتش کشیده شدن یک دانشگاه منجر شد.</p>
      <p>سه هفته از آغاز اعتراضات در شیلی در ۱۸ اکتبر می‌گذرد و جنبش خشم معترضان علیه «سباستین پینیه را» رئیس جمهور شیلی فروکش نکرده و حتی ناآرامی‌ها به مناطق آرام پایتخت هم کشیده شده است.</p>
      <p>بنابر اعلام شهرداری سانتیاگو، حدود ۷۵ هزار نفر در میدان ایتالیا تجمع کردند. درگیری میان معترضان و نیرو‌های پلیس در حوالی همین میدان رخ داد و طی آن بخشی از دانشگاه «پدرو دو والدیویا» که یک دانشگاه خصوصی است، به آتش کشیده شد. شهرداری اعلام کرد آشوب‌ها پس از تظاهرات با تخریب موانع آغاز شد.</p>
      <p>شاهدان به رسانه‌های محلی اعلام کردند آتش سوزی در ساختمان دانشگاه در حالی آغاز شد که معترضان در مقابله با یگان‌های ضد شورش موانع موجود در اطراف دانشگاه را به آتش کشیدند. شمار زیادی از آتش‌نشانان به محل اعزام شدند. در حوالی دانشگاهی که به آتش کشیده شد، گروهی از معترضان یک کلیسای تاریخی را غارت کردند.</p>
      <p>در پایان روز گذشته گروهی از معترضان به سوی خیابان «آلامدا» حرکت کردند تا برای سومین جمعه متوالی، میدان ایتالیا در مرکز شهر را اشغال کنند. تظاهرکنندگان پرچم‌های شیلی و پلاکارد‌هایی را حمل می‌کردند که بر روی آن‌ها شعار‌هایی علیه دولت «پینیه را» نوشته شده بود.</p>
      <p>جمعیت در حال عبور از مقابل کاخ ریاست جمهوری شعار‌هایی علیه رئیس جمهور سر دادند و استعفای وی را خواستار شدند.</p>
      <p>تظاهرات روز جمعه پس از سخنرانی روز پنجشنبه «پینیه را» در شبکه‌های اجتماعی سازمان دهی شد. «پینیه را» روز پنجشنبه از تدابیر امنیتی جدید خبر داد و تلاش کرد بحران را به عنوان یک مشکل نظم عمومی جلوه دهد. وی روز پنجشنبه تنها لحن خود را در مورد نظم عمومی تشدید کرد و هیچ خبری در حوزه مسائل اجتماعی برای پاسخ به مطالبات مردمی در خصوص افزایش مستمری بازنشستگان اعلام نکرد.</p>
      <p>اعلام خبر افزایش بهای مترو در ۱۸ اکتبر مردم سانتیاگو را خشمگین کرد. پس از آن معترضان روند اعتراضات خود به نابرابری در کشوری با اقتصادی مرفه و دولتی که از دیدگاه آنان در حوزه آموزش، بهداشت و بازنشستگی موفقیتی ندارد، همچنان ادامه یافت. بنابر اعلام سازمان ملی حقوق بشر شیلی، از آغاز اعتراضات در شیلی ۲۰ نفر کشته و بیش از هزار نفر زخمی شده‌اند.</p>
    </article>
  </body>
</html>