<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620586/%D8%AF%D9%85%D9%88%DA%A9%D8%B1%D8%A7%D8%AA%E2%80%8C%D9%87%D8%A7-%D8%A8%D9%87-%D8%AF%D9%86%D8%A8%D8%A7%D9%84-%D9%BE%D8%A7%DB%8C%D8%A7%D9%86-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%AA%D8%A7-%D9%BE%DB%8C%D8%B4-%D8%A7%D8%B2-%DA%A9%D8%B1%DB%8C%D8%B3%D9%85%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T11:30:00+00:00"/>
    <meta property="og:title" content="دموکرات‌ها به دنبال پایان تحقیقات استیضاح ترامپ تا پیش از کریسمس"/>
    <meta property="og:description" content="دموکرات‌های مجلس نمایندگان آمریکا در تلاشند تا تحقیقات خود را علیه دونالد ترامپ پیش از آغاز سال ۲۰۲۰ به پایان برسانند که احتمالا رای‌گیری در خصوص استیضاح او پیش از کریسمس را به دنبال خواهد داشت."/>
  </head>
  <body>
    <article>
      <h1>دموکرات‌ها به دنبال پایان تحقیقات استیضاح ترامپ تا پیش از کریسمس</h1>
      <address>
        <time datetime="2019-11-09T11:30:00+00:00">09 Nov 2019, 11:30</time>
      </address>
      <p>
        <i>دموکرات‌های مجلس نمایندگان آمریکا در تلاشند تا تحقیقات خود را علیه دونالد ترامپ پیش از آغاز سال ۲۰۲۰ به پایان برسانند که احتمالا رای‌گیری در خصوص استیضاح او پیش از کریسمس را به دنبال خواهد داشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نظر می‌رسد بازرسان کنگره به سر پرستی آدام شف، رییس کمیته اطلاعات مجلس نمایندگان آخرین مورد از ۱۵ شهادت‌ محرمانه مقامات سابق و فعلی دولت دونالد ترامپ، رییس جمهور آمریکا را به پایان رسانده باشند. آن‌ها طی روزهای اخیر انتشار هزاران صفحه از متن بازجویی‌هایشان را آغاز کرده‌اند.</p>
      <p>به گزارش پایگاه خبری هیل، دموکرات‌ها همچنین طی روزهای آینده نخستین جلسه استماع علنی خود را با احضار سه مقام سرویس خارجی آمریکا آغاز خواهند کرد. این مقامات پیشتر شهادت داده‌اند که دونالد ترامپ، رودی جولیانی، وکیل او و متحدانشان به دنبال تحقیقات علیه جو بایدن، نامزد دموکرات انتخابات ۲۰۲۰ از سوی اوکراین در ازای پرداخت کمک مالی نظامی به این کشور بوده‌اند.</p>
      <p>دنی هک، نماینده دموکرات واشنگتن و عضو کمیته اطلاعات مجلس نمایندگان اظهار کرد: فکر می‌کنم مجلس نمایندگان باید بدون شتابزدگی و با داشتن بازده مناسب ضمن عملکرد سریع و توام با مشورت و گفتگو برای خود این هدف را قرار دهد که تا پیش از کریسمس روند تحقیقات را در کمیته‌های اطلاعات، امور خارجه و نظارت و قضایی و در صحن علنی به پایان برساند.</p>
      <p>وی افزود: این برنامه‌ای فشرده است اما با توجه به موقعیت فعلی‌مان و کارهایی که تا کنون صورت گرفته قابل انجام است.</p>
      <p>همچنین به نظر می‌رسد که دموکرات‌ها دیگر معطل مقامات ارشد دولت ترامپ که در این پرونده نقشی کلیدی داشته‌اند، نخواهند شد. آدام شف اخیرا در این باره اظهار کرده: ما کارمان را به تاخیر نمی‌اندازیم. این مساله به این شاهدان و کاخ سفید اجازه می‌دهد که هدف خود را که تاخیر، تکذیب و ایجاد مانع در مسیر پرونده است، پیش ببرند.</p>
      <p>در صورتی که دموکرات‌ها بتوانند طبق زمان‌بندی خود عمل کنند، خواهند توانست پیش از فرا رسیدن کریسمس تحقیقات استیضاح ترامپ را به پایان برسانند.</p>
      <p>جلسات استماع علنی در پرونده تحقیقات استیضاح ترامپ روز چهارشنبه و با شهادت ویلیام تیلر، سفیر موقت آمریکا در اوکراین آغاز خواهد شد.</p>
      <p>جورج کنت، دیگر مقام ارشد وزارت امور خارجه آمریکا نیز در همین روز در برابر کنگره حضور خواهد یافت.</p>
      <p>ماری یوانوویچ، سفیر سابق آمریکا در اوکراین نیز روز جمعه در جلسه استماع علنی کنگره شرکت خواهد کرد.</p>
    </article>
  </body>
</html>