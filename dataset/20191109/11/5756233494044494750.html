<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620581/%D8%B9%D8%B1%D8%A7%D9%82%DA%86%DB%8C-%D8%AF%D8%B3%D8%AA%E2%80%8C%D9%87%D8%A7%DB%8C-%D9%BE%D9%86%D9%87%D8%A7%D9%86-%D8%AF%D8%B1-%D8%A7%D8%AE%D8%AA%D9%84%D8%A7%D9%81%D8%A7%D8%AA-%D8%A7%DB%8C%D8%B1%D8%A7%D9%86%DB%8C-%D8%B9%D8%B1%D8%A8%DB%8C-%D9%86%D9%82%D8%B4-%D8%AF%D8%A7%D8%B1%D9%86%D8%AF-%D9%88%D8%A7%DA%A9%D9%86%D8%B4-%D8%A7%D9%85%D8%A7%D8%B1%D8%A7%D8%AA-%D8%A8%D9%87-%D8%B5%D9%84%D8%AD-%D9%87%D8%B1%D9%85%D8%B2-%D8%A8%D9%87%D8%AA%D8%B1-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T11:08:00+00:00"/>
    <meta property="og:title" content="عراقچی: دست‌های پنهان در اختلافات ایرانی -عربی نقش دارند/ واکنش امارات به &quot; صلح هرمز&quot; بهتر بود"/>
    <meta property="og:description" content="معاون سیاسی وزیر امور خارجه کشورمان با اشاره به سفرهای متقابل میان ایران و امارات در سطح سیاسی گفت: علائم و نشانه‌های مختلفی وجود دارد که نشان می دهد دست‌های پنهانی در اختلافات میان تهران و کشورهای خلیج فارس نقش دارند."/>
  </head>
  <body>
    <article>
      <h1>عراقچی: دست‌های پنهان در اختلافات ایرانی -عربی نقش دارند/ واکنش امارات به " صلح هرمز" بهتر بود</h1>
      <h2>در گفت‌وگو با روسیا الیوم</h2>
      <address>
        <time datetime="2019-11-09T11:08:00+00:00">09 Nov 2019, 11:08</time>
      </address>
      <p>
        <i>معاون سیاسی وزیر امور خارجه کشورمان با اشاره به سفرهای متقابل میان ایران و امارات در سطح سیاسی گفت: علائم و نشانه‌های مختلفی وجود دارد که نشان می دهد دست‌های پنهانی در اختلافات میان تهران و کشورهای خلیج فارس نقش دارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید عباس عراقچی، معاون سیاسی وزیر امور خارجه کشورمان در گفت‌وگو با شبکه روسیا الیوم گفت: برخی طرف‌های پنهان از اختلافات میان تهران و کشورهای حاشیه خلیج فارس حمایت می‌کنند.</p>
      <p>وی که در برنامه "قصاری القول" حضور یافته بود افزود: علائم و نشانه‌های مختلفی وجود دارد که این مساله را تایید می‌کند، با تحلیل و نتیجه‌گیری می‌توان به این امر پی برد که برخی دست‌های پنهان میان کشورهای عربی خلیج فارس در این اختلافات شریک هستند و امور را به سمت و جهتی سوق می‌دهند که مردم خواهان آن نیستند.</p>
      <p>عراقچی گفت: تهران از کشورهای منطقه انتظار دارد که ابتکار ایران در رابطه با حمایت از کشتیرانی در خلیج فارس را بررسی و نظر خود در این رابطه را به ما اعلام کنند.</p>
      <p>وی درمورد روابط ایران و عربستان گفت: ما تنها در رابطه با موضوع حج با سعودی ها تماس داشتیم و درحقیقت به منظور تسهیل امور حجاج میان مسئولان حج ایرانی و سعودی تماس هایی بوده و هست، به باور ما این یک وظیفه اسلامی است تا موسم حج بدون هیچ مشکلی برگزار شود.</p>
      <p>معاون سیاسی ظریف ادامه داد: واکنش اماراتی ها به ابتکار(صلح هرمز) بهتر بود؛ در سطح سیاسی سفرهای متقابلی انجام شد و به باور ما میان ایران و امارات تفاهم بیشتری وجود دارد. امیدواریم که فضاهای آرام تری میان ایران و امارات ایجاد شود و این مساله منجر به آرامی در منطقه شود.</p>
      <p>سید عباس عراقچی در رابطه با ناآرامی‌های عراق خاطرنشان کرد: وقتی به فضای مجازی نگاه می‌کنیم می‌بینیم که شبکه های اجتماعی مرکز تولید بسیاری از توئیت‌ها و بیانیه‌هایی است که به عراق و مردم عراق می رسد اما واضح است که منبع این نا آرامی ها کجاست، دلائل و نشانه های زیادی وجود دارد که بیانات مقام معظم رهبری را تایید می کند.</p>
      <p>بر اساس این گزارش، مصاحبه کامل سید عباس عراقچی با سلام مسافر، خبرنگار روسیا الیو م قرار است متعاقبا پخش شود.</p>
      <p>به گزارش ایسنا، سید عباس عراقچی به منظور شرکت در کنفرانس بین‌المللی عدم اشاعه دیروز(جمعه) راهی مسکو شد.</p>
      <p>کنفرانس بین‌المللی عدم اشاعه ( انرژی هسته ای- خلع سلاح و عدم اشاعه) یکی از بزرگترین کنفرانس‌ها با موضوع هسته‌ای است که از تاریخ 16 لغایت 18 آبان ماه با حضور 40 کشور و 250 شخصیت بین‌المللی در مسکو برگزار می‌شود.</p>
      <p>در این کنفرانس که نمایندگانی از سازمان‌های بین‌المللی IAEA ،CTBTO، UNODA نیز حضور دارند موضوعاتی از قبیل کنترل تسلیحات بین روسیه و آمریکا- جنبه‌های مختلف برنامه جامع اقدام مشترک ( برجام) - تنش‌های خاورمیانه - عدم پیشرفت در خلع سلاح هسته‌ای کره شمالی و سایر موضوعات مرتبط مورد بحث و تبادل نظر قرار خواهد گرفت.</p>
      <p>عباس عراقچی معاون سیاسی وزیر خارجه کشورمان قرار در پنل اختصاصی با موضوع توافق هسته‌ای ایران، آخرین وضعیت برجام را تشریح خواهد کرد.</p>
      <p>معاون وزیرخارجه کشورمان درحاشیه کنفرانس بین‎المللی منع گسترش تسلیحات هسته‌ای و خلع سلاح گفت: هیچ کشوری درحسن نیت ایران درحفظ برجام تردید ندارد. درعین حال هیچ کشوری تردید ندارد که اگر ایران از منافع برجام بهره مند نشود به کاهش تعهدات برجامی ادامه خواهد داد.</p>
    </article>
  </body>
</html>