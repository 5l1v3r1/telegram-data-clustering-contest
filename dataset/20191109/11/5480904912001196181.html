<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/clenove-bd-horomerice-chteji-postupovat-pri-odkupu-domu-spolecne/1819044?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T11:26:00+00:00"/>
    <meta property="og:title" content="Členové BD Horoměřice chtějí postupovat při odkupu domů společně"/>
    <meta property="og:description" content="Horoměřice (u Prahy) - Členové bytového družstva Horoměřice sdružujícího členy družstva Svatopluk bydlící v Horoměřicích u Prahy chtějí nadále postupovat společně při odkupu domů, které jsou v konkurzu po zkrachovalé společnosti H-System. Členové to schválili na páteční schůzi. Družstvo chce vypracovat vlastní posudek, o kolik se během let zhodnotila investice obyvatel domů, řekl dnes ČTK předseda družstva Svatopluk Martin Junek."/>
  </head>
  <body>
    <article>
      <h1>Členové BD Horoměřice chtějí postupovat při odkupu domů společně</h1>
      <address><time datetime="2019-11-09T11:26:00+00:00">09 Nov 2019, 11:26</time> by <a rel="author" href="http://www.ctk.cz/" target="_blank">ČTK</a></address>
      <p>Horoměřice (u Prahy) - Členové bytového družstva Horoměřice sdružujícího členy družstva Svatopluk bydlící v Horoměřicích u Prahy chtějí nadále postupovat společně při odkupu domů, které jsou v konkurzu po zkrachovalé společnosti H-System. Členové to schválili na páteční schůzi. Družstvo chce vypracovat vlastní posudek, o kolik se během let zhodnotila investice obyvatel domů, řekl dnes ČTK předseda družstva Svatopluk Martin Junek.</p>
      <p>Členové družstva podle něj schválili společný postup jednomyslně, nikdo nebyl proti ani se nezdržel. "Nebyli jsme si jistí, jestli všichni chtějí zůstat jednotní, nebo jestli by nechtěli někteří jednat s (konkurzním správcem Josefem) Monsportem zvlášť. Ale ukázalo se, že jednoznačně všichni chtějí zůstat v družstvu a chtějí jednat jako celek. To je velmi důležité," řekl Junek.</p>
      <p>Členové družstva se také shodli, že nechají vypracovat posudek, o kolik se zhodnotila jejich investice do domů. "My jsme investovali celkem asi 80 milionů," řekl Junek. Konkurzní správce nyní nechává zpracovávat posudek, jaká je současná cena domů v Horoměřicích a za kterou ji chce současným uživatelům prodat. Družstvo se proto připravuje na diskusi o ceně, aby výsledná cena odpovídala vloženým investicím.</p>
      <p>"Udělali jsme si také anonymní průzkum, kdo je kolik schopen dát peněz. Máme nějakou představu, co jsme schopni posbírat po lidech na odkup, abychom si k tomu mohli pak případně vzít nějaký úvěr," řekl Junek.</p>
      <p>Ústavní soudci na začátku října odmítli stížnost družstva Svatopluk na verdikt Nejvyššího soudu, podle něhož mají někdejší klienti H-Systemu domy v Horoměřicích vyklidit. Horoměřičtí s rozhodnutím Ústavního soudu nesouhlasí a chtějí se obrátit na Evropský soud pro lidská práva ve Štrasburku.</p>
      <p>Ústavní soud uvedl, že v kauze nebylo možné vyhovět všem. Zároveň apeloval na správce konkurzní podstaty Josefa Monsporta, aby k výkonu rozsudku Nejvyššího soudu přistoupil rozumně a bral v potaz dopady na osobní a rodinné poměry lidí z Horoměřic.</p>
      <p>Společnost H-System uzavřela po svém založení v roce 1993 se stovkami zájemců smlouvy o výstavbě a převodu bytů a domků v okolí Prahy. Na podzim 1997 zkrachovala, dokončila jen 34 rodinných domů. Tisícovka lidí přišla po pádu H-Systemu celkem o miliardu korun. Majoritní akcionář Petr Smetka si za vytunelování firmy odpykal 12 let ve vězení. Situace členů Svatopluku je specifická tím, že si byty sami na vlastní náklady dostavěli, ovšem bez souhlasu konkurzního soudu. Podle Junka ale lidé měli souhlas bývalého konkurzního správce, který jim dostavbu domů dovolil.</p>
    </article>
  </body>
</html>