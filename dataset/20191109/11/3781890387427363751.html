<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/740832"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T11:34:00+00:00"/>
    <meta property="og:title" content="'เปา-เอิร์ธ'วิวาห์ชื่นมื่น สัญญาจะรักซื่อสัตย์ต่อกันตลอดไป"/>
    <meta property="og:description" content="เปาวลี ควง เอิร์ธ แถลงข่าวหลังควงคู่แต่งงาน พร้อมเคลียร์ปมดราม่าชุดแต่งงานก่อนหน้านี้ที่มาไม่ทันวันงาน บอกถือเป็นความผิดพลาดแล้วกัน แต่ไม่ติดใจ"/>
  </head>
  <body>
    <article>
      <h1>'เปา-เอิร์ธ'วิวาห์ชื่นมื่น สัญญาจะรักซื่อสัตย์ต่อกันตลอดไป</h1>
      <address>
        <time datetime="2019-11-09T11:34:00+00:00">09 Nov 2019, 11:34</time>
      </address>
      <p>
        <b>เปาวลี ควง เอิร์ธ แถลงข่าวหลังควงคู่แต่งงาน พร้อมเคลียร์ปมดราม่าชุดแต่งงานก่อนหน้านี้ที่มาไม่ทันวันงาน บอกถือเป็นความผิดพลาดแล้วกัน แต่ไม่ติดใจ</b>
      </p>
      <p>เพิ่งเข้าพิธีแต่งงานตามประเพณีศาสนาคริสต์ที่โบสถ์อัสสัมชัญ บางรัก เมื่อช่วงเช้าที่ผ่านมา ท่ามกลางความยินดีของครอบครัว ญาติและแฟนคลับ สำหรับคู่ของนักร้องสาว<b> เปา-เปาวลี พรพิมล </b>และ <b>เอิร์ธ-กานต์ กิจเจริญ </b>ลูกชายของพิธีกรชื่อดัง<b> กิ๊ก-เกียรติ กิจเจริญ</b> หรือ <b>ซูโม่กิ๊ก </b>ซึ่งก็มีคนในวงการและนอกวงการมาร่วมพิธีอย่างคับคั่ง ล่าสุดทั้งคู่ได้ให้สัมภาษณ์กับสื่อมวลชนถึงงานในวันนี้ด้วย<br/><br/><b>เปา </b>เผยว่า <br/>“พิธีเมื่อเช้าก็เป็นพิธีแบบคาทอลิก มีความเรียบง่ายและก็ศักดิ์สิทธิ์ วันนี้เป็นวันที่ดีมากๆ เพราะเราได้เห็นครอบครัวของทั้งสองฝ่าย ได้เห็นแขกผู้ใหญ่ที่มาร่วมแสดงความยินดีกับเรา รู้สึกดีใจมากๆเลยเรื่องทายาทก็ไม่ได้ปิดกั้นอะไรคือปล่อยให้ทุกอย่างเป็นไปตามธรรมชาติ เพียงแต่ว่าหลังจากนี้เราคงต้องเช็กสุขภาพกันก่อน ช่วงนี้ก็เลยต้องวางแผนกันไปเรื่อยๆ ซึ่งถ้าหากน้องจะมาจริงๆก็น่าจะเคลียร์งานทันถือว่าเป็นสิ่งดีๆที่เข้ามาในครอบครัวเรา"</p>
      <figure>
        <img src="https://www.dailynews.co.th/admin/upload/20191109/news_aUZKprrgeN184935_533.jpg?v=20191110138?v=7873"/>
      </figure>
      <p>"ส่วนดราม่าชุดแต่งงานถือว่าเป็นความผิดพลาดละกันที่ชุดมันไม่เสร็จ ยอมรับว่าวันนั้นเราก็รู้สึกโกรธเพราะเราต้องตามงาน เหมือนมันเป็นวันที่เราไม่ควรจะต้องมากังวลแล้วด้วยซ้ำ ซึ่งจริงๆร้านนี้ก็เป็นร้านของพี่ที่รู้จักกันนี่แหละ ดังนั้นพอเปารู้ว่าเปาจะแต่งงาน เปาก็เลยไปหาพี่เขา อยากจะให้พี่เขาช่วยทำชุดเจ้าบ่าวเจ้าสาว รวมถึงชุดเพื่อนเจ้าบ่าวเจ้าสาวให้ ซึ่งวันงานประมาณ 6 โมงครึ่ง เปาได้ชุดเจ้าสาวมา 2 ชุดก็คือชุดไทยที่ไม่มีสไบและก็ชุดราตรี ซึ่งก็ยังไม่เรียบร้อย ถือว่าไฟไหม้เหมือนกันเพราะว่าพระมา 7 โมงตรง แต่เราค่อนข้างโชคดีที่เราปรึกษากับผู้ใหญ่ตลอดเกี่ยวกับเรื่องชุด คุณพ่อกิ๊กเลยแก้ปัญหาให้ด้วยการพาไปที่ร้านหนึ่งก่อนงานประมาณ 3-4 วัน จากนั้นพี่ที่ห้องเสื้อก็เข้ามาช่วยดูแลให้เราอย่างดีเลย เรื่องที่เขาตัดชุดไม่เสร็จเราไม่ทราบเหตุผลแต่เอาเป็นว่าชุดวันนี้ก็เรียบร้อยโอเคแล้วและเราเองก็ได้รับคำขอโทษจากทางร้านแล้วด้วย เขาบอกว่าอยากให้เราให้อภัย"</p>
      <figure>
        <img src="https://www.dailynews.co.th/admin/upload/20191109/news_pFyVhNZDTN185025_533.jpg?v=20191110138?v=5609"/>
      </figure>
      <p>ด้าน <b>เอิร์ธ</b> เผยว่า <i><b>“ก็ตื่นเต้นมาก ช่วงที่ต้องกล่าวคำมั่นสัญญาเราเองก็จำอะไรไม่ค่อยได้ ทุกอย่างมันพูดออกมาจากใจหมดเลย แต่ก็พยายามซ้อมกันมาตลอด สัญญากันว่าจะรักและซื่อสัตย์ต่อกันตลอดไป จะดูแลกันไปเรื่อยๆ จนกว่าชีวิตจะหาไม่ ก็มีเสียน้ำตานิดๆหน่อยๆ โดยเฉพาะคุณพ่อคุณแม่ (ยิ้ม)เรื่องทายาทจริงๆคุณเปาเขาขอทำงานก่อนอีกสัก 1 ปี แต่คุณพ่ออยากอุ้มหลานแล้ว ท่านถามเกือบทุกวันเลย(หัวเราะ) เราก็อยากมีหลานให้คุณพ่อสัก 2 คน น่าจะกำลังพอดี แต่ผู้ใหญ่เร่งเราก็ไม่กดดันเพราะอย่างที่บอกเราเองก็ไม่ได้ปิดกั้นและก็อยากมีอยู่แล้วทั้งคู่ เรื่องชุดที่มาไม่ทันเราก็มีหาที่สำรองไว้ก่อนดีกว่า เพราะเราไม่อยากเสี่ยง ทางร้านขอโทษเราแล้ว เราก็ให้อภัยเพราะว่ามันผ่านไปแล้ว มันแก้ไขอะไรไม่ได้แล้ว เรื่องค่าเสียหายเขารับผิดชอบจำนวนหนึ่ง แต่เราก็ไม่ได้คุยอะไรกันมากเพราะเราเองก็ไม่ได้ต้องการอะไรกลับคืนมา เนื่องจากมันผ่านมาแล้ว และทางเขาเองก็ไม่ได้พูดถึง เราเองก็ไม่ได้ถามด้วย"</b></i><br/> </p>
    </article>
  </body>
</html>