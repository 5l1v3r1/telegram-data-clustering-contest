<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620580/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%A7%D9%85%D8%AF%D8%A7%D8%AF%D8%B1%D8%B3%D8%A7%D9%86%DB%8C-%D8%A8%D9%87-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D8%AA%D9%88%D8%B2%DB%8C%D8%B9-%DA%86%D8%A7%D8%AF%D8%B1-%D9%88-%D9%85%D9%84%D8%B2%D9%88%D9%85%D8%A7%D8%AA-%D8%B6%D8%B1%D9%88%D8%B1%DB%8C-%D8%A8%DB%8C%D9%86-%D9%85%D8%B1%D8%AF%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T11:03:00+00:00"/>
    <meta property="og:title" content="آخرین وضعیت امدادرسانی به مناطق زلزله زده/ توزیع چادر و ملزومات ضروری بین مردم"/>
    <meta property="og:description" content="معاون عملیات سازمان امداد و نجات جمعیت هلال احمر به تشریح آخرین وضعیت امدادرسانی به مناطق زلزله زده پرداخت."/>
  </head>
  <body>
    <article>
      <h1>آخرین وضعیت امدادرسانی به مناطق زلزله زده/ توزیع چادر و ملزومات ضروری بین مردم</h1>
      <address>
        <time datetime="2019-11-09T11:03:00+00:00">09 Nov 2019, 11:03</time>
      </address>
      <p>
        <i>معاون عملیات سازمان امداد و نجات جمعیت هلال احمر به تشریح آخرین وضعیت امدادرسانی به مناطق زلزله زده پرداخت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حامد سجادی، معاون عملیات سازمان امداد و نجات جمعیت هلال احمر با اشاره به آخرین وضعیت امدادرسانی به مناطق زلزله زده استان آذربایجان شرقی و برخی استان‌های همجوار، گفت: در پی زلزله ۵.۹ ریشتری بامداد ۱۷ آبان ماه مرکز کنترل عملیات امداد و نجات در استان‌های زلزله زده حاضر شده است.</p>
      <p>وی ادامه داد: بلافاصله پس از زلزله ۲۴ تیم عملیاتی به ۱۱ شهرستان استان آذربایجان شرقی به عنوان نزدیک‌ترین مناطق به کانون زلزله اعزام شده و عملیات امداد و نجات از سر گرفته شد.</p>
      <p>سجادی با تاکید بر اینکه اکنون بیش از ۵۰ تیم عملیاتی در منطقه فعال است، تصریج کرد: در حال حاضر ارزیابی اولیه بیش از ۱۵۰ روستا صورت گرفته که اکنون پس از پایش‌های نهایی مشخص شده که ۷ روستا نیز به توجه و رسیدگی‌های بیشتر دارد.</p>
      <p>وی با بیان اینکه روستای ورنکش با فوت ۵ نفر از اهالی آن بیشترین آسیب را از زلزله اخیر دیده است، گفت: خوشبختانه رضایت نسبی مطلوبی از ارایه خدمات به زلزله زدگان حاصل شده است.</p>
      <p>سجادی با تاکید بر اینکه تا شب گذشته ارایه چادر و سایر ملزومات مورد نیاز به زلزله زدگان صورت گرفته است، افزود: تاکنون در حدود ۱۵۰ پس لرزه داشته ایم که این خود باعث ایجاد اضطراب در مردم و عدم مراجعه به منازل خود با وجود آسیب جزیی به واحد مسکونی آن‌ها شده از این رو ارایه چادر به اکثر مردم صورت گرفته است.</p>
      <p>معاون عملیات سازمان امداد و نجات جمعیت هلال احمر با بیان اینکه در روستای ورنکش ۲۸۹ خانوار از ۳۶۰ خانوار موجود در روستا در چادر اسکان دارند، گفت: بازدید از خانوارهای ساکن در منازل و همچنین چادرها به صورت مستمر ادامه دارد.</p>
      <p>وی ادامه داد: باید بخش‌های مختلف اجرایی با ورود به موقع در بحث اسکان موقت و پس از آن در بحث بازسازی منطقه فعال شوند.</p>
      <p>معاون عملیات سازمان امداد و نجات جمعیت هلال احمر با بیان اینکه شب‌ها در مناطق زلزله زده هوا بسیار سرد است، افزود: باید با توجه به سرد شدن هوا شرایط اسکان زلزله زدگان در چادر هر چه زودتر فراهم شود.</p>
    </article>
  </body>
</html>