<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10656--dimitrov-uz-nespolupracuje-s-ceskym-lvem-s-hledanim-noveho-kouce-nespecha"/>
    <meta property="og:site_name" content="Tenisový svět"/>
    <meta property="article:published_time" content="2019-11-09T11:00:00+00:00"/>
    <meta property="og:title" content="Dimitrov už nespolupracuje s českým lvem. S hledáním nového kouče nespěchá"/>
    <meta property="og:description" content="Bulharský tenista Grigor Dimitrov už nadále nespolupracuje s bývalou světovou osmičkou Radkem Štěpánkem. Informaci o ukončení trenérského angažmá českého grandslamového vítěze oznámil během tiskové konference v Bulharsku."/>
  </head>
  <body>
    <article>
      <h1>Dimitrov už nespolupracuje s českým lvem. S hledáním nového kouče nespěchá</h1>
      <address>
        <time datetime="2019-11-09T11:00:00+00:00">09 Nov 2019, 11:00</time>
      </address>
      <p>
        <b>Bulharský tenista Grigor Dimitrov už nadále nespolupracuje s bývalou světovou osmičkou Radkem Štěpánkem. Informaci o ukončení trenérského angažmá českého grandslamového vítěze oznámil během tiskové konference v Bulharsku.</b>
      </p>
      <p>Dimitrov angažoval Štěpánka letos v květnu v rámci přípravy před French Open a doplnil s ním svůj tým, ve kterém v roli konzultanta pracuje i bývalá světová jednička Andre Agassi.</p>
      <p>Kdy ovšem došlo k rozhodnutí, že spolupráci s Radkem Štěpánkem ukončí, není jisté. A není to zřejmé ani z jeho vyjádření, které ocitoval deník TennisKafe.</p>
      <p>„Nějak teď nepanikařím a nespěchám s hledáním nového trenéra. Vždy jsem si myslel, že když vedle sebe nikoho nemám, tak je těžké trénovat,“ uvedl. „Nicméně, v posledních měsících jsem odvedl sám věci, které jsem předtím nedokázal,“ naznačil, že se Štěpánkem neoficiálně ukončil spolupráci už mnohem dříve.</p>
      <p>„Potřebujete trochu svobody, abyste našli sami sebe, dostali se sami sobě trochu blíž,“ podotkl Dimitrov. Po odchodu Štěpánka z Bulharova týmu nadále působí v jeho okolí osminásobný grandslamový šampion Andre Agassi, který ovšem má roli konzultanta, nikoliv trenéra. „André byl se mnou vždy v kontaktu. Vždy tu byl, když jsem s ním potřeboval mluvit. Když mluvíme po telefonu, je potřeba mít vždy tak hodinu a půl volno. Je to výjimečný človek.“</p>
      <p><b>Špatnou sezonu zachránil</b><br/>Osmadvacetiletý Bulhar si od spojení s českým lvem, jak se Štěpánkovi přezdívá, sliboval především zastavení svého propadu světovým žebříčkem. Ačkoliv se to povedlo, tak se bývalá světová trojka dlouho herně trápila.</p>
      <p>Na French Open sice Dimitrov prošel do třetího kola, ale pak přišla série hodně nevydařených výsledků. Pětkrát byl vyřazen v prvním kole (včetně Wimbledonu), jen v Los Cabos prošel do osmifinále. Ke zlepšení došlo až na US Open, kde Bulhar konečně zavzpomínal na staré výkony a prošel až do semifinále.</p>
      <p>Na tento úspěch ovšem dlouho nedokázal navázat, nevyšla mu asijská série, ani turnaje ve Stockholmu a Vídni. Sezonu zakončil velmi slušným vystoupením v pařížské hale Bercy, kde se podíval až do semifinále. Ač v srpnu byl až na 78. místě světa, rok zakončil jako světová dvacítka.</p>
      <p><b>Olympiádu hrát nebude, cílem je ATP Cup</b><br/>Dvacáté místo na žebříčku zároveň dává Bulharsku jistotu, že se zúčastní premiérového ATP Cupu v lednu 2020. Dimitrov povede svou zemi jako kapitán.</p>
      <p>„Těším se na ATP Cup, kde budu hrát jako kapitán. Nemohu se dočkat, až zahájím přípravu. Jsem rád za naše mladé hráče, že tam pojedou se mnou a budou jedni z prvních účastníků,“ těší Dimitrova.</p>
      <p>Z hlediska reprezentace to ovšem bude s největší pravděpodobností jediná akce, v níž se zkušený Bulhar představí. Olympijské hry kvůli nesplnění kvalifikačních pravidel hrát nebude.</p>
      <p>„Davis Cup ztrácí svou hodnotu. Nebudu ho hrát, takže v tuto chvíli nejsou v mých plánech ani olympijské hry,“ dodal.</p>
      <footer>Jan Vojkůvka, foto: TennisKafe</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/9553--hodne-nasloucha-rika-stepanek-o-dimitrovovi-cech-uz-vidi-vysledky"/>
        <a href="https://www.tenisovysvet.cz/article/detail/9288--potvrzeno-stepanek-bude-trenovat-dimitrova"/>
      </related>
    </article>
  </body>
</html>