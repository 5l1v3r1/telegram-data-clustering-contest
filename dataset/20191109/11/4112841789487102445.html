<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76388-Najluxusnejsie-SUV-planety-je-po-novom-este-luxusnejsie-Specialny-Cullinan-stoji-400tisic-eur"/>
    <meta property="og:site_name" content="REFRESHER"/>
    <meta property="article:published_time" content="2019-11-09T11:09:00+00:00"/>
    <meta property="og:title" content="Najluxusnejšie SUV planéty je po novom ešte luxusnejšie. Špeciálny Cullinan stojí 400-tisíc eur"/>
    <meta property="og:description" content="Temný Rolls-Royce zaujme každým detailom."/>
  </head>
  <body>
    <article>
      <h1>Najluxusnejšie SUV planéty je po novom ešte luxusnejšie. Špeciálny Cullinan stojí 400-tisíc eur</h1>
      <address><time datetime="2019-11-09T11:09:00+00:00">09 Nov 2019, 11:09</time> by <a rel="author">Martin Mičuda</a></address>
      <p>
        <b>Temný Rolls-Royce zaujme každým detailom.</b>
      </p>
      <p><b>Spojenie slovných spojení Rolls-Royce a Black Badge je už dlhé roky dobre známe</b>, teraz sa však rozširuje o ďalší model. Ako už tušíš, pochopiteľne, ide o najnovší prírastok do portfólia, ktorý zhmotňuje najluxusnejšie SUV planéty, <b>model Cullinan</b>. Dvanásťvalcový obor tak v zmysle tradícií prichádza v temnej podobe, ktorá upravuje nielen vzhľad, ale aj techniku.</p>
      <p>Ako sa už stalo zvykom, aj Cullinan Black Badge dostal <b>čierny ručne leštený lak, ktorý tvorí až šesť vrstiev</b>, pričom ikonická soška Spirit of Ecstasy vznikla z čierneho chrómu a logá značky dostali výhradne čierny podklad.</p>
      <p>Aby toho nebolo málo, <b>do čiernej farby sa zabalili aj zvyšné inak chrómové detaily</b> – mohutná maska, okenné lišty, bočné detaily či koncovky výfuku. Čierna farba dominuje aj na nových 22" diskoch. Zaujímavosťou sú červené strmene, ktoré sú pre Rolls-Royce nové.</p>
      <figure>
        <img src="https://i.refresher.sk/public/martinzmartina/sept19/P90375515_highRes_rolls-royce-cullinan.jpg"/>
        <figcaption>
          <cite>https://www.press.rolls-roycemotorcars.com/rolls-royce-motor-cars-pressclub/article/detail/T0302517EN/rolls-royce-completes-black-badge-family-with-cullinan</cite>
        </figcaption>
      </figure>
      <p>Edíciu od klasických čiernych exemplárov odlišuje aj <b>bočná žltá línia, ktorá je opäť na korosériu nanesená ručne.</b> Kontrastná žltá farba dominuje aj v ultra-luxusnom interiéri, kde rozbíja inak čierny kokpit s početne zastúpeným tmavým karbónom. Ten pritom na pohľad ponúka veľmi <b>zaujímavý trojrozmerný efekt.</b></p>
      <p>Nepochybne, ani tento Cullinan nie je ochudobnený o tzv. starlight strop, teda hviezdnu oblohu, ktorú tvorí <b>až 1 344 optických vlákien, kde 8 z nich simuluje padajúce hviezdy. </b>O iných ako prvotriednych materiáloch nemôže byť ani reč, ostatne, Rolls-Royce je prioritne o aristokratickom luxuse, drahých doplnkoch a najkvalitnejšom spracovaní.</p>
      <figure>
        <img src="https://i.refresher.sk/public/martinzmartina/sept19/P90375508_highRes_rolls-royce-cullinan.jpg"/>
        <figcaption>
          <cite>https://www.press.rolls-roycemotorcars.com/rolls-royce-motor-cars-pressclub/article/detail/T0302517EN/rolls-royce-completes-black-badge-family-with-cullinan</cite>
        </figcaption>
      </figure>
      <p>Ak sa pýtaš na techniku, aj tu nastali nezanedbateľné zmeny. To, že o pohon sa naďalej stará <b>6,75-litrová V12-ka,</b> nemôže byť pochýb, edícia Black Badge sa ale pýši navýšeným výkonom na úroveň <b>až 447 kW / 600 koní a 900 Nm.</b> To je o 29 koní a 50 Nm viac, ako tomu bolo doteraz. O sprevodovanie a prenos sily na všetky štyri kolesá sa stará dobre známa 8-stupňová automatická prevodovka ZF.</p>
      <p>Automobilka dodáva, že čierny Cullinan dostal značne<b> prepracovanú zvukovú kulisu</b>, vďaka čomu má exkluzivitka disponovať značne hrubším a výraznejším zvukovým prejavom. Cullinan Black Badge by mal byť zároveň o niečo agilnejší a "výbušnejší", keďže technici zapracovali na odozve na plynový, ale aj brzdový pedál. </p>
      <p>Cenové relácie zatiaľ zverejnené neboli, oproti "štandardnej" verzii je ale predpoklad, že cena bude o cca 20 % vyššia, čím sa dostávame na úroveň <b>približne 400-tisíc €.</b></p>
      <figure>
        <a href="https://refresher.sk/76388-Najluxusnejsie-SUV-planety-je-po-novom-este-luxusnejsie-Specialny-Cullinan-stoji-400tisic-eur/gallery/1">
          <img src="https://i.refresher.sk/public/martinzmartina/sept19/P90375510_highRes_rolls-royce-cullinan.jpg"/>
        </a>
        <figcaption>
          <a href="https://refresher.sk/76388-Najluxusnejsie-SUV-planety-je-po-novom-este-luxusnejsie-Specialny-Cullinan-stoji-400tisic-eur/gallery/1">Zobraziť galériu 11</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/48464-BMW-rozsiruje-portfolio-SUVciek-o-uplne-novu-X2ku-ktora-spaja-robustnost-a-proporcie-kupe"/>
        <a href="https://refresher.sk/57307-Rolls-Royce-sa-limitovanou-ediciou-Silver-Ghost-Collection-vracia-do-minuleho-storocia-K-dispozicii-je-len-35-kusov"/>
        <a href="https://refresher.sk/38119-Alfa-Romeo-velkolepo-vstupuje-do-segmentu-SUV-Nove-Stelvio-vsadza-na-emotivny-dizajn-a-az-510-koni"/>
        <a href="https://refresher.sk/41019-Jon-Olsson-oficialne-presedlal-z-upraveneho-Lamborghini-na-exkluzivny-RollsRoyce-Jeho-Wraith-obsahuje-aj-hviezdnu-oblohu-v-interieri"/>
        <a href="https://refresher.sk/40457-RollsRoyce-ukoncil-vyrobu-Phantoma-vo-velkom-style-Uplne-nove-meritko-luxusu-je-vsak-uz-na-ceste"/>
        <a href="https://refresher.sk/33775-Stvrtym-seriovym-modelom-od-Tesly-bude-Model-Y-Kedy-pride-je-otazne-vyzerat-vsak-moze-aj-takto"/>
        <a href="https://refresher.sk/34193-Luxus-aj-moderne-technologie-RollsRoyce-ukazalo-ako-si-predstavuje-buducnost-autonomnych-vozidiel"/>
        <a href="https://refresher.sk/29669-Land-Rover-odhalil-unikatny-Evoque-Convertible-jedinecne-SUV-so-stahovacou-strechou"/>
      </related>
    </article>
  </body>
</html>