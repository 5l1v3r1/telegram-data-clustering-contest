<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/biskupove-a-poutnici-smeruji-do-rima-na-vyroci-svate-anezky/1819049?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T11:50:00+00:00"/>
    <meta property="og:title" content="Biskupové a poutníci směřují do Říma na výročí svaté Anežky"/>
    <meta property="og:description" content="Praha - Všichni čeští a moravští biskupové, ministr zahraničí Tomáš Petříček, delegace senátorů, dvě stovky muzikantů a přes 2000 poutníků z ČR se zúčastní třídenní národní poutě do Říma. Koná se u příležitosti 30. výročí kanonizace Anežky České. Českou přemyslovskou princeznu svatořečil 12. listopadu 1989 ve vatikánské bazilice sv. Petra papež Jan Pavel II. Událost je považována za předzvěst sametové revoluce započaté pět dnů poté v Československu."/>
  </head>
  <body>
    <article>
      <h1>Biskupové a poutníci směřují do Říma na výročí svaté Anežky</h1>
      <address><time datetime="2019-11-09T11:50:00+00:00">09 Nov 2019, 11:50</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Všichni čeští a moravští biskupové, ministr zahraničí Tomáš Petříček, delegace senátorů, dvě stovky muzikantů a přes 2000 poutníků z ČR se zúčastní třídenní národní poutě do Říma. Koná se u příležitosti 30. výročí kanonizace Anežky České. Českou přemyslovskou princeznu svatořečil 12. listopadu 1989 ve vatikánské bazilice sv. Petra papež Jan Pavel II. Událost je považována za předzvěst sametové revoluce započaté pět dnů poté v Československu.</p>
      <p>Ačkoliv byla v době komunistického režimu možnost vycestování z Československa do kapitalistických států značně ztížena, umožnily úřady účast při slavnostní bohoslužbě tisícům věřících, podle odhadů jich bylo 7000 až 10.000.</p>
      <p>Nynější národní poutě se zúčastní celá Česká biskupská konference, tedy všichni čeští a moravští biskupové, z vládní delegace ministr zahraničí Tomáš Petříček, senátoři Jiří Oberfalzer, Miluše Horská, Ivo Bárek, Miloš Vystrčil, Jaromíra Vítková, Herbert Pavera a Ondřej Benešík. Hudebně pouť doprovodí Hudba hradní stráže a Policie ČR a dva moravské sbory z Brna a z Velehradu. Celkem se jedná o 200 muzikantů.</p>
      <p>Při středeční audienci 13. listopadu na náměstí sv. Petra, na které budou přítomni poutníci z České republiky, bude papeži Františkovi předán pamětní dar - Koruna svaté Anežky České. Jedná se o umělecké dílo sochaře Daniela Ignáce Trubače. Měří 230 centimetrů, váží téměř 400 kilogramů a počítá ve svém středu i s možným umístěním relikvie, ostatku sv. Anežky, pokud po více jak 700 letech bude nalezen její hrobu.</p>
      <p>Na podstavec sochy, na kterém je umístěna samotná svatoanežská koruna, byly otištěny otisky palce jak biskupů, kněží, významných osobností, ale i běžných věřících z farností. Další otisky prstů tisíců dárců byly otištěny na ruční papír z papírny z Velkých Losin a jsou uloženy ve schráně, která bude umístěna do podstavce sochy.</p>
      <p>Kromě sochy bude papeži Františkovi předáno také 1,2 milionu korun pro chudé. Peníze byly vybrány během sbírky od 1. června do 31. srpna.</p>
    </article>
  </body>
</html>