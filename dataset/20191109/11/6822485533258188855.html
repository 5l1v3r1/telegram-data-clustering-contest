<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818061.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T11:26:00+00:00"/>
    <meta property="og:title" content="ترامپ: به چینی‌ها قولی ندادم"/>
    <meta property="og:description" content="به گزارش ایسنا، دونالد ترامپ در کاخ سفید به خبرنگاران گفت: آنها مایل هستند تعرفه‌ها برداشته شوند اما من هنوز با چیزی موافقت نکرده‌ام. چین مایل است بخشی از تعرفه‌ها برداشته شود نه همه آنها زیرا می‌داند که ما چنین کاری نخواهیم کرد."/>
  </head>
  <body>
    <article>
      <h1>ترامپ: به چینی‌ها قولی ندادم</h1>
      <address>
        <time datetime="2019-11-09T11:26:00+00:00">09 Nov 2019, 11:26</time>
      </address>
      <p>رییس جمهور آمریکا اعلام کرد با حذف تعرفه‌ها روی کالاهای چینی موافقت نکرده است و به امیدها برای حل مناقشه تجاری میان دو ابرقدرت اقتصادی لطمه زد.</p>
      <p>به گزارش ایسنا، دونالد ترامپ در کاخ سفید به خبرنگاران گفت: آنها مایل هستند تعرفه‌ها برداشته شوند اما من هنوز با چیزی موافقت نکرده‌ام. چین مایل است بخشی از تعرفه‌ها برداشته شود نه همه آنها زیرا می‌داند که ما چنین کاری نخواهیم کرد.</p>
      <p>گائو فنگ، سخنگوی وزارت بازرگانی چین پنج شنبه گذشته گفته بود مذاکره کنندگان واشنگتن و پکن موافقت کرده اند پس از پیشرفت در توافق تجاری در فازهای مختلف، تعرفه‌های بیشتری که روی صادرات کالاهای یکدیگر وضع کرده‌اند را حذف کنند. با این حال وی به میزان تعرفه‌هایی که قرار است حذف شوند اشاره نکرد.</p>
      <p>آمریکا و چین سرگرم مذاکره برای امضای فاز اول توافق تجاری هستند. ترامپ امیدوار است به مسائل حل نشده درباره شیوه‌های تجاری پکن شامل انتقال اجباری فناوری و دزدی مالکیت معنوی پرداخته شود و خرید بیشتر کالاهای کشاورزی آمریکایی توسط چین تضمین شود.</p>
      <p>دولت ترامپ روی بیش از ۵۰۰ میلیارد دلار کالاهای چینی تعرفه وضع کرده در حالی که پکن روی حدود ۱۱۰ میلیارد دلار کالاهای آمریکایی تعرفه وضع کرده است. چین در راستای این توافق، خواهان حذف این تعرفه‌ها است که خسارت زیادی به اقتصاد جهانی وارد کرده‌اند.</p>
      <p>اما روز پنج شنبه پس از بیانیه چین درباره موافقت آمریکا با حذف تعرفه‌ها، بدبینی به سرعت افزایش یافت. برخی از مقامات دولت آمریکا ومشاوران خارج از آن به دلیل نگرانی نسبت به از دست رفتن اهرم آمریکا در مذاکرات تجاری، با چشم انداز حذف تعرفه‌ها مخالفت کردند.</p>
      <p>پیتر ناوارو، مشاور تجاری ترامپ نیز این گزارش‌ها را تکذیب کرد. وی به شبکه فاکس بیزنس نت ورک گفت که تنها شخصی که می‌تواند درباره حذف تعرفه‌ها تصمیم بگیرد، دونالد ترامپ است.</p>
      <p>بر اساس گزارش شبکه سی ان بی سی، ترامپ و شی جین پینگ، روسای جمهور آمریکا و چین به دنبال مکانی برای امضای فاز اول توافق تجاری هستند. آنها قرار بود در کنفرانس همکاری اقتصادی آسیا-اقیانوسیه که قرار بود اواخر ماه میلادی جاری در شیلی برگزار شود، سند مربوطه را امضا کنند اما این رویداد به دلیل اعتراضات داخلی شیلی لغو شد.</p>
      <p>ترامپ روز جمعه اعلام کرد وی و همتای چینی‌اش فاز اول توافق را در آمریکا امضا خواهند کرد. وی پیش از این آیوا را برای امضای توافق پیشنهاد کرده بود.</p>
      <p>اگر این توافق تکمیل شود، برای کشاورزان و شرکتهای آمریکایی که از جنگ تجاری آسیب دیده‌اند، اندکی آسودگی خاطر فراهم خواهد کرد. ترامپ اعلام کرده که تحت این توافق، چین سالانه ۴۰ تا ۵۰ میلیارد دلار از محصولات کشاورزی آمریکایی را خریداری خواهد کرد و همچنین این توافق شامل دستورالعملی درباره نحوه مدیریت ارزش یوان است. بعلاوه چین حمایت از مالکیت معنوی آمریکایی را تحکیم خواهد کرد و به شرکتهای خدمات مالی آمریکایی دسترسی بیشتری به بازار چین فراهم می‌کند.</p>
      <p>در مقابل، آمریکا افزایش برنامه ریزی شده تعرفه‌ها از ۲۵ به ۳۰ درصد روی واردات ۱۵۰ میلیارد دلار کالای چینی را اجرایی نخواهد کرد. رییس جمهور آمریکا هنوز درباره وضع دور جدید تعرفه‌ها در ۱۵ دسامبر تصمیمی نگرفته است.</p>
    </article>
  </body>
</html>