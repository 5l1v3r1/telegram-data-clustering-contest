<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638964/%DB%B1%DB%B1%DB%B5%DB%B0-%D8%B1%D8%A7%D8%B3-%D8%AF%D8%A7%D9%85-%D8%B3%D8%A8%DA%A9-%D9%88-%D8%B3%D9%86%DA%AF%DB%8C%D9%86-%D8%A8%D8%B1-%D8%A7%D8%AB%D8%B1-%D8%B2%D9%84%D8%B2%D9%84%D9%87-%D8%AA%D9%84%D9%81-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:53:00+00:00"/>
    <meta property="og:title" content="۱۱۵۰ راس دام سبک و سنگین بر اثر زلزله تلف شدند"/>
    <meta property="og:description" content="یک مقام مسئول گفت: زلزله آذربایجان شرقی تاکنون به ۱۱۵۰ راس دام سبک و سنگین و بیش از ۲۷۰ جایگاه دامی این استان خسارت وارد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638964/%DB%B1%DB%B1%DB%B5%DB%B0-%D8%B1%D8%A7%D8%B3-%D8%AF%D8%A7%D9%85-%D8%B3%D8%A8%DA%A9-%D9%88-%D8%B3%D9%86%DA%AF%DB%8C%D9%86-%D8%A8%D8%B1-%D8%A7%D8%AB%D8%B1-%D8%B2%D9%84%D8%B2%D9%84%D9%87-%D8%AA%D9%84%D9%81-%D8%B4%D8%AF%D9%86%D8%AF">۱۱۵۰ راس دام سبک و سنگین بر اثر زلزله تلف شدند</a>
      </h1>
      <h2>یک مقام مسئول گفت: زلزله آذربایجان شرقی تاکنون به ۱۱۵۰ راس دام سبک و سنگین و بیش از ۲۷۰ جایگاه دامی این استان خسارت وارد کرد.</h2>
      <address><time datetime="2019-11-09T11:53:00+00:00">09 Nov 2019, 11:53</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اکبر فتحی با اشاره به خسارت وارده به<b> بخش کشاورزی</b> استان آذربایجان شرقی بر اثر زلزله تا ساعت ۱۲صبح روز گذشته(جمعه ۱۷ آبان ۹۸) گفت: تاکنون خسارت وارده به بیش از ۲۷۰ جایگاه نگهداری دام، گزارش شده که در این بین ۳۰۰ راس دام سنگین و ۸۵۰ راس دام سبک در اثر تخریب اماکن دامی تلف شده‌اند که اقدام‌های لازم در خصوص دفن بهداشتی آنها، در حال پیگیری و انجام است.</p>
      <p>وی به خسارت وارده به شهرستان میانه اشاره کرد و افزود: براساس گزارش‌های اولیه تاکنون ۶۵۰ راس دام سبک و ۲۵۰ راس دام سنگین در تعداد ۱۶ روستا در شهرستان میانه تلف شده‌اند و به ۱۷۰ واحد اماکن دامی این شهرستان خسارت ۴۰ الی ۱۰۰ درصدی وارد شده است.</p>
      <p>رئیس سازمان جهادکشاورزی استان آذربایجان شرقی به خسارت وارده به شهرستان سراب در اثر این زلزله اشاره و بیان کرد: ۲۰۰ راس دام سبک و ۵۰ راس دام سنگین در شهرستان سراب تلف شده است و به ۱۰۰ واحد دامی نیز خسارت وارد شده است.</p>
      <p>وی افزود: در مجموع براساس گزارش های جمع بندی شده تا ساعت یازده صبح امروز ۸۵۰ راس دام سبک و ۳۰۰ راس دام سنگین در استان آذربایجان شرقی تلف شده اند و ۲۷۰ واحد دامی و تعدادی از ادوات و ماشین آلات بخش کشاورزی نیز خسارت دیده است که آمار نهایی و تکمیلی متعاقباً اعلام خواهد شد.</p>
      <p>این مقام مسوول خاطرنشان کرد: با پیگیری همکاران ما در معاونت بهبود تولیدات دامی سازمان جهادکشاورزی استان آذربایجان شرقی و اداره کل دامپزشکی استان و مدیریت های جهاد کشاورزی میانه و سراب، عملیات دفن بهداشتی دام های تلف شده در جریان زلزله به خوبی در حال انجام است.</p>
      <p>وی تصریح کرد: اکیپ‌های خدمت‌رسان اداره کل دامپزشکی استان جهت دفن بهداشتی و ضدعفونی اماکن دامی در شهرستان‌های زلزله زده حضور پیدا کردند.</p>
      <p>فتحی با بیان این که آمار دقیق و خسارات نهایی وارده به جایگاه های دام و زیرساخت های مختلف بخش کشاورزی بر اثر زلزله متعاقباً اعلام خواهد شد، افزود: کارشناسان تعیین خسارت و تعدادی از مدیران سازمان در مناطق زلزله زده حضور یافته اند.</p>
    </article>
  </body>
</html>