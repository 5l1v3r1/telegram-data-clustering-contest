<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/dumki-zhiteliv-ordlo-schodo-peredachi-ukrayini-kontrolyu-nad-kordonom-pomitno-roziyshlisya-opituvannya-329002_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T11:22:00+00:00"/>
    <meta property="og:title" content="Думки жителів ОРДЛО щодо передачі Україні контролю над кордоном помітно розійшлися – опитування"/>
    <meta property="og:description" content="Понад 33% респондентів упевнені, що подібні дії в рамках Мінська не плануються в принципі."/>
  </head>
  <body>
    <article>
      <h1>Думки жителів ОРДЛО щодо передачі Україні контролю над кордоном помітно розійшлися – опитування</h1>
      <h2>Понад 33% респондентів упевнені, що подібні дії в рамках "Мінська" не плануються в принципі.</h2>
      <address>
        <time datetime="2019-11-09T11:22:00+00:00">09 Nov 2019, 11:22</time>
      </address>
      <p>Думки жителів ОРДЛО щодо передачі Україні контролю над кордоном з Росією у рамках Мінських угод помітно розійшлися. 33,8% респондентів упевнені, що подібні дії "не плануються в принципі". Водночас 58,2% розуміють, що це передбачено Мінськими угодами і може статися.</p>
      <p>Але 23,2% учасників опитування вважають, що це "планується після прийняття такого рішення шляхом референдуму жителями "ДНР/ЛНР"; 7,2% — думають, що передача контролю планується у даний момент або в найближчі кілька місяців, а 27,8% — переконані, що це заплановано "після проведення виборів у "ДНР/ЛНР".</p>
      <figure>
        <img src="https://image.zn.ua/media/images/original/Nov2019/244619.jpg"/>
        <figcaption> </figcaption>
      </figure>
      <p> </p>
      <p>Думка останньої групи респондентів відповідає дійсності — незважаючи на неодноразові публічні запевнення представників української влади про те, що вибори в ОРДЛО не можуть відбутися, поки Україна не контролює значну частину свого кордону з Росією. Насправді в угоді "Мінськ-2", підписаній 12 лютого 2015 р. у п. 9 передбачено відновлення повного контролю над державним кордоном з боку уряду України у всій зоні конфлікту, яке "повинно початися в перший день після місцевих виборів і завершитися після всеосяжного політичного врегулювання...".</p>
      <p>І хоча проведення виборів в ОРДЛО без українського контролю над кордоном із РФ нелогічне і небезпечне своїми наслідками для України, тим не менш, за словами джерела в оточенні президента, "спочатку кордони, потім вибори" — це всього лише "наше побажання", а не тверда домовленість в рамках "Норманді". Якої, до речі, як вважають на Банковій, навряд чи вдасться досягти.</p>
      <p>Дослідження проводилося <a href="https://www.uifuture.org/">Українським інститутом майбутнього</a> і <a href="https://dt.ua/"><b>"Дзеркалом тижня. Україна"</b></a> за допомогою компанії "Нью Імідж Маркетинг Груп" з 7 по 31 жовтня 2019 р. Методом face-to-face опитано 1606 респондентів: 800 — у непідконтрольній частині Луганської і 806 — у непідконтрольній частині Донецької областей. Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПО, які залишили непідконтрольні території. Похибка результатів не перевищує 3,2%.</p>
      <p>Ще в квітні 2014 року <a href="https://dt.ua/internal/pivdenniy-shid-gilka-dereva-nashogo-_.html">"Дзеркало тижня.Україна" спільно з КМІС провели соціологічне дослідження</a>, результати якого дуже серйозно вивчалися в Москві і вплинули на плани зі створення Малоросії. Виявилося, що в областях, що входять в т.зв. "Підкову ризику", ставлення до Росії зовсім не таке, як його собі емоційно та інтуїтивно уявляли в Кремлі.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>