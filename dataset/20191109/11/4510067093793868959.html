<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/se-lucreaza-la-noul-corp-de-cladire-al-gradinitei-53-din-rogerius-va-fi-gata-vara-viitoare-foto-152660.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-09T11:01:00+00:00"/>
    <meta property="og:title" content="Se lucrează la noul corp de clădire al Grădiniței 53 din Rogerius. Va fi gata vara viitoare (FOTO)"/>
    <meta property="og:description" content="Lucrările pentru noul corp de clădire al Grădiniței 53 și Creșei Albă ca Zăpada sunt în stadiu avansat. Clădirea va avea 60 de locuri și va fi gata vara viitoare."/>
  </head>
  <body>
    <article>
      <h1>Se lucrează la noul corp de clădire al Grădiniței 53 din Rogerius. Va fi gata vara viitoare (FOTO)</h1>
      <address><time datetime="2019-11-09T11:01:00+00:00">09 Nov 2019, 11:01</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <slideshow>
        <figure>
          <img src="https://www.ebihoreanul.ro/modules/news/files/corp-nou-gradinita53-cresa-alacazapada-081119-01.jpg"/>
        </figure>
        <figure>
          <img src="https://www.ebihoreanul.ro/modules/news/files/corp-nou-gradinita53-cresa-alacazapada-081119-02.jpg"/>
        </figure>
        <figure>
          <img src="https://www.ebihoreanul.ro/modules/news/files/corp-nou-gradinita53-cresa-alacazapada-081119-03.jpg"/>
        </figure>
      </slideshow>
      <p>
        <b>Lucrările pentru noul corp de clădire al Grădiniţei 53 şi Creşei Albă ca Zăpada din Rogerius - care împart acelaşi imobil - sunt în stadiu avansat. Noul imobil va avea 60 de locuri şi va fi gata vara viitoare.</b>
      </p>
      <p>Potrivit unui comunicat transmis, vineri, de Primărie, până acum s-au făcut următoarele lucrări: excavaţii pentru realizarea fundaţiilor, cofrarea, armarea şi turnarea betonului în fundaţii, turnarea plăcii de beton de la parter şi etajul I, realizarea stâlpilor şi zidăriei la parter şi etaj, respectiv cofrarea şi armarea planşeului peste etajul I.</p>
      <p>Luni, în 11 noiembrie, constructorul va turna betonul la planşeul peste etajul întâi al clădirii. Vor urma ultimele lucrări la structura de rezistenţă, şi anume şarpanta şi învelitoarea, potrivit aceleiaşi surse. "Până la sfârşitul lunii decembrie 2019, executantul va finaliza în roşu clădirea nouă aferentă extinderii", se arată în comunicat.</p>
      <p>La finalul lucrărilor, adică în august 2020, noua clădire va asigura încă 40 locuri pentru grădiniţă, respectiv 20 de locuri pentru creşă.</p>
      <p>Astfel, în total la Grădiniţa nr. 53 vor fi 240 de locuri, iar la Creşa Albă ca Zăpada vor fi 60 de locuri.</p>
      <p>În proiect mai sunt prevăzute şi realizarea unui grup sanitar la fiecare nivel, izolator pentru copiii bolnavi, cabinet medical, vestiare şi grupuri sanitare separate pentru personal şi zone de depozitare. Vor mai fi amenajate şi două locuri de joacă în curte, unul pentru creşă şi celălalt pentru grădiniţă.</p>
      <p>Executantul lucrărilor este Conpila SRL în asociere cu Atamore SRL, proiectantul general. Valoarea investiţiei se ridică la circa 1,57 milioane lei fără TVA. Finanţarea a fost atrasă din bani europeni, prin Programul Operaţional Regional 2014-2020.</p>
    </article>
  </body>
</html>