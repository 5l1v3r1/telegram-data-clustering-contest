<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/reakce-na-kaceni-kvuli-hristi-praha-2-vysazi-v-parcich-nove-stromy-20191109.html"/>
    <meta property="og:site_name" content="Deník.cz"/>
    <meta property="article:published_time" content="2019-11-09T11:42:00+00:00"/>
    <meta property="og:title" content="Reakce na kácení kvůli hřišti? Praha 2 vysází v parcích nové stromy"/>
    <meta property="og:description" content="Riegrovy či Havlíčkovy sady budou ještě letos osázeny novými dřevinami. Opozice to bere jako reakci na kácení Na Smetance."/>
  </head>
  <body>
    <article>
      <h1>Reakce na kácení kvůli hřišti? Praha 2 vysází v parcích nové stromy</h1>
      <address><time datetime="2019-11-09T11:42:00+00:00">09 Nov 2019, 11:42</time> by <a rel="author">Pavel Kopecký</a></address>
      <p>Praha 2 se pustila do výsadby nových stromů ve svých parcích. Například v Havlíčkových sadech přibude deset nových dřevin, v Riegrových sadech sedm, na Folimance devět a v Sadech Svatopluka Čecha čtyři. Jeden jilm bude zasazen i na Karlově náměstí.</p>
      <p>„Nově vysazené dřeviny nahradí ty, které byly poškozeny nebo vyvráceny či musely být pokáceny,“ uvedl místostarosta Prahy 2 pro oblast životního prostředí Václav Vondrášek (ODS).</p>
      <h3>Jilm či bříza</h3>
      <p>Seznam jednotlivých druhů čítá například javor, platan, buk, jilm, břízu, habr, višeň tureckou, jeřáb, jírovec maďal i kaštanovník setý. Celkem v Praze 2 poroste 46 nových dřevin. Vysázeny budou ještě do konce letošního listopadu.</p>
      <p>Odborníci jim budou věnovat zvýšenou péči po dobu následujících pěti let. Kromě toho bude probíhat ošetřování vzrostlých stávajících dřevin.</p>
      <figure>
        <img src="https://g.denik.cz/63/c4/strom-zs-na-smetance_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/odpurci-kaceni-petice-skudci-praha-2-otevrela-nove-hriste-na-smetance-20191107.html">Odpůrci kácení jako „škůdci“? Praha 2 otevřela nové hřiště Na Smetance Přečíst článek ›</a>
      </aside>
      <p>Podle mluvčí Prahy 2 Andrey Zoulové vyšly radniční kasu stromy na více než 447 tisíc korun. Práce a následná údržba si vyžádá dalších téměř 128 tisíc korun.</p>
      <p>Městská část má na starost správu zeleně v parcích o celkové rozloze 58,7 hektaru. Uliční stromořadí první kategorie ve vybraných ulicích spravují lesy hlavního města, například v ulicích Anglická, Francouzská, Italská, Ječná, Korunní, Na Slupi, náměstí Jiřího z Poděbrad, náměstí Míru, Rašínovo nábřeží, Slavíkova, Vinohradská, Vyšehradská. O všechny ostatní stromy v ulicích pak pečuje magistrátní Technická správa komunikací (TSK).</p>
      <h3>Javor padl kvůli parkovišti</h3>
      <p>Diskuze o zeleni v Praze 2 však nedávno provázely ostré výměny názorů. Letos v létě občané Prahy 2 sepsali petici proti vykácení zhruba dvacítky vzrostlých stromů Na Smetance, kterou podepsalo přes tři a půl tisíce lidí. Stromy nakonec ustoupily výstavbě nového hřiště. „Jeden javor dokonce pokáceli kvůli parkovišti, což je docela drsné,“ uvedl opoziční zastupitel Otto Schwarz (KDU-ČSL).</p>
      <p>Podle něj mohla radnice vzrostlé javory zanechat jako součást sportoviště a pouze upravit projekt. „Současný plán výsadby v parcích je určitě reakce na kácení Na Smetance. Vždy totiž argumentují, že bude náhradní výsadba. Jenže ta je pak někde úplně jinde,“ dodává Schwarz. „Pravda je, že peníze se na to vždy najdou,“ dodává.</p>
      <figure>
        <img src="https://g.denik.cz/63/10/smetanka_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/verejna-debata-sportoviste-na-smetance-praha-2-kaceni-stromu-20190626.html">Nekompromisní válka dvou verzí pravdy. Jak se debatovalo kvůli Smetance Přečíst článek ›</a>
      </aside>
    </article>
  </body>
</html>