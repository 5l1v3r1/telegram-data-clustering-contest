<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/09/eu-needs-to-learn-the-language-of-power-european-union-ursula-von-der-leyen"/>
    <meta property="og:site_name" content="euronews"/>
    <meta property="article:published_time" content="2019-11-09T11:22:03+00:00"/>
    <meta property="og:title" content="رئیس آینده کمیسیون اروپا: اروپا باید زبان قدرت را بیاموزد"/>
    <meta property="og:description" content="اورزولا فن درلاین، رئیس آینده کمیسیون اروپا روز جمعه گفت که اروپا دیگر نمی‌تواند با «قدرت نرم از منافع خود حفاظت کند» و باید «زبان قدرت» را بیاموزد."/>
  </head>
  <body>
    <article>
      <h1>رئیس آینده کمیسیون اروپا: اروپا باید زبان قدرت را بیاموزد</h1>
      <address><time datetime="2019-11-09T11:22:03+00:00">09 Nov 2019, 11:22</time> by <a rel="author">یورونیوز فارسی </a></address>
      <p>اورزولا فن درلاین، رئیس آینده کمیسیون اروپا روز جمعه گفت که اروپا دیگر نمی‌تواند با «قدرت نرم از منافع خود حفاظت کند» و باید «زبان قدرت» را بیاموزد.</p>
      <p>وی با بیان اینکه اروپا در «جهان آشفته کنونی سنگر دموکراسی» است تاکید کرد که «اروپا باید با اعتماد به مسیر خود ادامه دهد.»</p>
      <p>خانم فن درلاین همچنین گفت: «اگر ما اروپایی‌ها می‌خواهیم قاطعیت خود را نشان دهیم باید بدانیم که در جهان امروز قدرت نرم به تنهایی کافی نیست. اروپا باید زبان قدرت را نیز بیاموزد.»</p>
      <p>رئیس آینده کمیسیون اروپا تاکید کرد که اروپا از یک سو باید «قدرت سخت‌افزاری خود مانند سیاست‌های امنیتی» را تقویت کند و از سوی دیگر «قدرت نرم خود» را توسعه دهد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/23/worker-unions-critic-ursula-von-der-leyen-new-apartment-un-in-brussels-eu-commission">انتقادها از محل سکونت رئیس آینده کمیسیون اروپا در بروکسل</a>
        </li>
        <li>
          <a href="https://farsi.euronews.com/2019/09/09/almost-as-many-women-as-men-in-the-future-european-commission">شمار زنان و مردان در ترکیب آتی کمیسیون اروپا تقریبا برابر است</a>
        </li>
      </ul>
      <p>وی در بخش دیگری از سخنانش خروج بریتانیا از اتحادیه اروپا را یک «شوک» خواند اما در عین حال تاکید کرد که «برکسیت موجب همبستگی بیشتر کشورهای عضو اتحادیه اروپا شد.» وی گفت: «برکسیت نه تنها نشان داد که خروج از اتحادیه اروپا چه معنایی می‌تواند داشته باشد بلکه نشان داد کشورها از عضویت در اتحادیه اروپا چه بهره‌ای می‌برند. قدرت تفکر مشترک یک بار دیگر پیروز شد.»</p>
      <p>خانم فن درلاین، وزیر دفاع سابق آلمان و از سیاستمداران نزدیک به آنگلا مرکل، صدراعظم این کشور از روز اول دسامبر کار خود را به عنوان رئیس کمسیون اروپا آغاز خواهد کرد.</p>
    </article>
  </body>
</html>