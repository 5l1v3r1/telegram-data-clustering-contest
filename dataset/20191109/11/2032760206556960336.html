<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89085"/>
    <meta property="og:site_name" content="Denník politika"/>
    <meta property="article:published_time" content="2019-11-09T11:35:06+00:00"/>
    <meta property="og:title" content="Kiska predbehol kotlebovcov, SaS je na hranici zvoliteľnosti a Most-Híd by v parlamente chýbal"/>
    <meta property="og:description" content="9.11.2019 (Webnoviny.sk) – Ak by sa voľby do Národnej rady SR konali tento víkend, vyhral by Smer-SD. Strana Sloboda a Solidarita (SaS) by sa s piatimi percentami len tesne dostala do parlamentu. Vyplýva to z prieskumu agentúry FOCUS, ktorý sa uskutočnil 30. októbra až 6. novembra na vzorke 1 020 respondentov nad 18 rokov a výsledky poskytla agentúre SITA. Prieskum FOCUS realizoval pre koalíciu strán Progresívne Slovensko/Spolu."/>
  </head>
  <body>
    <article>
      <h1>Kiska predbehol kotlebovcov, SaS je na hranici zvoliteľnosti a Most-Híd by v parlamente chýbal</h1>
      <address><time datetime="2019-11-09T11:35:06+00:00">09 Nov 2019, 11:35</time> by <a rel="author">Webnoviny</a></address>
      <p>9.11.2019 (Webnoviny.sk) – Ak by sa voľby do Národnej rady SR konali tento víkend, vyhral by Smer-SD. Strana Sloboda a Solidarita (SaS) by sa s piatimi percentami len tesne dostala do parlamentu. Vyplýva to z prieskumu agentúry FOCUS, ktorý sa uskutočnil 30. októbra až 6. novembra na vzorke 1 020 respondentov nad 18 rokov a výsledky poskytla agentúre SITA. Prieskum FOCUS realizoval pre koalíciu strán Progresívne Slovensko/Spolu.</p>
      <h3>Prepad liberálov, stúpanie Za ľudí</h3>
      <p>Smer-SD v prieskume skončil na prvom mieste so ziskom 20 percent. Druhú priečku obsadila koalícia strán Progresívne Slovensko/Spolu s 11,7 percenta. Na treťom mieste je strana exprezidenta Andreja Kisku Za ľudí, ktorá by získala 10,6 percenta.</p>
      <p>Štvrtá priečka patrí Ľudovej strane Naše Slovensko, ktorú by podporilo 10,3 percenta respondentov. Sme rodina by získala sedem percent, Slovenská národná strana 6,8 percenta, KDH a OĽaNO zhodne po 5,7 percenta.</p>
      <p>Posledným subjektom, ktorý by sa dostal do Národnej rady Slovenskej republiky by bola strana SaS s piatimi percentami. Do parlamentu by sa nedostala Bugárova strana Most-Híd, ktorá v prieskume získala 4,1 percenta.</p>
      <h3>Rozdelenie kresiel</h3>
      <p>Víťazná strana Smer-SD by v parlamente získala 36 kresiel. Koalícia PS/Spolu 21, Za ľudí a ĽSNS zhodne po 19. Hnutie Sme rodina by spolu so Slovenskou národnou stranou obsadili po 13 kresiel. KDH a OĽaNO by prináležalo zhodne po desať kresiel, SaS deväť.</p>
      <p>Respondentom bola položená nasledujúca otázka:<i> „Teraz si, prosím, predstavte, že by sa parlamentné voľby konali tento víkend a kandidovali by nasledujúce politické strany a hnutia. Ktorej strane alebo hnutiu by ste dali svoj hlas?“</i> Voliť by nešlo 14,4 percenta respondentov a 10,5 percenta odpovedalo „neviem“. Ostatných 75,1 percenta rozdelilo svoje hlasy nasledovne:</p>
      <p>Politická strana<br/>november 2019<br/>október 2019</p>
      <p>Smer-SD<br/>20,0%<br/>22,0%</p>
      <p>koalícia PS/Spolu<br/>11,7%<br/>11,0%</p>
      <p>Za ľudí<br/>10,6%<br/>9,1%</p>
      <p>ĽSNS<br/>10,3%<br/>10,2%</p>
      <p>Sme rodina<br/>7,0%<br/>7,2%</p>
      <p>SNS<br/>6,8%<br/>6,9%</p>
      <p>KDH<br/>5,7%<br/>6,5%</p>
      <p>OĽaNO<br/>5,7%<br/>6,0%</p>
      <p>SaS<br/>5,0%<br/>5,2%</p>
      <p>Most-Híd<br/>4,1%<br/>3,8%</p>
      <p>SMK – MKP<br/>3,5%<br/>3,2%</p>
      <p>Vlasť<br/>3,0%<br/>1,8%</p>
      <p>Dobrá voľba<br/>2,9%<br/>2,4%</p>
      <p>Máme toho dosť!<br/>1,0%<br/>1,2%</p>
      <p>iná strana<br/>2,7%<br/>3,5%</p>
      <p>Viac k témam: <a href="https://www.webnoviny.sk/tag/volebny-prieskum/"><u>volebný prieskum</u></a>, <a href="https://www.webnoviny.sk/tag/kiskova-politicka-strana/"><u>Za ľudí – Kiskova politická strana</u></a><br/>Zdroj: Webnoviny.sk – <a href="https://www.webnoviny.sk/kiska-predbehol-kotlebovcov-sas-je-na-hranici-zvolitelnosti-a-most-hid-by-v-parlamente-chybal/"><u>Kiska predbehol kotlebovcov, SaS je na hranici zvoliteľnosti a Most-Híd by v parlamente chýbal</u></a> © SITA Všetky práva vyhradené.</p>
    </article>
  </body>
</html>