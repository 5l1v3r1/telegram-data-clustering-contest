<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-ayodhya-verdict-noida-police-arrests-2-people-for-spreading-rumours-2840176.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T11:47:05+00:00"/>
    <meta property="og:title" content="अयोध्या फैसले के बाद नोएडा पुलिस ने दो लोगों को गिरफ्तार किया, जानें कारण"/>
    <meta property="og:description" content="अयोध्या मामले पर सुप्रीम कोर्ट के फैसले के बाद नोएडा पुलिस ने उत्तर प्रदेश नवनिर्माण सेना अध्यक्ष अमित जानी सहित दो लोगों को गिरफ्तार किया है।  वरिष्ठ पुलिस अधीक्षक (गौतमबुद्ध..."/>
  </head>
  <body>
    <article>
      <h1>अयोध्या फैसले के बाद नोएडा पुलिस ने दो लोगों को गिरफ्तार किया, जानें कारण</h1>
      <address><time datetime="2019-11-09T11:47:05+00:00">09 Nov 2019, 11:47</time> by <a rel="author">नोएडा | एजेंसी</a></address>
      <p>अयोध्या मामले पर सुप्रीम कोर्ट के फैसले के बाद नोएडा पुलिस ने उत्तर प्रदेश नवनिर्माण सेना अध्यक्ष अमित जानी सहित दो लोगों को गिरफ्तार किया है। </p>
      <p>वरिष्ठ पुलिस अधीक्षक (गौतमबुद्ध नगर) वैभव कृष्ण ने बताया कि उत्तर प्रदेश नवनिर्माण सेना अध्यक्ष अमित जानी को पुलिस ने गिरफ्तार किया है। उन्होंने बताया कि पुलिस को शक था कि अमित जानी अयोध्या फैसले के बाद कोई अफवाह फैला सकते हैं जिससे माहौल खराब हो सकता है। </p>
      <p>उन्होंने बताया कि ऐहतियाती कार्रवाई के तहत अमित जानी को थाना सेक्टर 20 पुलिस ने गिरफ्तार किया। उन्हें एक सुरक्षित जगह पर रखा गया है। उन्होंने बताया कि थाना इकोटेक तीन पुलिस ने हेमंत चौधरी नामक व्यक्ति को अयोध्या मामले पर निर्णय के बाद गिरफ्तार किया। उन्होंने बताया कि हेमंत चौधरी ने नियंत्रण कक्ष को फोन करके बताया था कि एक जगह भारी संख्या में लोग इकट्ठे हैं तथा कोई अप्रिय घटना को अंजाम दे सकते हैं। जब पुलिस वहां पर पहुंची तो पुलिस को पता चला कि सूचना देने वाले ने झूठी सूचना दी है। इसके बाद कार्रवाई करते हुए पुलिस ने हेमंत चौधरी को गिरफ्तार कर लिया। </p>
      <p>एसएसपी ने बताया कि उत्तर प्रदेश के पुलिस महानिदेशक और शासन ने आदेशित किया है कि जिन लोगों के बारे में यह शक हो कि वह अयोध्या मामले के फैसले के बाद अफवाह फैला सकते हैं और माहौल बिगाड़ने में भूमिका निभा सकते हैं, उनको हिरासत में लिया जाए। इसी क्रम में अमित जानी और हेमंत चौधरी को गिरफ्तार किया गया है।</p>
      <p>मालूम हो कि इससे पूर्व भी अमित जानी के खिलाफ धार्मिक उन्माद फैलाने और अफवाहों को बल देने के आरोप में मुकदमे दर्ज किए जा चुके हैं। कई विवादित मुद्दों पर अमित जाने कटु प्रतिक्रिया देते रहे हैं।</p>
    </article>
  </body>
</html>