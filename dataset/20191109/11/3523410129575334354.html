<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638963/%D8%AA%D8%B1%D8%A7%D9%85%D9%BE-%D8%AF%D8%B1-%D8%A8%D9%86%E2%80%8C%D8%A8%D8%B3%D8%AA-%D8%AE%D9%88%D8%AF-%D8%B3%D8%A7%D8%AE%D8%AA%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:48:00+00:00"/>
    <meta property="og:title" content="ترامپ در بن‌بست خود ساخته"/>
    <meta property="og:description" content="بعد از برداشته شدن گام چهارم کاستن از میزان تعهدات برجامی، رسانه‌های آمریکایی بیان کرده‌اند پیش‌بینی‌های‌شان برای آینده برنامه هسته‌ای ایران در زمان ترامپ در حال تبدیل شدن به واقعیت است."/>
  </head>
  <body>
    <article>
      <h1>
        <a href="https://www.bultannews.com/fa/news/638963/%D8%AA%D8%B1%D8%A7%D9%85%D9%BE-%D8%AF%D8%B1-%D8%A8%D9%86%E2%80%8C%D8%A8%D8%B3%D8%AA-%D8%AE%D9%88%D8%AF-%D8%B3%D8%A7%D8%AE%D8%AA%D9%87">ترامپ در بن‌بست خود ساخته</a>
      </h1>
      <h2>بعد از برداشته شدن گام چهارم کاستن از میزان تعهدات برجامی، رسانه‌های آمریکایی بیان کرده‌اند پیش‌بینی‌های‌شان برای آینده برنامه هسته‌ای ایران در زمان ترامپ در حال تبدیل شدن به واقعیت است.</h2>
      <address><time datetime="2019-11-09T11:48:00+00:00">09 Nov 2019, 11:48</time> by <a rel="author">بولتن نیوز | bultannews.com</a></address>
      <p><b>گروه بین الملل - ثمانه اکوان:</b> رسانه‌های آمریکایی مدت‌ها پیش به ترامپ هشدار داده بودند راهی که او به‌اصطلاح برای «به زانو درآوردن ایران» در ماجرای هسته‌ای می‌رود، به نتیجه مورد دلخواه او ختم نمی‌شود. رئیس‌جمهور آمریکا با این‌حال تمام سکه‌های خود را در سبد سیاست «فشار حداکثری» گذاشته بود و حالا که ایران با طمانینه و آرامش فراوان در حال خروج گام‌به‌گام و کاستن از میزان تعهداتش در برجام است، این رسانه‌ها باز هم به او هشدار می‌دهند که پیش‌بینی‌های‌شان درست از آب در آمده و بعد از مدتی ایران با منطق قابل قبول به عملیاتی کردن همان اقداماتی می‌پردازد که تا پیش از توافق هسته‌ای سال 2015 نیز به آنها می‌پرداخت.</p>
      <p>به گزارش <a href="https://www.bultannews.com/">بولتن نیوز</a> به نقل از روزنامه وطن امروز، بعد از برداشته شدن گام چهارم کاستن از میزان تعهدات برجامی، رسانه‌های آمریکایی بیان کرده‌اند پیش‌بینی‌های‌شان برای آینده برنامه هسته‌ای ایران در زمان ترامپ در حال تبدیل شدن به واقعیت است. خبرگزاری «سی‌ان‌ان» نوشته است در این‌باره حق با منتقدان دولت ترامپ بود. ایران حالا بعد از گذشت ماه‌ها از زمانی که ترامپ اعلام کرد از توافق هسته‌ای با ایران بیرون می‌آید، گام‌های خود برای خروج از این توافق را با آرامش برمی‌دارد. این خبرگزاری در گزارش خود از شروع دوباره فعالیت‌های غنی‌سازی در سایت فردو، نوشته است: بودجه سالانه ایران تحت سیاست فشار حداکثری ترامپ در بحران به سر می‌برد. رشد اقتصادی با کاهش شدید مواجه شده، میزان درآمدهای نفتی سقوط داشته و حتی دارو نیز در این کشور با کسری مواجه شده است. ترامپ همه این مسائل را دلیلی بر موفقیت سیاست فشار حداکثری می‌داند. دولت ترامپ معتقد بود همین عوامل سبب می‌شد ایران به سرعت برای بستن قراردادی جدید به سمت کاخ‌سفید خیز بردارد. اما دلایل خوبی وجود دارد که نشان می‌دهد سیاست ترامپ از مدت‌ها پیش شکست‌خورده است. ایران تاکنون نه‌تنها درخواستی برای مذاکره با آمریکا نداشته بلکه در مقابل درخواست‌های مکرر ترامپ نیز روی خوش نشان نداده و در عین حال فعالیت‌های هسته‌ای این کشور نیز متوقف نشده است. ایران در خارج از مرزهای خود آگاهانه‌تر و با هوشیاری بیشتر عمل می‌کند. ایران با بالا بردن میزان غنی‌سازی خود دیگر چیزی برای از دست دادن ندارد و دیگر امکان اعتماد کردن به ایالات‌متحده نیز برای ازسرگیری گفت‌وگو و راهکار دیپلماتیک برای این کشور وجود ندارد. ترامپ هم‌اکنون در جعبه‌ای که خود برای دولتش طراحی کرده گرفتار آمده است. او پیش‌تر نشان داده علاقه‌ای به حمله نظامی یا هر نوع عملیات نظامی علیه ایران هم ندارد و تمام ابزارهای دیپلماتیک خود را نیز یک‌بار مورد استفاده قرار داده و به بن‌بست خورده است. اقدامات اخیر ایران نشان داده است ترامپ بدون عقب‌نشینی از فعالیت‌هایی که تاکنون علیه ایران انجام داده و تحقیر خود و دولتش در این زمینه هیچ راهی برای مهار فعالیت‌های هسته‌ای ایران ندارد.</p>
      <p>روزنامه گاردین البته پا را فراتر از این نیز نهاده و در گزارشی بیان کرده است که اقدامات ایران در کاستن از میزان تعهدات برجامی‌اش در شرایطی صورت می‌گیرد که افکار عمومی در ایران به دنبال بیرون رفتن کامل ایران از توافق هسته‌ای است و این مسأله باید نگرانی‌هایی را برای اروپایی‌ها به‌وجود بیاورد. این روزنامه به نقل از حمید بعیدی‌نژاد، سفیر ایران در لندن بیان کرده است که سیاست دولت ایران این است که در توافق هسته‌ای با غرب باقی بماند اما افکار عمومی در ایران به دنبال خروج کامل از این توافق تا سال آینده میلادی هستند. بعیدی‌نژاد بیان کرده است در داخل ایران افراد و گروه‌های سیاسی‌ای هستند که معتقدند به دلیل اینکه ایران با پایبند ماندن به توافق هسته‌ای به صورت یک‌طرفه هیچ سودی از این توافق نبرده است، بهتر است از این توافق عقب‌نشینی کند.</p>
      <p>رادیو ملی آمریکا نیز در واکنش به برداشته شدن گام چهارم ایران در کاستن از میزان تعهدات برجامی‌اش به نقل از دیوید آلبرایت، فیزیکدان موسسه علم و امنیت بین‌المللی نوشت: تزریق گاز به سانتریفیوژهای فردو زمان «برک اوت» هسته‌ای ایران- فاصله زمانی ایران تا ساخت بمب اتم- را به طور مؤثر کاهش نمی‌دهد. البته باید در نظر داشت که هنوز نمی‌دانیم ایران به چند سانتریفیوژ گاز تزریق کرده است. با این‌ حال نفس کاستن از میزان تعهدات هسته‌ای ایران مسأله مهمی است. یکی از تحلیلگران اندیشکده رند نیز در گفت‌وگو با این رادیو بیان کرده است که ایران در زمان توافق هسته‌ای نیز تعدادی از سانتریفیوژ‌های فردو را به عنوان اقدامی نمادین حفظ کرده بود و جنبه‌ای سیاسی داشت اما گام‌های برداشته شده در این مرحله نشان می‌دهد ایران واقعاً به سمت غنی‌سازی دوباره در این تأسیسات زیرزمینی می‌رود و این مسأله دارای اهمیت زیادی است.</p>
      <p>نمایندگان کنگره اما از گام‌های برداشته شده توسط ایران به‌قدری عصبانی هستند که به جای تصحیح اقدامات و سیاست‌های غلط ترامپ، به دنبال انجام اقداماتی هستند که کار را بدتر از قبل می‌کند. آنطور که نشریه هیل، نشریه داخلی کنگره آمریکا گزارش داده است، نمایندگان کنگره از جمله سناتور تد کروز، سناتور لیندسی گراهام و نماینده مجلس نمایندگان، لیز چنی به دنبال تصویب طرحی در کنگره هستند که بر اساس آن، تعلیق تحریم‌های ایران در مسأله بازسازی نیروگاه هسته‌ای اراک که از ابتدای توافق سال 2015 قرار بود توسط چین و انگلستان انجام شود، دیگر توسط دولت ترامپ قابلیت اجرایی نداشته باشد. بر این اساس دیگر این دو کشور قادر به بازطراحی رآکتور اراک برای مصارف صلح‌آمیز نخواهند بود. این کار از نظر تحلیلگر سایت «بولتن دانشمندان هسته‌ای» یکی از معدود منافع باقی‌مانده از برجام برای آمریکا را نیز به کلی نابود خواهد کرد. این کار همچنین به ایران اجازه می‌دهد که کار این رآکتور را دوباره به صورت رآکتور آب سنگین از سر گرفته و تمام فعالیت‌های هسته‌ای ایران دوباره به حالت پیش از توافق هسته‌ای سال 2015 بازمی‌گردد. به نظر می‌رسد حماقت کاخ سفید در خروج از توافق هسته‌ای و بازگرداندن رآکتور اراک به سمت یک رآکتور آب سنگین برای پیدا کردن راهی جهت تنبیه ایران باشد اما واشنگتن و نمایندگان کنگره گمان نمی‌کنند با این کار آخرین ضربات به پیکره نحیف توافق هسته‌ای را زده و آن را برای همیشه به جسدی بی‌جان تبدیل می‌کنند و بزرگ‌ترین بازنده در این مسأله نیز «دونالد ترامپ» خواهد بود.</p>
    </article>
  </body>
</html>