<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/09/cosha-detto-mattarella-nel-30esimo-anniversario-della-caduta-del-muro-di-berlino-top10_20191109_121208/"/>
    <meta property="og:site_name" content="Askanews"/>
    <meta property="article:published_time" content="2019-11-09T11:12:08+00:00"/>
    <meta property="og:title" content="Cos’ha detto Mattarella nel 30esimo anniversario della caduta del Muro di Berlino"/>
    <meta property="og:description" content="Roma, 9 nov. (askanews) – “Questo giorno non può che richiamarci al coraggio delle scelte, alla responsabilità e all’impegno. In un tempo di mutamenti così profondi, l’Europa libera da barriere e totalitarismi può dare al mondo divenuto multipolare un contributo quanto mai prezioso in termini di civiltà, di cooperazione, di rispetto della persona e delle […]"/>
  </head>
  <body>
    <article>
      <h1>Cos’ha detto Mattarella nel 30esimo anniversario della caduta del Muro di Berlino</h1>
      <h2>Le parole del presidente</h2>
      <address>
        <time datetime="2019-11-09T11:12:08+00:00">09 Nov 2019, 11:12</time>
      </address>
      <figure>
        <img src="http://www.askanews.it/wp-content/uploads/2019/11/20191109_121157_F2899F0A.jpg"/>
      </figure>
      <p>Roma, 9 nov. (askanews) – “Questo giorno non può che richiamarci al coraggio delle scelte, alla responsabilità e all’impegno. In un tempo di mutamenti così profondi, l’Europa libera da barriere e totalitarismi può dare al mondo divenuto multipolare un contributo quanto mai prezioso in termini di civiltà, di cooperazione, di rispetto della persona e delle comunità. Per far questo deve essere capace di un nuovo slancio, mettendosi alla testa dell’affermazione dei valori di libertà e di democrazia, di uno sviluppo sostenibile, per dare un futuro alle prossime generazioni. L’Europa senza più muri di divisione e di odio è una grande opportunità per consentire ai suoi cittadini di essere padroni del proprio destino e di metterlo a confronto, in un dialogo di pace, con le aspirazioni dei popoli e delle culture di altri continenti”. E’ il messaggio lanciato dal presidente della Repubblica, Sergio Mattarella, per il 30esimo anniversario dalla caduta del muro di Berlino.</p>
      <p>“Il Muro di Berlino – sottolinea ancora Mattarella – è stato per quasi un trentennio il simbolo opprimente della divisione dell’Europa e della costrizione per milioni di suoi cittadini. Un grande vento di speranza lo ha abbattuto il 9 novembre 1989, facendo di questa giornata un’alba di libertà e l’avvio di un nuovo percorso storico per la Germania, per tutto il continente, per il mondo intero. La fine della Guerra Fredda e la riunificazione tedesca. Le immagini delle migliaia di giovani che demoliscono quel muro di incomunicabilità e di negazione dei diritti sono la rappresentazione di un’Europa dalle potenzialità enormemente accresciute, che sta a noi tutti sviluppare e non tradire”.</p>
      <p>fcz/Int2</p>
    </article>
  </body>
</html>