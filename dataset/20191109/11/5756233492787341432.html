<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620582/%D8%AB%D8%B1%D9%88%D8%AA-%D8%AB%D8%B1%D9%88%D8%AA%D9%85%D9%86%D8%AF%D8%A7%D9%86-%D8%AF%D9%86%DB%8C%D8%A7-%DA%A9%D9%85-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T11:08:00+00:00"/>
    <meta property="og:title" content="ثروت ثروتمندان دنیا کم شد!"/>
    <meta property="og:description" content="میلیاردرهای جهان در سال جاری کمتر از سال گذشته ثروت در اختیار دارند."/>
  </head>
  <body>
    <article>
      <h1>ثروت ثروتمندان دنیا کم شد!</h1>
      <address>
        <time datetime="2019-11-09T11:08:00+00:00">09 Nov 2019, 11:08</time>
      </address>
      <p>
        <i>میلیاردرهای جهان در سال جاری کمتر از سال گذشته ثروت در اختیار دارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> افزایش تنش‌های ژئوپلتیکی و نوسانات بازار باعث شده است علاوه بر کاهش رشد اقتصادی در سراسر جهان، ثروتمندان جهان نیز با کاهش ثروت خود مواجه شوند. برای نخستین بار از سال ۲۰۱۵ میزان ثروت میلیاردرهای جهان با کاهش مواجه شده است و ثروت آن ها با ۴.۳ درصد کاهش نسبت به سال قبل به ۸.۵ تریلیون دلار رسیده است.</p>
      <p>به گزارش رویترز، کاهش ثروت در مناطق جنوب شرق آسیا محسوس‌تر بوده است؛ به گونه ای که ثروت ثروتمندان هنگ کنگی با چهار درصد کاهش نسبت به سال ۲۰۱۸ به ۳۱۹.۸ میلیارد دلار رسیده است.</p>
      <p>امی لو، کارشناس اقتصادی منطقه آسیا - اقیانوسیه گفت: ما شاهد یک روند خروج سرمایه گسترده از منطقه نبوده‌ایم بلکه کاهش ثروت بیشتر مبنای بازار داشته است و مشتریان ما در راستای کاهش ریسک ها اقدام به متنوع سازی سبد دارایی خود کرده‌اند.</p>
      <p>جنگ تجاری بین آمریکا و چین یکی از اصلی‌ترین دلایل کاهش فعالیت‌های تجاری در سطح منطقه آسیا و اقیانوسیه و جهان بوده است. در چین به تنهایی ثروت ثروتمندان این کشور بر حسب دلار ۱۲.۸ درصد نسبت به سال گذشته کمتر شده است.</p>
      <p>در شرایطی که بازارهای بورس نسبت به وضعیت خود در اواخر سال ۲۰۱۸ تا حد زیادی بهبود یافته اند، نوسانات آن ها کماکان به دلیل مشخص نبودن نتیجه جنگ تجاری ادامه دارد. در اروپا نیز با وجود گذشت سه سال از برگزاری رفراندوم خروج، انگلیس و اتحادیه اروپا هنوز نتوانسته‌اند به توافقی سر خروج انگلیس دست پیدا کنند و مهلت خروج این کشور از اتحادیه اروپا برای بار سوم تا پایان ماه ژانویه سال‌ آینده تمدید شده است.</p>
      <p>سیمون اسمایلز، کارشناس سرمایه‌گذاری با ابراز خوش‌بینی نسبت به بهتر شدن فضای کلان اقتصادی در سال آینده گفت: احتمالا ثروت میلیاردرها در سال‌ آینده مجددا روندی صعودی به خود خواهد گرفت.</p>
    </article>
  </body>
</html>