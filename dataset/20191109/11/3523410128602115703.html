<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638958/%D8%A7%D8%B1%D8%AF%D9%86-%D8%B2%D9%85%DB%8C%D9%86%E2%80%8C%D9%87%D8%A7%DB%8C%D8%B4-%D8%B1%D8%A7-%D8%A7%D8%B2-%D8%B5%D9%87%DB%8C%D9%88%D9%86%DB%8C%D8%B3%D8%AA%E2%80%8C%D9%87%D8%A7-%D9%BE%D8%B3-%D9%85%DB%8C%E2%80%8C%DA%AF%DB%8C%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:38:00+00:00"/>
    <meta property="og:title" content="اردن زمین‌هایش را از صهیونیست‌ها پس می‌گیرد"/>
    <meta property="og:description" content="اردن روز یکشنبه زمین‌هایی را که ۲۵ سال پیش بر اساس توافق به رژیم صهیونیستی داده بود، پس می‌گیرد."/>
  </head>
  <body>
    <article>
      <h1>
        <a href="https://www.bultannews.com/fa/news/638958/%D8%A7%D8%B1%D8%AF%D9%86-%D8%B2%D9%85%DB%8C%D9%86%E2%80%8C%D9%87%D8%A7%DB%8C%D8%B4-%D8%B1%D8%A7-%D8%A7%D8%B2-%D8%B5%D9%87%DB%8C%D9%88%D9%86%DB%8C%D8%B3%D8%AA%E2%80%8C%D9%87%D8%A7-%D9%BE%D8%B3-%D9%85%DB%8C%E2%80%8C%DA%AF%DB%8C%D8%B1%D8%AF">اردن زمین‌هایش را از صهیونیست‌ها پس می‌گیرد</a>
      </h1>
      <h2>اردن روز یکشنبه زمین‌هایی را که ۲۵ سال پیش بر اساس توافق به رژیم صهیونیستی داده بود، پس می‌گیرد.</h2>
      <address><time datetime="2019-11-09T11:38:00+00:00">09 Nov 2019, 11:38</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه، توافقنامه ۲۵ ساله میان رژیم صهیونیستی و اردن که به کشاورزان صهیونیست اجازه می‌داد در زمین‌های دو منطقه اردن در طول مرز مشترک میان این کشور و فلسطین اشغالی زراعت کنند، روز یکشنبه به پایان می‌رسد و کشاورزان فلسطین اشغالی را در بلاتکلیفی قرار می‌دهد.</p>
      <p>معاهده صلح میان اردن و اسرائیل در سال ۱۹۹۴ برای یک دوره ۲۵ ساله زمین‌های اردن را در منطقه «الباقوره» و «الغمر» به طور رایگان در اختیار مالکان اسرائیلی قرار می‌داد.</p>
      <p>در اکتبر ۲۰۱۸ یک سال پیش از انقضای معاهده، عبدالله دوم، پادشاه اردن قصد خود را برای باز پس گرفتن این مناطق مرزی به مساحت حدود ۱۰ کیلومتر مربع که در آن کشاورزان اسرائیلی حبوبات، میوه و سبزی می‌کارند، به اسرائیل اطلاع داده بود.</p>
      <p>بنیامین نتانیاهو، نخست وزیر رژیم صهیونیستی در آن زمان پاسخ داده بود، می‌خواهد مذاکراتی را برای حفظ وضع موجود آغاز کند. اما چند روز مانده به انقضای پیش بینی شده عقب نشینی از اراضی مذکور، ابهام همچنان به حال خود باقی است.</p>
      <p>یک عکاس خبرگزاری فرانسه که در محل حاضر بود گزارش داد روز جمعه زیر تابش آرام آفتاب پاییزی یک گروه از کشاورزان اسرائیلی به نوبه خود و در کاروانی متشکل از هفت خودرو تحت نظارت نظامیان اردنی به منطقه نیمه محصور الباقوره وارد شدند تا با این زمین‌ها وداع کنند.</p>
      <p>«ایدان گرینباوم» مدیر شورای منطقه‌ای دره اردن که پایگاه الباقوره در آن واقع شده است، گفت: «تاکنون هیچ مقام اسرائیلی درباره این موضوع نه با ما دیداری کرده و نه نامه‌ای نوشته است».</p>
      <p>وی اعلام کرد مقامات اردنی به وی گفته‌اند دسترسی به این زمین‌های کشاورزی از روز یکشنبه برای کشاورزان اسرائیلی ممنوع خواهد بود.</p>
      <p>الباقوره منطقه‌ای با وسعت حدود شش کیلومتر مربع واقع در رود اردن، در بخش شمالی مرز سرزمین‌های اشغالی و اردن است؛ در حالی که الغمر منطقه‌ای با وسعت حدود چهار کیلومتر مربع در خطی که اردن و سرزمین‌های اشغالی را در جنوب از هم جدا می‌کند، قرار دارد.</p>
    </article>
  </body>
</html>