<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/dodomu-narimana-aliyeva-film-z-ahtemom-seitablayeva-recenziya-nv-50052452.html"/>
    <meta property="og:site_name" content="НВ"/>
    <meta property="article:published_time" content="2019-11-09T11:29:00+00:00"/>
    <meta property="og:title" content="Триматися коріння. Рецензія на фільм Додому Нарімана Алієва"/>
    <meta property="og:description" content="У прокат вийшов фільм Додому — повнометражний дебют українця кримськотатарського походження Нарімана Алієва."/>
  </head>
  <body>
    <article>
      <h1>Триматися коріння. Рецензія на фільм Додому Нарімана Алієва</h1>
      <h2>У прокат вийшов фільм Додому — повнометражний дебют українця кримськотатарського походження Нарімана Алієва.</h2>
      <address><time datetime="2019-11-09T11:29:00+00:00">09 Nov 2019, 11:29</time> by <a rel="author">Валерiй Мирний</a></address>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/483/big_portrait/7aceccdb2a4b3732c80d139ad397b44e.png?stamp=20191108171500&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Знявши в минулому трилогію короткометражок <i>Кримські історії,</i> режисер і тут продовжив досліджувати теми сім'ї та пошуку свого місця в країні, що проходить через жорсткі соціокультурні зрушення.</p>
      <p>А ще перед нами приклад української картини, яку не соромно і, більше того, необхідно показувати за кордоном.</p>
      <h3>1. Сюжет</h3>
      <p>Наш час. Київ. Чоловік і юнак приходять в морг забирати тіло свого старшого сина і, відповідно, брата. Атмосфера трагічна і в той же час стримана. В процесі того, як обидвоє вантажать тіло в багажник старенького джипа ми розуміємо, що ховати загиблого будуть не в столиці.</p>
      <p>Батько з сином говорять кримськотатарською: стає ясно, що везти вантаж 200 будуть на історичну батьківщину. Грубо розпрощавшись з дівчиною загиблого, хлопці вирушають в дорогу, і попереду їх чекає дорога повна прихованої агресії, спроб примирення, кримінальних історій.</p>
      <p>Закінчиться ж це паломництво найнесподіванішим чином.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/480/big/aef245b648d4f7440e11fb8150605743.png?stamp=20191108171318&amp;q=85&amp;output=jpg&amp;bg=white"/>
        <figcaption>Фото: Кадр з фільму</figcaption>
      </figure>
      <h3>2. Сценарій і драматургія</h3>
      <p>Сюжетна конструкція фільму <i>Додому</i> досить проста. По суті, перед нами класичний приклад road-movie — гарної форми, в яку можна обернути хоч комедію, хоч трагедію. В даному випадку це, безумовно, трагедія, але трагедія на низькій передачі: без надриву, з повільно полум’яніючим серцем всередині.</p>
      <p>В основі будь-якого road-movie лежить рух. Суттю будь-якого руху є пошук. І обидва, що батько, що син нехай і стартували тут з різними вхідними: перший хоче повернути мертву дитину і разом з ним — живу додому, подалі від мінливих небезпек життя на материку, другий — продовжити освоювати Київ і шукати себе, але заточені в кузові автомобіля вони позбавляються альтернатив: хлопцям доводиться комунікувати.</p>
      <p>І ось з цієї комунікації, з тертя народжуються іскри, які б’ють то в одну тему (АТО), то в іншу (сприйняття кримських татар українцями), то в третю (сприйняття українців кримськими татарами), то в четверту (відносини між різними поколіннями однієї родини).</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/481/big/60a22573ed74b40244ae61f5f7de4163.png?stamp=20191108171337&amp;q=85&amp;output=jpg&amp;bg=white"/>
        <figcaption>Фото: Кадр з фільму</figcaption>
      </figure>
      <p>Алієв уникає наочних зупинок на кожній темі. Будучи гарним оповідачем, він просто веде розповідь. Смислові вузли виникають в голові тих, хто дивиться, самі по собі.</p>
      <p>Рух батька і сина дорогою потихеньку стає рухом один до одного. Закінчуються словесні конфлікти, починаються пригоди, які, як відомо, зближують. Значення слова «сім'я» змінюється з набридливого обов’язку на життєву необхідність.</p>
      <p>І чим ближче їхня подорож підходить до трьох крапок, що зникають за обрієм, тим сильніше проступає головний смисловий вузол цього маршруту: рух вперед лише тоді стає осмисленим і справжнім, коли набуває додаткових вимірів у вигляді обов’язку та належності. До сім'ї, до народу, до коріння.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/476/big/8f7df7382b9c95c96d8e1cdd7c9160c7.png?stamp=20191108171238&amp;q=85&amp;output=jpg&amp;bg=white"/>
        <figcaption>Фото: Кадр з фільму</figcaption>
      </figure>
      <h3>3. Актори і картинка</h3>
      <p>Обидва актори зіграли свої ролі бездоганно. За сина відповідав Ремзі Білялов (двоюрідний брат Нарімана Алієва). Його Алім — це підліток, який уперто відстоює свої нібито сучасні й нібито адекватні переконання. Поступово ракурс його погляду на батька змінюється. Алім немов пробиває шкаралупу, що оточує його, і підходить до фіналу зовсім іншою, дорослою людиною.</p>
      <p>Мустафа на початку шляху точно такий же закритий і нечутливий в своєму консерватизмі. І точно так само під впливом обставин він відкривається назустріч синові. Ахтем Сеітаблаєв-актор, який його зіграв, видає набагато більш талановиті та впевнені результати, ніж Ахтем Сеітаблаєв-режисер.</p>
      <p>Знятий оператором Антоном Фурсою, фільм <i>Додому</i> задовольняє не тільки інтелектуальний голод, а й естетичний. Його колірна палітра, ракурси, рухи камери стримані, як і його герої, і непередбачувані як їхні пригоди.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/478/big/e9d61c552315581c641399d7c5184764.png?stamp=20191108171256&amp;q=85&amp;output=jpg&amp;bg=white"/>
        <figcaption>Фото: Кадр з фільму</figcaption>
      </figure>
      <h3>Додому — вердикт НВ</h3>
      <p>
        <b>8/10</b>
      </p>
      <p>Road-movie нехай і проста форма, але в руках умілого режисера і сценариста (їх тут двоє: сам Алієв і Марися Нікітюк) вона стає скальпелем, яким препарують суспільство, національність, час, сім'ю. Фільм <i>Додому</i> саме такий випадок.</p>
      <p>Шлях його героїв стає тим зліпком часу, документом епохи, яких так не вистачає популярному українському кінематографу, що живе у світі фальшивих мрій.</p>
      <p>Додому</p>
      <p>Evge</p>
      <p>2019 рік</p>
      <p>Україна</p>
      <p>Режисер — Наріман Алієв</p>
      <p>У головних ролях: Ахтем Сеітаблаєв, Ремзі Білялов, Віктор Жданов, Дар’я Баріхашвілі та інші.</p>
      <p>Читайте також:</p>
      <ul>
        <li>
          <a href="https://style.nv.ua/ukr/kultura/film-dodomu-narimana-aliyeva-prem-yera-v-odesi-50032349.html">Більш хвилююче, ніж у Каннах. На ОМКФ відбулася прем'єра фільму Додому Нарімана Алієва</a>
        </li>
        <li>
          <a href="https://style.nv.ua/ukr/kultura/dodomu-narimana-aliyeva-vihodit-v-prokat-sim-cikavih-faktiv-50051732.html">Прем'єра в Каннах і шанс на Оскар. Сім цікавих фактів про фільм Додому Нарімана Алієва</a>
        </li>
        <li>
          <a href="https://style.nv.ua/ukr/kultura/nariman-aliyev-rezhiser-dodomu-shcho-skazhe-yakshcho-otrimaye-zolotiy-globus-video-50051969.html">Шанси є. Що скаже Наріман Алієв, якщо отримає Золотий глобус — відео</a>
        </li>
      </ul>
    </article>
  </body>
</html>