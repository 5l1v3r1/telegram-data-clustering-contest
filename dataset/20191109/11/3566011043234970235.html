<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545722.html/%D8%AA%D8%AE%D8%B5%DB%8C%D8%B5-%D8%A7%D8%B9%D8%AA%D8%A8%D8%A7%D8%B1%D8%A7%D8%AA-%D9%88%DB%8C%DA%98%D9%87--%D8%B4%D9%87%D8%B1%D8%B3%D8%AA%D8%A7%D9%86-%D9%87%D8%A7%DB%8C-%D9%84%D8%B1%D8%AF%DA%AF%D8%A7%D9%86-%D9%88-%D8%AE%D8%A7%D9%86%D9%85%DB%8C%D8%B1%D8%B2%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T11:03:00+00:00"/>
    <meta property="og:title" content="تخصیص اعتبارات ویژه‌ شهرستان‌های لردگان و خانمیرزا"/>
    <meta property="og:description" content="معاون وزیر کشور با اشاره به لزوم هم افزایی تمامی دستگاه‌های اجرائی استانی و ملی گفت: امید داریم با بهره گیری از تمام توان موجود در کشور شاهد ارتقاء شاخص‌های توسعه در ۳۱ شهرستان منتخب تا پایان دولت تدبیر و امید باشیم."/>
  </head>
  <body>
    <article>
      <h1>تخصیص اعتبارات ویژه‌ شهرستان‌های لردگان و خانمیرزا</h1>
      <h2>معاون وزیر کشور در بازدید از پروژه‌های عمرانی لردگان خبر داد؛</h2>
      <address>
        <time datetime="2019-11-09T11:03:00+00:00">09 Nov 2019, 11:03</time>
      </address>
      <p>معاون وزیر کشور با اشاره به لزوم هم افزایی تمامی دستگاه‌های اجرائی استانی و ملی گفت: امید داریم با بهره گیری از تمام توان موجود در کشور شاهد ارتقاء شاخص‌های توسعه در ۳۱ شهرستان منتخب تا پایان دولت تدبیر و امید باشیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://jahanbinnews.ir/">جهانبین نیوز</a>؛ مهدی جمالی نژاد معاون وزیر کشور امروزدرحاشیه بازدید از پروژه‌های عمرانی شهرستان‌های لردگان و خانمیرزا گفت:  با توجه تاکیدات مقام معظم رهبری مبنی بر الگو برداری از نحوه ارتقاء شاخص‌های توسعه در شهرستان قلعه گنج استان کرمان، وزارت کشور براساس سه شاخص ضریب محرومیت، توسعه اقتصادی و توسعه اجتماعی اقدام به انتخاب ۳۱ شهرستان کمتر توسعه یافته از تمامی استان‌های کشور کرد.</p>
      <p>وی افزود: در گام بعدی با بهره گیری از ظرفیت‌های موجود در استان‌های کشور، سند توسعه شهرستان‌های منتخب تهیه و در اسفند سال گذشته رونمایی شد و اکنون نیز اجرائی شدن سند مذکور با سرعت در دستورکار وزارت کشور و سایر وزارتخانه‌های مرتبط قرار دارد. <br/>جمالی نژاد با اشاره به لزوم هم افزایی تمامی دستگاه‌های اجرائی استانی و ملی افزود: امید داریم با بهره گیری از تمام توان موجود در کشور شاهد ارتقاء شاخص‌های توسعه در ۳۱ شهرستان منتخب تا پایان دولت تدبیر و امید باشیم. <br/>رئیس سازمان شهرداری‌ها و دهیاری‌های کشور در ادامه با حضور در جلسه شورای اداری شهرستان‌های لردگان و خان میرزا اعلام کرد: شهرداران باید به الگو‌های موفق شهر‌های بزرگ توجه کنند و طرح‌های دانش‌بنیان و دانش‌محور را تقویت و زمینه تسریع در روند توسعه را فراهم کنند. <br/>وی افزود: یکی از مهمترین برنامه‌های دولت توجه به مناطق کمتر توسعه یافته است و براین اساس سعی می‌شود در اختصاص ماشین‌آلات به شهرداری‌ها و دهیاری‌های اولویت‌دار توجه بیشتری صورت گرفته و تکمیل و بهره‌برداری از طرح‌های نیمه‌تمام شهرداری‌های مناطق کمترتوسعه یافته مانند ساختمان شهرداری‌ها و آتش‌نشانی‌ها و ساخت خیابان‌ها کمک شود. <br/>وی یادآور شد: به شهرستان‌های لردگان و خانمیرزا از محل ردیف‌های ملی اعتبارات ویژه‌ای اختصاص می‌یابد که با توجه به تبدیل لردگان به ۲ شهرستان لردگان و خانمیرزا چهارمحال و بختیاری توانسته ۲ شهرستان سهمیه داشته باشد. <br/>معاون عمرانی وزیر کشور در این سفر از پروژه‌های تعادل بخشی و تامین آب کشاورزی دشت خانمیرزا با اعتبار ۸۰ میلیارد تومان، مجتمع آبرسانی خان میرزا به ۳۴ روستا با پوشش جمعیتی ۴۵ هزارر نفر و اعتبار ۷۳ میلیارد تومان، بهسازی بلوار دکتر شریعتی شهر آلونی (مرکز شهرستان خان میرزا) با اعتبار معادل ۵/۴ میلیارد تومان و پروژه تکمیل باقیمانده عملیات اجرائی محور بروجن لردگان (اجرای تونل کره بس) با اعتبار ۹۶ میلیارد تومان بازدید کرد. <br/>همچنین بازدید از فرهنگسرای در حال احداث شهر لردگان با اعتبار ۵ میلیارد تومان، احداث ایستگاه اتش نشانی شهر سردشت با اعتبار ۷۰۰ میلیون تومان، احداث ساختمان شهرداری سردشت با اعتبار ۴/۱ میلیارد تومان، اجرای طرح گردشگری جشمه برم لردگان با اعتیار ۵ میلیارد تومان و پروژه‌های بازآفرینی محله‌های الحاقی حاجی آباد، شیرانی و خاردان شهر لردگان با اعتبار ۷ میلیارد تومان مهمترین پروژه‌های بازدید شده در شهرستان لردگان بوده است. <br/>لازم به ذکر است شهرستان‌های لردگان و خانمیرزا در ۱۶۰ کیلومتری مرکز چهارمحال و بختیاری قرار دارند و شهرستان خانمیرزا به عنوان دهمین شهرستان این استان شهریورماه امسال دارای فرمانداری شد.   انتهای پیام/</p>
    </article>
  </body>
</html>