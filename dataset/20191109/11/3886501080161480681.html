<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119095-delegacija-srs-polozila-venac-na-spomen-krst-oslobodiocima-novog-sada-u-prvom-svetskom-ratu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-09T11:45:04+00:00"/>
    <meta property="og:title" content="Delegacija SRS položila venac na Spomen krst oslobodiocima Novog Sada u Prvom svetskom ratu"/>
    <meta property="og:description" content="Delegacija Gradskog odbora Srpske radikalne stranke (SRS), predvodjena odborničkom grupom ove stranke u Skupštini Grada Novog Sada, položila je danas u porti Uspenske crkve venac na spomen-krst posvećen ratnicima koji su poginuli u Balkanskim i Prvom svetskom ratu od 1912-1918, saopštila je danas pres služba SRS.Predsednik Gradskog odbora SRS Djuradj Jakšić izjavio je tim povodom da je &quot;srpska Atina dugo čekala slobodu, što je i dočekala dan nakon Mitrovdana 1918. godine, kada je konjički eskadron Dunavske divizije na čelu sa majorom Vojislavom Bugarskim umarširao u grad, i da SRS sa ponosom evocira uspomene na slavne novembarske dane 1918.godine&quot;.&quot;Slobodu je donela junačka, oslobodilačka srpska vojska. Vojvoda Petar Bojović, pukovnik Dragoljub Milojević i major Vojislav Bugarski, koji su rukovodili Trećom armijom i Dunavskom divizijom u oslobadjanju Novog Sada, sa svojim vojnicima zaslužuju neprolaznu slavu i zahvalnost. SRS čuva od zaborava uspomenu na ovaj veliki dan i odaje počast, slavu i večitu zahvalnost…"/>
  </head>
  <body>
    <article>
      <h1>Delegacija SRS položila venac na Spomen krst oslobodiocima Novog Sada u Prvom svetskom ratu</h1>
      <address>
        <time datetime="2019-11-09T11:45:04+00:00">09 Nov 2019, 11:45</time>
      </address>
      <slideshow>
        <figure>
          <img src="https://static.beta.rs/thumbs/Beta-yxb458gktt.557x371.jpg"/>
        </figure>
        <figure>
          <img src="https://static.beta.rs/thumbs/Beta-l8f526w0ei.557x371.jpg"/>
        </figure>
        <figure>
          <img src="https://static.beta.rs/thumbs/Beta-fg3u1osr9n.248x371.jpg"/>
        </figure>
        <figure>
          <img src="https://static.beta.rs/thumbs/Beta-qyawsk7g5a.557x371.jpg"/>
        </figure>
        <figure>
          <img src="https://static.beta.rs/thumbs/Beta-d2ja7s8916.557x371.jpg"/>
        </figure>
        <figure>
          <img src="https://static.beta.rs/thumbs/Beta-nkft209eb1.557x371.jpg"/>
        </figure>
        <figure>
          <img src="https://static.beta.rs/thumbs/Beta-477y0709hj.557x371.jpg"/>
        </figure>
        <figure>
          <img src="https://static.beta.rs/thumbs/Beta-kmd88wyiw5.557x371.jpg"/>
        </figure>
      </slideshow>
      <p><b>Delegacija Gradskog odbora Srpske radikalne stranke (SRS), predvodjena odborničkom grupom ove stranke u Skupštini Grada Novog Sada, položila je danas u porti Uspenske crkve venac na spomen-krst posvećen ratnicima koji su poginuli u Balkanskim i Prvom svetskom ratu od 1912-1918, saopštila je danas pres služba SRS.</b><br/><br/>Predsednik Gradskog odbora SRS Djuradj Jakšić izjavio je tim povodom da je "srpska Atina dugo čekala slobodu, što je i dočekala dan nakon Mitrovdana 1918. godine, kada je konjički eskadron Dunavske divizije na čelu sa majorom Vojislavom Bugarskim umarširao u grad, i da SRS sa ponosom evocira uspomene na slavne novembarske dane 1918.godine".<br/><br/>"Slobodu je donela junačka, oslobodilačka srpska vojska. Vojvoda Petar Bojović, pukovnik Dragoljub Milojević i major Vojislav Bugarski, koji su rukovodili Trećom armijom i Dunavskom divizijom u oslobadjanju Novog Sada, sa svojim vojnicima zaslužuju neprolaznu slavu i zahvalnost. SRS čuva od zaborava uspomenu na ovaj veliki dan i odaje počast, slavu i večitu zahvalnost svim ratnicima koji su položili svoje živote na oltar otadžbine u Balkanskom i Prvom svetskom ratu i koji su učestvovali u oslobadjanju Novog Sada, 9. novembar je upisan zlatnim slovima u istoriju Novog Sada, to je dan za ponos, večnu slavu i pomen", rekao je Jakšić.<br/><br/>On je naveo da je "junačka srpska vojska ovenčana slavom, posle albanske golgote i proboja Solunskog fronta, u nezaustavljivom jurišu oslobadjala grad za gradom širom srpske Vojvodine i na taj način stvorila uslove za održavanje Velike narodne skupštine Srba, Bunjevaca i drugih Slovena u Novom Sadu, 25. novembra 1918.godine".<br/><br/>"Istorijskim odlukama Rumske skupštine 24. novembra i Velike narodne skupštine u Novom Sadu 25. novembra 1918. godine, o prisajedinjenju Srema, Banata, Bačke i Baranje Kraljevini Srbiji, dosanjan je viševekovni san Srba sa ovih prostora, da žive u jedinstvenoj srpskoj državi", rekao je Jakšić.</p>
    </article>
  </body>
</html>