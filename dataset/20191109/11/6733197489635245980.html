<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/dalsi-ostry-crossover-na-ceste-ford-testuje-pumu-st-pouzije-techniku-z-fiesty-st"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-09T11:00:00+00:00"/>
    <meta property="og:title" content="Další ostrý crossover na cestě. Ford testuje Pumu ST, použije techniku z Fiesty ST"/>
    <meta property="og:description" content="Po dřívějších spekulacích už máme v podstatě jasno. Ford již testuje ostrou verzi nové Pumy, která doplní nabídku modelů s odznakem ST."/>
  </head>
  <body>
    <article>
      <h1>Další ostrý crossover na cestě. Ford testuje Pumu ST, použije techniku z Fiesty ST</h1>
      <h2>Po dřívějších spekulacích už máme v podstatě jasno. Ford již testuje ostrou verzi nové Pumy, která doplní nabídku modelů s odznakem ST.</h2>
      <address><time datetime="2019-11-09T11:00:00+00:00">09 Nov 2019, 11:00</time> by <a rel="author">Daniel Fuglevič</a></address>
      <p>Nedlouho po uvedení <a href="https://www.autorevue.cz/ford-puma-crossover-oficialne-fotky-motory-rozmery-technicka-data">nového Fordu Puma</a>, jakožto praktického městského crossoveru, se začaly objevovat informace, že automobilka plánuje novinku dříve či později přiostřit na verzi ST. Teď máme od britského <i>AutoExpressu</i> potvrzeno, že testování Pumy ST na Nordschleife probíhá v plném nasazení, a rovněž se dozvídáme informace o technice.</p>
      <related>
        <a href="https://www.autorevue.cz/nejlevnejsi-ford-puma-v-cesku-cena-vybava-technicka-data-priplatky"/>
      </related>
      <p>Zprvu není překvapením, že po stránce exteriéru bude ST vycházet z již nabízené sportovnější výbavy ST-Line. Ve výsledku by ale ostrá Puma dostala nejspíš ještě agresivněji působící příď, nižší nárazník, výraznější zadní difuzor či dvojitou koncovku výfuku. Ve stylu ostatních ST určitě čekejme i snížený a specificky naladěný podvozek, lehčí kola a posílenou brzdovou soustavu.</p>
      <p>Jelikož Puma vychází z platformy Fiesty, vcelku jistým krokem Fordu bude u ST zástavba stejné přeplňované tříválcové patnáctistovky EcoBoost, kterou s výkonem 147 kW (200 koní) a točivým momentem 290 N.m už používá právě ostrý hatchback.</p>
      <related>
        <a href="https://www.autorevue.cz/novy-ford-bronco-odhalen-v-zavodni-verzi-dve-turba-bude-mit-i-produkcni-verze"/>
      </related>
      <p>Když se zadaří, Puma ST si vypůjčí i další techniku z Fiesty ST. Dočkali bychom se manuální převodovky, samosvorného diferenciálu, systému volitelných jízdních režimů nebo například funkce řízeného startu „launch control“.  </p>
      <p>Uvedení Fordu Puma ST se očekává někdy v průběhu příštího roku. Přestože ale vedoucí globálního vývoje Fordu Hau Thai-Tang dříve uvedl, že chce vidět rozšíření portfolia sportovních ST modelů v Evropě, odznak ST prý stále zůstane pouze pro vybranou hrstku vozů s dobrým potenciálem.</p>
      <p>
        <i>V galerii Ford Puma ST-Line.</i>
      </p>
      <h3>
        <a href="https://www.autorevue.cz/ford-puma">Speciál: Ford Puma</a>
      </h3>
      <p>Ford Puma první generace byl cenově dostupný sportovní vůz s předním pohonem, který byl vyráběn v Německu v letech 1997 až 2002. První generace skončila bez přímého nástupce, v roce 2019 však Ford známé jméno přivedl k životu. Druhá generace Pumy zcela změnila koncepci. Přijela jako stylový crossover do města s možností volby hybridního pohonu.</p>
      <p><a href="https://www.autorevue.cz/ford-puma-crossover-oficialne-fotky-motory-rozmery-technicka-data">Ford Puma druhé generace oficiálně</a> • <a href="https://www.autorevue.cz/novy-ford-puma-2019-crossover-mild-hybrid">První skica</a> • <a href="https://www.autorevue.cz/ford-puma-racing_1">První generace</a></p>
      <h4> </h4>
      <related>
        <h4>Určitě si přečtěte</h4>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.auto.cz/novy-renault-kangoo-se-blizi-uz-vime-jak-bude-vypadat-132035"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
      </related>
    </article>
  </body>
</html>