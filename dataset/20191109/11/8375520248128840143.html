<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/u-rajoni-bogdanivki-rozpochalos-rozvedennja-vijsk-638855.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T11:30:33+00:00"/>
    <meta property="og:title" content="У районі Богданівки розпочалось розведення військ"/>
    <meta property="og:description" content="Українська сторона отримала підтвердження від СММ ОБСЄ про запуск ракет та початок відведення з боку бойовиків"/>
  </head>
  <body>
    <article>
      <h1>У районі Богданівки розпочалось розведення військ</h1>
      <address>
        <time datetime="2019-11-09T11:30:33+00:00">09 Nov 2019, 11:30</time>
      </address>
      <h4>Українська сторона отримала підтвердження від СММ ОБСЄ про запуск ракет та початок відведення з боку бойовиків</h4>
      <p>У районі населеного пункту Богданівка українські військові та російсько-окупаційні війська після запуску сигнальних ракет почали розведення сил та засобів.</p>
      <p>«В 12.01 пішли білі ракети, в 12.15 пішли зелені і о 12.20 пішла техніка. Наша техніка – це один БТР, один військовий «Урал» і 7 осіб особового складу – почала займати передбачені раніше позиції в рамках розведення. Завтра і після завтра військовослужбовці і військова техніка відійде», – про це заявив начальник пресцентру <a href="https://www.facebook.com/100043305461772/videos/107035444083304/?__xts__[0]=68.ARAeGj0gNZMxf3vfONneBsniVz--AufULcYVov53cPhddcXhBN_kGQZqa9CLt-TJ_S4paUNNrcg8iNBrZLcm-7Qp2e-hobeN7FfgcNXJRzoMZeMAc7YX9P9YhduVbp-prUCMcOtevY0By1MXgvHnBKlO5GlR36gQ_xfLIitsf8sMI3VFSDY4xt6CXe1UYmh2pxjXQy6W77SA-cz4tRnNZ_6ArcrbM-ETUNLAcwhbOcj9r6vqBs10uPKp_euuQSWNc1JTsItSFq7XKVcWwqVDo9CluQn8Sri8-D6axNyHpsuMfcVMvjw0ih7J4xBapcUU3pih1h3pvxFa7kRqXLBx9hiv0Yfuz_52jEU&amp;__tn__=H-R">ООС</a> Андрій Агєєв.</p>
      <p>Він також заявив, що українська сторона отримала підтвердження від СММ ОБСЄ, яка перебуває на непідконтрольній території, інформацію про запуск ракет та початок відведення з боку бойовиків.</p>
      <p>Як повідомлялося, розведення військ в районі населених пунктів Богданівка – Петрівське Донецької області, <a href="https://glavcom.ua/news/rozvedennya-na-dilyanci-bilya-petrivskogo-mozhe-proyti-7-listopada--637577.html">заплановане на 4 листопада, було перенесене</a> у зв’язку з обстрілами позицій Об’єднаних сил, які були зафіксовані 30 жовтня.</p>
      <p>8 листопада українська сторона заявила про готовність розпочати о 12:00 розведення сил та засобів на згаданій ділянці №3. Водночас <a href="https://glavcom.ua/country/incidents/sogodni-vdruge-sprobujut-rozvesti-vijska-bilja-petrivskogo-prestsentr-oos-638835.html">російсько-окупаційні війська повідомили, що почнуть розведення зі свого боку лише 9 листопада</a>.</p>
      <blockquote>Спецпредставник Організації з безпеки та співробітництва в Європі в Тристоронній контактній групі Мартін Сайдік заявив, що ТКГ, за участю представників окремих районів Донецької та Луганської областей України, погодила оновлену дату та час початку відведення сил і засобів на ділянці розведення в районі Петрівського: це субота, 9 листопада, 12 година дня за київським часом.</blockquote>
      <p>Штаб ООС 8 листопада виступив з заявою про зрив окупантами розведення військ в районі населених пунктів Богданівка – Петрівське.</p>
      <related>
        <a href="https://glavcom.ua/country/incidents/ukrajina-gotova-rozpochati-rozvedennja-vijsk-u-petrivskomu-shtab-oos-638851.html"/>
        <a href="https://glavcom.ua/country/incidents/ukrajinska-storona-ta-obsje-ne-majut-mozhlivosti-pereviriti-vidvid-vijsk-bojovikiv-ekspert-638837.html"/>
        <a href="https://glavcom.ua/country/incidents/sogodni-vdruge-sprobujut-rozvesti-vijska-bilja-petrivskogo-prestsentr-oos-638835.html"/>
      </related>
    </article>
  </body>
</html>