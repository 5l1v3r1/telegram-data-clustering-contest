<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545804.html/%D8%A7%D9%82%D8%AF%D8%A7%D9%85-%D8%A7%D9%86%DA%AF%D9%84%DB%8C%D8%B3-%D8%AF%D8%B1-%D8%AA%D9%88%D9%82%DB%8C%D9%81-%D9%86%D9%81%D8%AA%DA%A9%D8%B4-%D8%A7%DB%8C%D8%B1%D8%A7%D9%86-%D8%B1%D8%A7%D9%87%D8%B2%D9%86%DB%8C-%D8%A8%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T11:20:00+00:00"/>
    <meta property="og:title" content="اقدام انگلیس در توقیف نفتکش ایران راهزنی بود"/>
    <meta property="og:description" content="رئیس جمهور سوریه ضمن رژیم خواندن حکومت انگلیس، از تحریم غربی‌ها علیه مردم کشورش بشدت انتقاد کرد و گفت، اقدام لندن در توقیف نفتکش ایرانی، راهزنی بود."/>
  </head>
  <body>
    <article>
      <h1>اقدام انگلیس در توقیف نفتکش ایران راهزنی بود</h1>
      <h2>بشار اسد:</h2>
      <address>
        <time datetime="2019-11-09T11:20:00+00:00">09 Nov 2019, 11:20</time>
      </address>
      <p>رئیس جمهور سوریه ضمن رژیم خواندن حکومت انگلیس، از تحریم غربی‌ها علیه مردم کشورش بشدت انتقاد کرد و گفت، اقدام لندن در توقیف نفتکش ایرانی، راهزنی بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «بشار اسد» رئیس جمهور سوریه بار دیگر از اقدامات کشورهای غربی به ویژه دولت انگلیس علیه ملت سوریه انتقاد کرد.</p>
      <p>  اسد در گفت‌وگویی با شبکه خبری «روسیا الیوم» که مشروح آن دوشنبه منتشر می‌شود، گفت که اقدام انگلیس در توقیف نفتکش ایرانی، «راهزنی» است.   رئیس جمهور سوریه تصریح کرد که این «راهزنی رژیم پادشاهی [بریتانیا] است. این معنای واقعی، رژیم است؛ زیرا رژیم، راهزنی و گروه‌ها[ی تروریستی]، مسائلی شبیه به هم هستند».   اسد در پاسخ به این پرسش که آیا تحریم‌های اتحادیه اروپا به قشر ضعیف سوریه آسیب خواهد زد، تأکید کرد: «بله، آنان (کشورهای غربی) قصد دارند به مردم سوریه آسیب برسانند؛ چرا؟ زیرا [در نظر آنان] از این مردم انتظار می‌رفت که طی مراحل مختلف جنگ [علیه سوریه] علیه دولت، قیام کنند».   وی ادامه داد: «ولی آنان (مردم سوریه) این کار را نکردند. انتظار داشتند که [مردم سوریه] از تروریست‌های [موسوم به] معارضان مسلح میانه‌رو و فرشتگان "کلاه سفید" حمایت کنند».   رئیس جمهور سوریه خاطر نشان کرد: «ولی مردم [سوریه] این کار را انجام ندادند، بلکه در کنار دولت خود ایستاند. به همین دلیل باید، رنج بکشند... باید هزینه پرداخت کنند».   اسد تأکید کرد که کشورهای غربی قصد دارند به مردم سوریه این درس را بدهند که باید در وهله نخست، برنامه‌های آنان را تأیید کنند.   وی بر این باور است که توقیف نفتکش ایران توسط انگلیس، راهزنی است و شاید آخرین تلاش از سوی غربی‌ها باشد «تا مردم سوریه علیه دولتشان دست به تحرکاتی بزند. آنان در زمستان گذشته و پیش از آن نیز تلاش کردند، ولی موفق نشدند».   مشروح این گفت‌وگو صبح روز دوشنبه ساعت هفت صبح به وقت دمشق پخش خواهد شد.   یک فروند نفتکش حامل نفت خام ایران به نام «گریس-۱» ۱۳ تیر ماه از سوی تفنگداران دریایی انگلیس در تنگه جبل طارق توقیف و ادعا شد مقصد این نفتکش پالایشگاه «بانیاس» در سوریه بوده و به خاطر نقض تحریم‌های اتحادیه اروپا علیه سوریه این توقیف صورت گرفته است.   روابط عمومی نیروی دریایی سپاه پاسداران عصر جمعه ۲۸ تیر ماه در اطلاعیه‌ای از توقیف یک نفتکش انگلیسی در تنگه هرمز خبر داد. در این اطلاعیه آمده بود که نام نفتکش  انگلیسی«stena impero»  بوده و هنگام عبور از تنگه هرمز به علت رعایت نکردن قوانین و مقررات بین المللی دریایی بنا به درخواست سازمان بنادر و دریانوردی استان هرمزگان، توسط یگان شناوری منطقه یکم نیروی دریایی سپاه توقیف شد. نفتکش مذکور پس از توقیف به ساحل هدایت و برای سیر مراحل قانونی و بررسی های لازم تحویل سازمان بنادر و دریانوردی شد (جزئیات بیشتر).   منبع: فارس انتهای پیام/</p>
    </article>
  </body>
</html>