<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-ukrayini-vidznachayut-den-ukrayinskoyi-pisemnosti-ta-movi-329061_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T11:28:00+00:00"/>
    <meta property="og:title" content="В Україні відзначають День української писемності та мови"/>
    <meta property="og:description" content="Щороку цього дня стартує Міжнародний конкурс знавців української мови ім. Петра Яцика."/>
  </head>
  <body>
    <article>
      <h1>В Україні відзначають День української писемності та мови</h1>
      <h2>Щороку цього дня стартує Міжнародний конкурс знавців української мови ім. Петра Яцика.</h2>
      <address>
        <time datetime="2019-11-09T11:28:00+00:00">09 Nov 2019, 11:28</time>
      </address>
      <p>В Україні сьогодні відзначають День української писемності та мови, встановлений указом президента 6 листопада 1997 року на підтримку ініціативи громадських організацій в день вшанування пам'яті Преподобного Нестора-Літописця – першого давньоруського письменника, одного із авторів "Повісті временних літ".</p>
      <p>Зазначимо, що щороку в День української писемності та мови стартує Міжнародний конкурс знавців української мови імені Петра Яцика.</p>
      <p>Українська мова належить до слов'янської групи індоєвропейської мовної сім'ї. У світі українською розмовляють понад 45 млн осіб, більшість яких живе в Україні. Наша мова є другою чи третьою слов'янською мовою за кількістю мовців (після російської та, можливо, польської) та входить до 30 найпоширеніших мов світу. З погляду лексики найближчою до української є білоруська мова (84% спільної лексики), потім польська (70%) і словацька (68%), пише "Укрінформ".</p>
      <p>Упродовж століть українська мова зазнавала утисків і заборон з боку різних держав, в залежності від того, під чиєю владою опинялася Україна. Нині українська має державний статус, але зазіхання на неї з боку кремлівських можновладців та місцевих українофобів не припиняються.</p>
      <p>Радянська пропаганда багато розповідала про розквіт націй та рівноправність мов у Радянському Союзі. Втім, у реальності в тій державі одна мова була "рівнішою" за інші, і нею була аж ніяк не українська, пише Роман Клочко у своїй статті для DT.UA. Детальніше про становище української мови в радянській Україні читайте у матеріалі <a href="https://dt.ua/HISTORY/mova-ne-na-chasi-317961_.html"><b>"Мова не на часі"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>