<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740833"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T11:55:00+00:00"/>
    <meta property="og:title" content="ล็อก'เท่ห์ ห้วยไทร' ต้องสงสัยยิงถล่มบ้านอริทำเด็ก14ดับ"/>
    <meta property="og:description" content="ตำรวจเมืองคอนรวบ 'เท่ห์ ห้วยไทร' ขาใหญ่ต้องสงสัยยิงถล่มบ้านคู่อริ จนด.ญ.วัย 14 ปี เสียชีวิต ขณะที่ ด.ช.วัย 4 ขวบ บาดเจ็บกระสุนเฉี่ยวท้อง เจ้าตัวยังให้การปฏิเสธตลอดข้อกล่าวหา  "/>
  </head>
  <body>
    <article>
      <h1>ล็อก'เท่ห์ ห้วยไทร' ต้องสงสัยยิงถล่มบ้านอริทำเด็ก14ดับ</h1>
      <address>
        <time datetime="2019-11-09T11:55:00+00:00">09 Nov 2019, 11:55</time>
      </address>
      <figure>
        <img src="https://www.dailynews.co.th/admin/upload/20191109/news_wciRdkWuKV191403_533.jpg?v=20191110088"/>
      </figure>
      <p>
        <b>ตำรวจเมืองคอนรวบ "เท่ห์ ห้วยไทร" ขาใหญ่ต้องสงสัยยิงถล่มบ้านคู่อริ จนด.ญ.วัย 14 ปี เสียชีวิต ขณะที่ ด.ช.วัย 4 ขวบ บาดเจ็บกระสุนเฉี่ยวท้อง เจ้าตัวยังให้การปฏิเสธตลอดข้อกล่าวหา  </b>
      </p>
      <p>จากกรณที่ชายฉกรรจ์ 4 คนใช้อาวุธปืนสั้นและยาวครบมือบุกเข้าไปยิงถล่มบ้านของ นายวิชัย ยี่สุ่นแซม ในพื้นที่ อ.เมือง จ.นครศรีธรรมราช แต่ผู้รับกระสุนกลับกลายเป็นบุตรสาววัย 14 ปี ของนายวิชัยนั่นก็คือ ด.ญ.ศศิประภา ยี่สุ่นแซม หรือ “น้องแตน” บาดเจ็บสาหัสถูกกระสุนเจาะศีรษะ ถูกนำตัวส่งรพ.มหาราช แต่สุดท้ายทนพิษบาดแผลไม่ไหวเสียชีวิตในเวลาต่อมา ขณะเดียวกันคนร้ายยังได้ตามไปยิงบ้านญาติของนายวิชัยที่อยู่ห่างออกไปประมาณ 50 เมตร ทำให้หลานของนายวิชัยวัย 4 ขวบถูกยิงที่ท้อง โดยตำรวจฝ่ายสืบสวนสภ.เมืองนครศรีธรรมราช ติดตามจับกุมผู้ต้องสงสัยไว้ได้รายหนึ่ง ตามที่ปรากฏเหตุการณ์ไปแล้วนั้น<br/><br/>เกี่ยวกับเรื่องนี้ เมื่อวันที่ 9 พ.ย. ที่รพ.มหาราช นายวิชัย  และ นางทัดดาว ยี่สุ่นแซม  พ่อกับแม่ของ ด.ญ.ศศิประภา หรือ"น้องแตน" รวมทั้งญาติพี่น้อง ได้เดินทางไปรับศพ "น้องแตน" ภายหลัง นางทัดดาว เห็นใบหน้าของบุตรสาวก็ถึงกับร่ำไห้โฮก่อนเป็นลมล้ำพับ จนญาติต้องพาไปปฐมพยาบาล ขณะเดียวกันหลานชายวัน 4 ขวบของนายวิชัยที่ถูกยิงด้วยนั้น ปรากฏว่ากระสุนเฉี่ยวหน้าท้องไปเท่านั้น ไม่ได้เจาะลึกเข้าไปด้านในและพ้นขีดอันตรายแล้ว  จึงทำบาดแผลให้ก่อนอนุญาติให้ญาตินำกลับบ้านได้ในช่วงสายของวันเดียวกันนี้(9 พ.ย.) </p>
      <figure>
        <img src="https://www.dailynews.co.th/admin/upload/20191109/news_xvMQNLPQqN185340_533.jpg?v=20191110088?v=1765"/>
      </figure>
      <p>โดยพล.ต.ต.สนธิชัย  อาวัฒนกุลเทพ ผบก.ภ.จว.นครศรีธรรมราช กล่าวว่า คดีนี้เป็นคดีอุกฉกรรจ์สะเทือนขวัญประชาชนมากที่กลุ่มคนร้ายลงมือยิงถล่มบ้านอย่างโหดเหี้ยมจนมีผู้เสียชีวิต1 รายบาดเจ็บ 1  รายดังกล่าว ตนได้ได้สั่งตำรวจชุดสืบสวนจังหวัดตำรวจ นปพ.ลงพื้นที่เร่งคลี่คลายคดีจับกุมคนร้ายมาดำเนินคดีให้ได้โดยเร็ว โดยล่าสุดได้รับรายงานว่าจับกุมผู้ต้องสงสัยได้แล้ว  1 รายฉายา เท่ห์ ห้วยไทร พร้อมอาวุธปืนลูกซองยาว 1 กระบอก กระสุน 1 นัด อยู่ระหว่างการสอบสวนขยายผลแต่ยังให้การปฏิเสธตลอดข้อหล่าวหา  โดยตนได้กำชับให้เร่งสอบสวนขยายผลเพื่อติดตามจับกุมคนร้ายที่เหลือซึ่งคาดว่าอีกไม่นานจับกุมได้หมดยกแก๊งแน่นอน ขอให้มั่นใจฝีมือตำรวจ <br/><br/>สำหรับปมการสังหารนั้น คาดว่ามาจาก เรื่องทะเลาะวิวาทกันระหว่าง นายวิชัย และกลุ่มคนร้ายซึ่งเป็นขาใหญ่วัยรุ่นในพื้นที่ก่อนจะเกิดการชกต่อยกันขึ้น ภายหลังมีชาวบ้านเข้ามาแยกและให้เลิกแล้วต่อกัน ระหว่างนั้นกลุ่มคนร้ายไม่รู้ว่านายวิชัยไม่อยู่บ้าน จึงยกพวกมายิงถล่ม เป็นเหตุให้เด็กถูกกระสุนบาดเจ็บและเสียชีวิตดังกล่าว.</p>
    </article>
  </body>
</html>