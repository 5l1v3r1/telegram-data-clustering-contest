<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/K3XRM4/urovekkende-funn-skismoerere-paa-amatoernivaa-har-helsefarlige-fluorverdi"/>
    <meta property="og:site_name" content="Bergens Tidende"/>
    <meta property="article:published_time" content="2019-11-09T11:57:16+00:00"/>
    <meta property="og:title" content="Urovekkende funn: Skismørere på amatørnivå har helsefarlige fluorverdier"/>
    <meta property="og:description" content="Amatørsmørere har opptil 19 ganger høyere fluorverdier i blodet enn normalbefolkningen. Det viser en større kartlegging utført av Dagbladet."/>
  </head>
  <body>
    <article>
      <h1>Urovekkende funn: Skismørere på amatørnivå har helsefarlige fluorverdier</h1>
      <h2>Amatørsmørere har opptil 19 ganger høyere fluorverdier i blodet enn normalbefolkningen. Det viser en større kartlegging utført av <a href="https://www.dagbladet.no/sport/blodprover-avslorer-pappasmorere-har-helsefarlige-fluorverdier/71784362">Dagbladet</a>.</h2>
      <address><time datetime="2019-11-09T11:57:16+00:00">09 Nov 2019, 11:57</time> by <a rel="author">NTB</a></address>
      <p>I samråd med Folkehelseinstituttet og De nasjonale forskningsetiske komiteene har avisen testet fluorinnholdet i blodet til 17 norske amatørsmørere og fem kontrollpersoner.</p>
      <p>Resultatene viser at seks av de 17 smørerne ligger over tålegrensen for fluorstoffet PFOA på 9 nanogram per milliliter. Gjennomsnittet i normalbefolkningen ligger på 2,4 ng/ml, mens medianen er på 1,9 ng/ml.</p>
      <p>PFOA-verdiene til de 17 smørerne varierer fra 3,8 til 36 ng/ml. Det høyeste resultatet er dermed 19 ganger høyere enn medianen i normalbefolkningen.</p>
      <ul>
        <li><b>LES MER OM TEMAET:</b> <a href="https://www.bt.no/sport/i/e8RmXa/fluorfunn-hos-dyr-i-granaasen-vekker-oppsikt-det-er-skremmende">Fluorfunn hos dyr i Granåsen vekker oppsikt: – Det er skremmende</a></li>
      </ul>
      <h3>– Bekymringsfullt</h3>
      <p>Blant dem som ligger i øvre sjikt, er Ole-Jørgen Pettersen, som er far til tidligere skiløper Øystein «Pølsa» Pettersen.</p>
      <p>– Min første tanke var at dette ikke er bra. Jeg ser jo at verdiene mine er vesentlig høyere enn referansegruppas. Man behøver ikke være lege for å forstå at fluor i kroppen ikke er bra, så det er klart dette er bekymringsfullt, sier Pettersen til <a href="https://www.dagbladet.no/sport/blodprover-avslorer-pappasmorere-har-helsefarlige-fluorverdier/71784362">Dagbladet</a>.</p>
      <p>Ifølge <a href="https://www.fhi.no/ml/miljo/miljogifter/fakta/fakta-om-pfos-og-pfoa/#mulige-helseeffekter-av-pfos-og-pfoa">Folkehelseinstituttet</a> kan eksponering for PFOA påvirke kolesterolet og leverfunksjonen. Noen av deltagerne i Dagbladets undersøkelse forteller om feber, kvalme, svimmelhet og slitenhet.</p>
      <ul>
        <li><b>SETT DENNE?</b> <a href="https://www.bt.no/sport/i/2G4xRq/bekmoerk-spaadom-frykt-for-narko-tilstander-i-langrenn">Bekmørk spådom: Frykt for narko-tilstander i langrenn</a></li>
      </ul>
      <figure>
        <img src="https://images.sacdn.no/v2/images/d6092ccf-e909-4d7c-8ade-4fbf1cc9df1f?fit=crop&amp;h=1267&amp;w=1900&amp;s=888321da0a27150a4cf904d636ff020c52d6e9ae"/>
        <figcaption>Ole-Jørgen Pettersen (til venstre) er far til tidligere langrennsutøver Øystein «Pølsa» Pettersen og er blant skismørerne som har høyere fluorverdier enn normalbefolkningen. Her i samtale med helsekomitéleder James Stove Lorentzen (H) under høringen om ungdomskriminalitet i Oslo rådhus.<cite>Terje Pedersen, NTB scanpix</cite></figcaption>
      </figure>
      <h3>Fluorforbud</h3>
      <p>De deltagende smørerne har smurt med fluor i minst seks år. Testene ble utført i juni og september, noe som er opp mot fem måneder etter at deltagerne sist smurte ski.</p>
      <p>I 2017 advarte Folkehelseinstituttet og Miljødirektoratet mot helsefarlig skismøring. Det ble fremhevet at konsentrasjonene av støv og fluorholdige stoffer i forbindelse med skismøring på amatørnivå er sammenlignbare med det som er vist å kunne gi helseplager hos profesjonelle skismørere.</p>
      <p>I slutten av 2018 innførte Norges Skiforbund fluorforbud i klassene til og med 16 år.</p>
      <p>I 2020 innfører EU et forbud mot å produsere og omsette, men ikke å bruke, fluorstoffet PFOA. Forbudet vil også gjelde i Norge og de øvrige EØS-landene.</p>
      <p>(©NTB)</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/K3XRP6/rema-butikk-stengt-etter-rottefunn"/>
        <a href="https://www.bt.no/nyheter/lokalt/i/jdx7Kz/her-fraktes-den-skadde-bort-etter-speedriderulykke-paa-voss"/>
        <a href="https://www.bt.no/sport/i/RRXBnO/landro-mener-de-unge-dommerne-er-for-daarlige-slik-svarer-dommersjefen"/>
        <a href="https://www.bt.no/btmagasinet/i/lAaa63/naar-det-gaar-litt-fort-ned-en-bakke-og-pappa-tuller-og-roper-at-brem"/>
        <a href="https://www.bt.no/nyheter/okonomi/i/AdBBdA/kong-oscars-gate-ble-beskrevet-som-folketom-naa-har-barndomskompisene"/>
        <a href="https://www.bt.no/btmeninger/debatt/i/jdxXr0/skolen-er-mer-enn-lesing-skriving-og-regning"/>
      </related>
      <ol>
        <li>
          <a href="https://www.bt.no/tag/Langrenn">Langrenn</a>
        </li>
        <li>
          <a href="https://www.bt.no/tag/Skism%C3%B8ring">Skismøring</a>
        </li>
      </ol>
    </article>
  </body>
</html>