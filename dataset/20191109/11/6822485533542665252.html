<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818068.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T11:53:00+00:00"/>
    <meta property="og:title" content="بشار اسد: اقدام انگلیس در توقیف نفتکش ایران راهزنی بود/ غربی‌ها قصد دارند به مردم سوریه آسیب برسانند"/>
    <meta property="og:description" content="به گزارش فارس، «بشار اسد» رئیس جمهور سوریه بار دیگر از اقدامات کشورهای غربی به ویژه دولت انگلیس علیه ملت سوریه انتقاد کرد."/>
  </head>
  <body>
    <article>
      <h1>بشار اسد: اقدام انگلیس در توقیف نفتکش ایران راهزنی بود/ غربی‌ها قصد دارند به مردم سوریه آسیب برسانند</h1>
      <address>
        <time datetime="2019-11-09T11:53:00+00:00">09 Nov 2019, 11:53</time>
      </address>
      <p>رئیس جمهور سوریه ضمن رژیم خواندن حکومت انگلیس، از تحریم غربی‌ها علیه مردم کشورش بشدت انتقاد کرد و گفت، اقدام لندن در توقیف نفتکش ایرانی، راهزنی بود.</p>
      <p>به گزارش فارس، «بشار اسد» رئیس جمهور سوریه بار دیگر از اقدامات کشورهای غربی به ویژه دولت انگلیس علیه ملت سوریه انتقاد کرد.</p>
      <p>اسد در گفت‌وگویی با شبکه خبری «روسیا الیوم» که مشروح آن دوشنبه منتشر می‌شود، گفت که اقدام انگلیس در توقیف نفتکش ایرانی، «راهزنی» است.</p>
      <p>رئیس جمهور سوریه تصریح کرد که این «راهزنی رژیم پادشاهی [بریتانیا] است. این معنای واقعی، رژیم است؛ زیرا رژیم، راهزنی و گروه‌ها[ی تروریستی]، مسائلی شبیه به هم هستند».</p>
      <p>اسد در پاسخ به این پرسش که آیا تحریم‌های اتحادیه اروپا به قشر ضعیف سوریه آسیب خواهد زد، تأکید کرد: «بله، آنان (کشورهای غربی) قصد دارند به مردم سوریه آسیب برسانند؛ چرا؟ زیرا [در نظر آنان] از این مردم انتظار می‌رفت که طی مراحل مختلف جنگ [علیه سوریه] علیه دولت، قیام کنند».</p>
      <p>وی ادامه داد: «ولی آنان (مردم سوریه) این کار را نکردند. انتظار داشتند که [مردم سوریه] از تروریست‌های [موسوم به] معارضان مسلح میانه‌رو و فرشتگان "کلاه سفید" حمایت کنند».</p>
      <p>رئیس جمهور سوریه خاطر نشان کرد: «ولی مردم [سوریه] این کار را انجام ندادند، بلکه در کنار دولت خود ایستاند. به همین دلیل باید، رنج بکشند... باید هزینه پرداخت کنند».</p>
      <p>اسد تأکید کرد که کشورهای غربی قصد دارند به مردم سوریه این درس را بدهند که باید در وهله نخست، برنامه‌های آنان را تأیید کنند.</p>
      <p>وی بر این باور است که توقیف نفتکش ایران توسط انگلیس، راهزنی است و شاید آخرین تلاش از سوی غربی‌ها باشد «تا مردم سوریه علیه دولتشان دست به تحرکاتی بزند. آنان در زمستان گذشته و پیش از آن نیز تلاش کردند، ولی موفق نشدند».</p>
    </article>
  </body>
</html>