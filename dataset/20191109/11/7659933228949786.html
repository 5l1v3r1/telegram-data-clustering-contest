<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1983636/frans%C4%B1z-oyuncu-roman-polanski%E2%80%99nin-kendisine-tecav%C3%BCz-etti%C4%9Fini-iddia-etti"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-09T11:15:00+00:00"/>
    <meta property="og:title" content="Fransız oyuncu, Roman Polanski’nin kendisine tecavüz ettiğini iddia etti"/>
    <meta property="og:description" content="Fransız oyuncu Valentine Monnier, 1975’te İsviçre’de ünlü yönetmen Roman Polanski’nin tecavüzüne uğradığını iddia etti. Variety’de yer alan habere göre Fransız Le Parisien gazetesine konuşan Monnier, yönetmeni Gstaad’daki evinde 18 yaşındayken kendis"/>
  </head>
  <body>
    <article>
      <h1>Fransız oyuncu, Roman Polanski’nin kendisine tecavüz ettiğini iddia etti</h1>
      <address>
        <time datetime="2019-11-09T11:15:00+00:00">09 Nov 2019, 11:15</time>
      </address>
      <p>Fransız oyuncu Valentine Monnier, 1975’te İsviçre’de ünlü yönetmen Roman Polanski’nin tecavüzüne uğradığını iddia etti.<br/><br/>Variety’de yer alan habere göre Fransız Le Parisien gazetesine konuşan Monnier, yönetmeni Gstaad’daki evinde 18 yaşındayken kendisine tecavüz etmekle suçladı. Gazetede yer alan habere göre Monnier kısa süre sonra olaydan başkalarına da bahsetti.<br/><br/>Oyuncu 1975 kışında bir grup arkadaşıyla Polanski’nin kayak evine gittiğini ancak bu sırada yönetmeni kişisel olarak tanımadığını söyledi. Evde kaldıkları bir akşam Polanski’nin kendisine saldırdığını iddia eden Monnier ölmekten korktuğunu hatırladığını anlattı. “Kendi kendime demiştim ki ‘Bu Roman Polanski. Bunun bilinmesi riskini alamaz. Bu yüzden beni öldürmek zorunda” diye konuşan Monnier sözlerini şöyle sürdürdü:<br/><br/>Tecavüz zaman ayarlı bir bomba. Hafıza kaybolmuyor. Bir hayalet olup peşinizden geliyor ve sizi sinsice değiştiriyor.<br/><br/>Independent Türkçe'de yer alan habere göre, Roman Polanski’nin Fransız avukatı Hervé Témime ise gazeteye yaptığı açıklamada yönetmenin iddiaları kesin bir dille reddettiğini söyledi.<br/><br/>Polanski bu tecavüz iddiasına ilişkin Fransa’da herhangi bir yasal işlemle karşı karşıya değil çünkü ülkedeki zamanaşımı süresi 20 yılla sınırlı.  <br/><br/>Monnier, Polanski’nin yeni filmi An Officer and a Spy’ın vizyona girecek olması nedeniyle şimdi konuştuğunu söyledi. Film Fransa’da gelecek hafta gösterime girecek. Prömiyeri Venedik Film Festivali’nde gerçekleşen film Jüri Büyük Ödülü’ne layık görülmüştü.<br/><br/>Polanski’nin Venedik Film Festivali’ne dahil olması tartışma konusu olmuştu.<br/><br/>13 yaşında bir çocuğa tecavüz etmekle suçlanan Polanski 1978’te ABD’yi terk etmiş ve Fransa’ya yerleşmişti.<br/><br/>Polanski 2018’de de, Sinema Sanatları ve Bilimleri Akademisi’nden atılmıştı.</p>
    </article>
  </body>
</html>