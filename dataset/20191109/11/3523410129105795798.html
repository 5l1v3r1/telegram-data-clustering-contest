<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638961/%D9%86%D8%A7%D8%A2%D8%B1%D8%A7%D9%85%DB%8C-%D8%AF%D8%B1-%D8%A8%D9%88%D9%84%DB%8C%D9%88%DB%8C-%D9%85%D9%88%D8%B1%D8%A7%D9%84%D8%B3-%DA%A9%D9%88%D8%AF%D8%AA%D8%A7%DB%8C-%D8%AF%D8%B1-%D8%AD%D8%A7%D9%84-%D9%88%D9%82%D9%88%D8%B9-%D8%B1%D8%A7-%D9%85%D8%AD%DA%A9%D9%88%D9%85-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:49:00+00:00"/>
    <meta property="og:title" content="ناآرامی در بولیوی/ مورالس کودتای در حال وقوع را محکوم کرد"/>
    <meta property="og:description" content="یگان‌هایی از پلیس در سه شهر بولیوی علیه رئیس‌جمهور این کشور کودتا کردند."/>
  </head>
  <body>
    <article>
      <h1>
        <a href="https://www.bultannews.com/fa/news/638961/%D9%86%D8%A7%D8%A2%D8%B1%D8%A7%D9%85%DB%8C-%D8%AF%D8%B1-%D8%A8%D9%88%D9%84%DB%8C%D9%88%DB%8C-%D9%85%D9%88%D8%B1%D8%A7%D9%84%D8%B3-%DA%A9%D9%88%D8%AF%D8%AA%D8%A7%DB%8C-%D8%AF%D8%B1-%D8%AD%D8%A7%D9%84-%D9%88%D9%82%D9%88%D8%B9-%D8%B1%D8%A7-%D9%85%D8%AD%DA%A9%D9%88%D9%85-%DA%A9%D8%B1%D8%AF">ناآرامی در بولیوی/ مورالس کودتای در حال وقوع را محکوم کرد</a>
      </h1>
      <h2>یگان‌هایی از پلیس در سه شهر بولیوی علیه رئیس‌جمهور این کشور کودتا کردند.</h2>
      <address><time datetime="2019-11-09T11:49:00+00:00">09 Nov 2019, 11:49</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه، ساعاتی پیش یگان‌هایی از پلیس در سه شهر بولیوی علیه اوو مورالس، رئیس‌جمهور این کشور، شورش کردند.</p>
      <p>در همین حال، مورالس کودتایی را که در بولیوی ”در حال وقوع است“‏، محکوم کرد.</p>
      <p>دولت بولیوی در حال حاضر اعزام ارتش برای مقابله با این کودتا را منتفی می‌داند.</p>
      <p>مورالس پس از برگزاری نشست اضطراری با شماری از وزرا و ویلیامز کالیمان، فرمانده نیرو‌های مسلح در صفحه توئیتر خود نوشت: ”خواهران و برادران، دموکراسی ما به علت کودتایی که گروه‌های خشونت آمیز ضد نظم قانون اساسی به راه انداخته‌اند، در خطر است. ما مقابل جامعه بین‌المللی این حمله علیه حاکمیت قانون را محکوم می‌کنیم“.</p>
      <p>او پس از مدتی در پیام توئیتری دیگری افزود: ”از مردم می‌خواهم برای حفظ صلح و حفظ جان خود به عنوان دارایی‌هایی که از هر منفعت سیاسی والاتر هستند، به طور مسالمت‌آمیز مراقب دموکراسی و قانون اساسی سیاسی دولت (CPE) باشند“.</p>
      <p>خاویر زاوالتا، وزیر دفاع بولیوی، نیز اطمینان داد در حال حاضر مسئله مداخله نظامی ضد شورشیان مطرح نیست. او اعلام کرد: ”در حال حاضر هیچ عملیات نظامی صورت نخواهد گرفت و چنین چیزی کاملاً منتفی است“.</p>
      <p>مورالس اوایل آبان هم هشدار داده بود طرح کودتایی علیه دولت او در حال آماده شدن است.</p>
      <p>رئیس جمهور بولیوی -که از سال ۲۰۰۶ قدرت را در دست دارد- با کسب ۱۰ درصد رای بالاتر از کارلوس مسا، رقیب خود، در انتخابات اخیر این کشور پیروز شد. این در حالی است که مخالفان، او را به تقلب در انتخابات متهم می‌کنند. وزارت خارجه بولیوی به اتهامات تقلب انتخاباتی پاسخ داد و از مسا خواست اسناد و مدارک خود را در این زمینه به سازمان کشور‌های آمریکایی تحویل دهد.</p>
      <p>در همین حال وزیر خارجه آمریکا در موضعی مداخله‌جویانه به رغم پیروزی مورالس در انتخابات، مدعی «خدشه‌دار» بودن روند شمارش آرا در این کشور شد.</p>
    </article>
  </body>
</html>