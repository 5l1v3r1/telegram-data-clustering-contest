<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-irfan-pathan-compared-mahmudullah-s-captaincy-to-ms-dhoni-s-captaincy-2840130.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T11:36:08+00:00"/>
    <meta property="og:title" content="INDvBAN: महमूदुल्लाह में जानिए क्यों इरफान को दिखी धौनी की झलक"/>
    <meta property="og:description" content="टीम इंडिया के पूर्व बॉलिंग ऑलराउंडर इरफान पठान ने बांग्लादेश के नए कप्तान महमूदुल्लाह को लेकर एक बड़ा बयान दिया है। भारत के खिलाफ मौजूदा टी20 सीरीज में महमूदुल्लाह ही बांग्लादेश टीम की कमान संभाल रहे..."/>
  </head>
  <body>
    <article>
      <h1>INDvBAN: महमूदुल्लाह में जानिए क्यों इरफान को दिखी धौनी की झलक</h1>
      <address><time datetime="2019-11-09T11:36:08+00:00">09 Nov 2019, 11:36</time> by <a rel="author">लाइव हिन्दुस्तान टीम,नई दिल्ली</a></address>
      <p>टीम इंडिया के पूर्व बॉलिंग ऑलराउंडर इरफान पठान ने बांग्लादेश के नए कप्तान महमूदुल्लाह को लेकर एक बड़ा बयान दिया है। भारत के खिलाफ मौजूदा टी20 सीरीज में महमूदुल्लाह ही बांग्लादेश टीम की कमान संभाल रहे हैं। पठान का मानना है कि महमूदुल्लाह की कप्तानी में टीम इंडिया के पूर्व कप्तान महेंद्र सिंह धौनी की झलक नजर आती है।</p>
      <p>भारत और बांग्लादेश के बीच तीन मैचों की टी20 सीरीज खेली जा रही है और सीरीज के पहले टी20 इंटरनेशनल मैच में बांग्लादेश ने महमूदुल्लाह की ही अगुवाई में भारत को हराया था। टी20 इंटरनेशनल में ये बांग्लादेश की भारत के खिलाफ पहली जीत भी थी। पठान ने कहा, 'जब आप दुनिया की सर्वश्रेष्ठ टीमों में से एक के खिलाफ मैच जीतते हैं तो आपका आत्मविश्वास बढ़ता है। महमूदुल्लाह ने मैच के दौरान जिस तरह के फैसले लिए उसमें महान कप्तान की झलक दिखी।'</p>
      <h3>
        <a href="https://www.livehindustan.com/cricket/story-ind-vs-ban-india-vs-bangladesh-3rd-t20-international-match-preview-and-expected-playing-xi-dream11-2840055.html">3rd T20I: जानिए टीम इंडिया के प्लेइंग XI से किस खिलाड़ी की हो सकती है छुट्टी</a>
      </h3>
      <h3>
        <a href="https://www.livehindustan.com/cricket/story-ipl-2020-indian-premier-league-three-new-cities-likely-to-hosts-matches-2840102.html">IPL 2020 नए वेन्यू: लखनऊ समेत इन तीन शहरों में खेले जा सकते हैं मैच</a>
      </h3>
      <p>
        <b>'धौनी की तरह फैसले लेते दिखे महमूदुल्लाह'</b>
      </p>
      <p>उन्होंने कहा, 'उनकी कप्तानी में महेन्द्र सिंह धौनी की झलक दिखती है क्योंकि उन्होंने पावरप्ले के कामचलाऊ गेंदबाजों को आजमाया। धौनी भी कप्तान के तौर पर ऐसी रणनीति अपनाते रहे हैं।' बांग्लादेश हालांकि जीत की लय को बरकरार नहीं रख पाया और राजकोट में खेले गए दूसरे टी20 इंटरनेशनल में टीम ने आसानी से घुटने टेक दिए। सीरीज का तीसरा और निर्णायक मुकाबला रविवार को नागपुर में खेला जाएगा। ऑफ स्पिनर हरभजन सिंह ने कहा कि तीसरे मुकाबले में बांग्लादेश की सफलता काफी हद तक विकेटकीपर मुशफिकुर रहीम के प्रदर्शन पर निर्भर करेगी। हरभजन ने कहा, 'मुशफिकुर रहीम ऐसे खिलाड़ी हैं जिनके पास काफी अनुभव है। वो स्पिन और तेज गेंदबाजी के खिलाफ सहज हैं। बांग्लादेश के लिए उन्हें सबसे ज्यादा जिम्मेदारी उठानी होगी। उन्हें महमुदूल्लाह से ज्यादा अनुभव है।'</p>
    </article>
  </body>
</html>