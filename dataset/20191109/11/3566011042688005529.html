<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545813.html/%D9%88%DB%8C%D8%B1%D8%A7%DA%98-%D9%85%D8%B1%DA%AF-%D8%AF%D8%B1-%D8%AE%DB%8C%D8%A7%D8%A8%D8%A7%D9%86-%D9%87%D8%A7%DB%8C-%D8%B2%D8%A7%D8%A8%D9%84--%D9%86%D8%A8%D9%88%D8%AF-%D9%BE%DB%8C%D8%B3%D8%AA-%D8%A7%D8%AA%D9%88%D9%85%D8%A8%DB%8C%D9%84-%D8%B1%D8%A7%D9%86%DB%8C-5-%D9%85%D8%B5%D8%AF%D9%88%D9%85-%D8%A8%D8%B1%D8%AC%D8%A7%DB%8C-%DA%AF%D8%B0%D8%A7%D8%B4%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T11:55:00+00:00"/>
    <meta property="og:title" content="ویراژ مرگ در خیابان های زابل/ نبود پیست اتومبیل رانی 5 مصدوم برجای گذاشت"/>
    <meta property="og:description" content="خیابان‌های شهرستان زابل به پاتوق ویراژ‌های مرگ‌بار جوانانی بدل شده که در سایه کمبود فضای سبز و مراکز تفریحی به انجام حرکات نمایشی روی آورده اند."/>
  </head>
  <body>
    <article>
      <h1>ویراژ مرگ در خیابان های زابل/ نبود پیست اتومبیل رانی 5 مصدوم برجای گذاشت</h1>
      <address>
        <time datetime="2019-11-09T11:55:00+00:00">09 Nov 2019, 11:55</time>
      </address>
      <p>خیابان‌های شهرستان زابل به پاتوق ویراژ‌های مرگ‌بار جوانانی بدل شده که در سایه کمبود فضای سبز و مراکز تفریحی به انجام حرکات نمایشی روی آورده اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://www.oshida.ir/">عصرهامون،</a> گذراندن اوقات فراغت مهمترین دغدغه بسیاری از خانواده ها در شهرهایی همچون زابل است که فاقد هرگونه تفرجگاه و یا مکان های تفریحی است.<br/><br/>بدون شک امروزه در دورترین شهرها و روستاهای ایران نیز ایجاد فضای سبز در پارک ها و بوستان ها مهمترین فعالیت های شهرداری ها محسوب می شود تا از این طریق بتوانند با جذب جوانان و نوجوانان در این مکان ها، تفریحات سالم و تندرست را به آنها اهدا کرده باشند. اما در سیستان مسئله فضای سبز سالهاست که با چالش های پیچیده ای رو به رو بوده و خشک سالی دو دهه اخیر بهانه ای برای توجیه نبود فضای سبز در سیستان شده است.<br/><br/>از همین رو این کمبودها باعث شده است تا وقت جوانان در کافه های پر دود و یا در بستر خیابان ها بگذرد، شاید یکی از شلوغ ترین مکان ها در زابل را بتوان میدان جهاد دانست که به واسطه وجود دانشگاه زابل، جوانان بسیاری جذب آن شده و انرژی جوانی را در پشت فرمان ها تخلیه می کنند و با انجام حرکات نمایشی در سایه نبود پیست اتومبیل رانی باعث تصادفات جاده ای و در نهایت مصدومیت افراد می شود.<br/><br/>در همین راستا نیز روز گذشته در جاده اصلی شهر دوست محمد به زابل جمعی از جوانان هیرمندی با اجتماع چند ده نفری این مکان را به پیست اتومبیل رانی تبدیل کردند. این پیست  که عمر کوتاهی نیز داشت در نهایت باعث خسارات شدید به سه خودرو شد.<br/><br/>به گفته رفعت، رئیس مرکز فوریت های پزشکی دانشگاه علوم پزشکی زابل در این حادثه که سه خودرو پراید، زانتیا و تویوتا وانت به یکدیگر برخورد کردند تعداد پنج نفر مصدوم شدند که پس از دریافت خدمات درمانی به صورت سرپایی مرخص شده اند.<br/><br/><b>بی مهری مسئولان نسبت به ورزش های باستانی </b><br/>ملاشاهی، کارشناس مسائل اجتماعی در گفت و گو با خبرنگار ما گفت: در گذشته ورزش پهلوانی و زورخانه ها مکان هایی برای رشد و اوقات فراغت جوانان محسوب می شد.<br/><br/>وی افزود: با گذشت زمان و تغییر خلق و خوی جوانان این تفریحات به گونه ای دیگر رقم خورده است و آنها با مراجعه به مکان هایی که نه تنها باعث رشد آنها نمی شود بلکه ممکن است در نهایت به مرگ ختم شود روی می آورند.<br/><br/>ملاشاهی بیان کرد: از مهمترین مسائلی که جوانان به این نوع تفریح روی می آوردند نبود سالن های ورزشی مناسب است، مثلا در شهرستان هیرمند مجهزترین سالن ورزشی اش فاقد سیستم گرمایشی است که این امر در زمستان جوانان را از ورزش دور می سازد و یا در سالن های ورزشی این شهرستان تنها ورزش فوتسال برگزار می شود که جوانان بسیاری به آن علاقه ندارد.<br/><br/>وی گفت: همه این عوامل باعث شده است تا جوانان جایگزین نامناسبی برای اوقات فراغت خود انتخاب کنند که در نهایت باعث حوادث ناگوار برای خود و دیگران می شوند.<br/><br/>انتهای پیام/</p>
    </article>
  </body>
</html>