<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119094-zelenovic-vacic-je-vodja-paramilitarne-frakcije-sns?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-09T11:25:07+00:00"/>
    <meta property="og:title" content="Zelenović: Vacić je vodja paramilitarne frakcije SNS"/>
    <meta property="og:description" content="Gradonačelnik Šapca Nebojša Zelenović ocenio je &quot;skandaloznim&quot; sinoćno ponašanje u Šapcu i govor mržnje &quot;takozvanog vodje desnice&quot; Miše Vacića i ocenio da je on &quot;vodja paramilitarne frakcije Srpske napredne stranke (SNS)&quot;, navodi se u saopštenju Zajedno za Srbiju.&quot;Kao što su nekada Šešelj i Vučić služili Miloševiću kao strašila za pristojan svet i medjunarodnu zajednicu, danas takvu ulogu za Vučićeve potrebe ima Miša Vacić. Taj čovek uz pomoć i tehničku podršku SNS putuje po Srbiji i psuje, preti i vredja mirne gradjane sa jednim ciljem i jednom porukom 'ako nećete (predsednika Srbije Aleksandra) Vučića ovo će vam biti vlast'&quot;, navodi se u pisanoj izjavi Zelenovića.Zelenović je ocenio da je Vacićev sinoćni boravak u Šapcu izazvao uznemirenje javnosti i gradjana koji su, kako je kazao, &quot;navikli na miran život u kome se ljudi medjusobno uvažavaju&quot;.&quot;Šabac je kosmopolitski, evropski grad koji svakoga dočekuje raširenih ruku i otvorenog srca. To se odnosi na sve ljude, uključujući čak i one koje Vučić godinama šalje…"/>
  </head>
  <body>
    <article>
      <h1>Zelenović: Vacić je vodja paramilitarne frakcije SNS</h1>
      <address>
        <time datetime="2019-11-09T11:25:07+00:00">09 Nov 2019, 11:25</time>
      </address>
      <p><b>Gradonačelnik Šapca Nebojša Zelenović ocenio je "skandaloznim" sinoćno ponašanje u Šapcu i govor mržnje "takozvanog vodje desnice" Miše Vacića i ocenio da je on "vodja paramilitarne frakcije Srpske napredne stranke (SNS)", navodi se u saopštenju Zajedno za Srbiju.</b><br/><br/>"Kao što su nekada Šešelj i Vučić služili Miloševiću kao strašila za pristojan svet i medjunarodnu zajednicu, danas takvu ulogu za Vučićeve potrebe ima Miša Vacić. Taj čovek uz pomoć i tehničku podršku SNS putuje po Srbiji i psuje, preti i vredja mirne gradjane sa jednim ciljem i jednom porukom 'ako nećete (predsednika Srbije Aleksandra) Vučića ovo će vam biti vlast'", navodi se u pisanoj izjavi Zelenovića.<br/><br/>Zelenović je ocenio da je Vacićev sinoćni boravak u Šapcu izazvao uznemirenje javnosti i gradjana koji su, kako je kazao, "navikli na miran život u kome se ljudi medjusobno uvažavaju".<br/><br/>"Šabac je kosmopolitski, evropski grad koji svakoga dočekuje raširenih ruku i otvorenog srca. To se odnosi na sve ljude, uključujući čak i one koje Vučić godinama šalje u Šabac pokušavajući da nelegalnim sredstvima sruši demokratsku vlast", naglasio je Zelenović.<br/><br/>On je istakao da je "ekstremistički pir sa Vacićem u glavnoj ulozi" previše čak i za "najtolerantnije Šapčane" i ocenio da je poslao Vučić u Šabac neke čudne ljude da budu podrška Vaciću u divljanju".<br/><br/>"Ne znaju ni oni tačno zbog čega su došli, ali im je rečeno da nešto moraju da viču i prete. Moja poruka i Vučiću i Vaciću je ista: 'neće proći jer ovo je naš grad, naša zemlja i ne damo ekstremistima da ih ruše'", zaključio je Zelenović.<br/>Ostale fotografije uz tekst</p>
    </article>
  </body>
</html>