<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620592/%D9%85%D8%AC%D8%B1%D8%AF%D9%87%D8%A7-%DB%B6%DB%B4-%D9%85%DB%8C%D9%84%DB%8C%D9%88%D9%86-%D8%A8%D8%AF%D9%87%D9%86%D8%AF-%DB%B8%DB%B0-%D9%85%DB%8C%D9%84%DB%8C%D9%88%D9%86-%D9%88%D8%A7%D9%85-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T11:51:00+00:00"/>
    <meta property="og:title" content="مجردها ۶.۴ میلیون بدهند، ۸۰ میلیون وام بگیرند"/>
    <meta property="og:description" content="قیمت اوراق تسهیلات مسکن بانک مسکن که در فرابورس معامله می‌شود، در روزهای اخیر نوسان چندانی نداشته و تقریبا همچون قبل هزینه وام مسکن و وام جعاله برای زوج‌های تهرانی که ۱۲۰ میلیون تومان می‌گیرند ۹ میلیون و ۶۰۰ هزار تومان و برای مجردهای تهرانی که ۸۰ میلیون می‌گیرند، شش میلیون و ۴۰۰ هزار تومان است."/>
  </head>
  <body>
    <article>
      <h1>مجردها ۶.۴ میلیون بدهند، ۸۰ میلیون وام بگیرند</h1>
      <address>
        <time datetime="2019-11-09T11:51:00+00:00">09 Nov 2019, 11:51</time>
      </address>
      <p>
        <i>قیمت اوراق تسهیلات مسکن بانک مسکن که در فرابورس معامله می‌شود، در روزهای اخیر نوسان چندانی نداشته و تقریبا همچون قبل هزینه وام مسکن و وام جعاله برای زوج‌های تهرانی که ۱۲۰ میلیون تومان می‌گیرند ۹ میلیون و ۶۰۰ هزار تومان و برای مجردهای تهرانی که ۸۰ میلیون می‌گیرند، شش میلیون و ۴۰۰ هزار تومان است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>طی هفته‌های اخیر قیمت اوراق تسهیلات مسکن بانک مسکن با نوسانات زیادی همراه نبوده برخی از این اوراق بالاتر از ۴۰ هزار تومان و برخی کمتر از ۴۰ هزار تومان داد و ستد می‌شود. به عنوان نمونه قیمت پایانی اوراق مرداد، شهریور، مهر، آبان و آذر، دی، بهمن و اسفند ماه ۱۳۹۷ بیش از ۴۰ هزار تومان است.</p>
      <p>همچنین اوراق فروردین ۱۳۹۸ نیز بیش از ۴۰ هزار تومان معامله می‌شود. در عین حال قیمت اوراق اردیبهشت خرداد، تیر، مرداد، شهریور و مهر ماه ۱۳۹۸ کمتر از ۳۹ هزار تومان است.</p>
      <p>برخی از اوراق‌هایی که تا سررسیدشان مهلت زیادی نمانده نیز با قمیت‌های پایین‌تر داد و ستد می‌شود، اما به دلیل پراکندگی قیمت اوراق، هزینه وام مسکن با متوسط قیمت ۴۰ هزار تومان محاسبه شده است.</p>
      <p>
        <b>۹.۶ میلیون هزینه دریافت وام ۱۲۰ میلیونی مسکن برای زوج‌ها</b>
      </p>
      <p>با توجه به این‌که زوج‌های تهرانی برای دریافت وام ۱۰۰ میلیون تومانی مسکن باید ۲۰۰ برگه تسهیلات مسکن خریداری کنند، هزینه این تعداد اوراق برای آنها هشت میلیون تومان می‌شود. به این مبلغ با احتساب ۲۰ میلیون تومان وام جعاله که بابت خرید آن باید ۴۰ برگ تسه خریداری شود، یک میلیون و ۶۰۰ هزار تومان اضافه می‌شود. در نتیجه در مجموع باید برای دریافت وام ۱۲۰ میلیون تومانی مسکن حدود ۹ میلیون و ۶۰۰ هزار تومان هزینه شود.</p>
      <p>همچنین زوج‌های غیر تهرانی که در شهرهایی با جمعیت بیش‌تر از ۲۰۰ هزار نفر جمعیت زندگی می‌کنند، می‌توانند تا سقف ۸۰ میلیون تومان وام بگیرند که برای گرفتن این مبلغ باید ۱۶۰ ورق بهادار خریداری کنند. با این حساب باید حدود شش میلیون و ۴۰۰ هزار تومان بابت خرید این اوراق بپردازند که با احتساب یک میلیون و ۶۰۰ هزار تومان برای خرید اوراق وام جعاله، در مجموع برای دریافت وام ۱۰۰ میلیون تومانی باید هشت میلیون تومان پرداخت کنند.</p>
      <p>علاوه بر این، زوج‌های ساکن در سایر شهرهای با جمعیت زیر ۲۰۰ هزار نفر می‌توانند برای گرفتن ۶۰ میلیون تومان وام مسکن، ۱۲۰ برگ بهادار خریداری کنند که باید چهار میلیون و ۸۰۰ هزار تومان بابت خرید اوراق بپردازند. هم‌چنین برای دریافت ۲۰ میلیون تومان دیگر بابت وام جعاله نیز باید یک میلیون و ۶۰۰ هزار تومان پرداخت کنند که در مجموع برای وام ۸۰ میلیون تومانی، حدود شش میلیون و ۴۰۰ هزار تومان از سوی زوجین باید پرداخت شود.</p>
      <p>
        <b>۶.۴ میلیون هزینه دریافت وام ۸۰ میلیونی مسکن برای مجردها</b>
      </p>
      <p>مجردهای تهرانی نیز می‌توانند تا سقف ۶۰ میلیون تومان و مجردهایی که در مراکز استان‌های بالای ۲۰۰ هزار نفر جمعیت دارند تا سقف ۵۰ میلیون تومان و در نهایت غیر زوج‌های ساکن در سایر مناطق تا سقف ۴۰ میلیون تومان وام دریافت کنند که به ترتیب هر کدام باید ۱۲۰، ۱۰۰ و ۸۰ برگ بهادار اوراق تسهیلات مسکن را از فرابورس ایران خریداری کنند.</p>
      <p>با این حساب مجردهای تهرانی باید برای خرید این اوراق چهار میلیون و ۸۰۰ هزار تومان، افراد ساکن در مراکز استان بالای ۲۰۰ هزار نفر جمعیت مبلغ چهار میلیون تومان و افراد گروه سوم مبلغ سه میلیون و ۲۰۰ هزار تومان پرداخت کنند.</p>
      <p>البته درصورت تمایل برای دریافت وام ۲۰ میلیون تومانی جعاله باید مبلغ یک میلیون و ۶۰۰ هزار تومان دیگر هم بپردازند. یعنی مجردهای تهرانی می‌توانند تا سقف ۸۰ میلیون تومان وام مسکن و جعاله بگیرند که برای خرید اوراق آن باید شش میلیون و ۴۰۰ هزار تومان بپردازند.</p>
    </article>
  </body>
</html>