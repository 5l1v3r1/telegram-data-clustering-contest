<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lillard-dal-v-nba-60-bodu-russell-52-ale-na-vyhry-to-nestacilo/1819036?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T11:02:00+00:00"/>
    <meta property="og:title" content="Lillard dal v NBA 60 bodů, Russell 52, ale na výhry to nestačilo"/>
    <meta property="og:description" content="New York - Damian Lillard z Portlandu dosáhl jako první basketbalista v této sezoně NBA na metu 60 bodů, ale na vítězství nad Brooklynem to nestačilo. Domácí podlehli 115:119. Střeleckou formu prokázal také D'Angelo Russell, který dal 52 bodů, s týmem Golden State však rovněž neuspěl. Loňští mistři oslabení o zraněné hvězdy ztratili duel na palubovce Minnesoty v prodloužení a prohráli 119:125."/>
  </head>
  <body>
    <article>
      <h1>Lillard dal v NBA 60 bodů, Russell 52, ale na výhry to nestačilo</h1>
      <address><time datetime="2019-11-09T11:02:00+00:00">09 Nov 2019, 11:02</time> by <a rel="author" href="http://www.ctk.cz/" target="_blank">ČTK</a></address>
      <p>New York - Damian Lillard z Portlandu dosáhl jako první basketbalista v této sezoně NBA na metu 60 bodů, ale na vítězství nad Brooklynem to nestačilo. Domácí podlehli 115:119. Střeleckou formu prokázal také D'Angelo Russell, který dal 52 bodů, s týmem Golden State však rovněž neuspěl. Loňští mistři oslabení o zraněné hvězdy ztratili duel na palubovce Minnesoty v prodloužení a prohráli 119:125.</p>
      <p>Lillard 60 body vylepšil své osobní i klubové maximum. Střelbu z pole měl devětadvacetiletý rozehrávač 19/33, proměnil sedm trojek z 16 pokusů a všech 15 trestných hodů. "Dal šedesát, ale naštěstí pro nás potřeboval 65," komentoval jeho výkon Spencer Dinwiddie, který byl s 34 body nejlepším střelcem vítězného Brooklynu.</p>
      <p>Sestavu Golden State, zdecimovanou o zraněné Stephena Curryho, Klaye Thompsona či Draymonda Greena, táhl Russell, jenž sám před pár dny laboroval s pohmožděným kotníkem. Letní posila z Brooklynu přidala k 52 bodům po devíti doskocích i asistencích, ale drama v závěru ovládla Minnesota. Klíčovou trojku dal 23 sekund před koncem prodloužení Andrew Wiggins, se 40 body nejlepší střelec vítězů.</p>
      <figure>
        <img src="https://i3.cn.cz/3/1573295101_P201911090232401.jpg"/>
      </figure>
      <p>"S míčem v rukou jsem schopen čehokoli. Pokaždé se snažím něco vymyslet, dnes nám to navíc i padalo. Přesto jsme prohráli, to se v NBA stává," řekl třiadvacetiletý Russell, jenž v pátek připomenul Ricka Barryho. Ten v roce 1978 odehrál v dresu Warriors poslední zápas s bilancí alespoň 52+9+9, když dal ještě o tři body víc.</p>
      <p>Ani další zářivý individuální výkon na výhru nestačil. Dvacetiletý Slovinec Luka Dončič už počtvrté v sezoně dosáhl na triple double, 38 body si zlepšil osobní rekord, jenže Dallas doma prohrál s New York Knicks 102:106. Dončič nasbíral i 14 doskoků a 10 asistencí.</p>
      <p>Spokojený však nebyl, v prodloužení totiž z velké dálky minul střelou, kterou mohl vyrovnat. "Špatně jsem se rozhodl, ani jsem v té chvíli vystřelit nechtěl. Co dodat, zase jsem zklamal spoluhráče," povzdechl si Dončič.</p>
      <p>Osobní maximum si vylepšil také Kamerunec Pascal Siakam na 44 bodů a obhájci titulu Torontu pomohl k výhře nad New Orleans 122:104. Drama v Utahu rozhodl Chorvat Bojan Bogdanovič trojkou v poslední sekundě a povedený zápas korunoval 33 body. Utah zdolal 103:100 Milwaukee, jehož řecký lídr a nejužitečnější hráč minulého ročníku Janis Adetokunbo dal 30 bodů.</p>
      <h3>NBA:</h3>
      <p>Atlanta - Sacramento 109:121, Dallas - New York 102:106, Denver - Philadelphia 100:97, Indiana - Detroit 112:106, LA Lakers - Miami 95:80, Minnesota - Golden State 125:119 po prodl., New Orleans - Toronto 104:122, Orlando - Memphis 118:86, Portland - Brooklyn 115:119, Utah - Milwaukee 103:100, Washington - Cleveland 100:113.</p>
      <h3>Východní konference:</h3>
      <p>
        <b>Atlantická divize:</b>
      </p>
      <ul>
        <li>1. | Boston | 7 | 6 | 1 | 85,7</li>
        <li>2. | Toronto | 8 | 6 | 2 | 75,0</li>
        <li>3. | Philadelphia | 8 | 5 | 3 | 62,5</li>
        <li>4. | Brooklyn | 8 | 4 | 4 | 50,0</li>
        <li>5. | New York | 9 | 2 | 7 | 22,2</li>
      </ul>
      <p>
        <b>Centrální divize:</b>
      </p>
      <ul>
        <li>1. | Milwaukee | 9 | 6 | 3 | 66,7</li>
        <li>2. | Indiana | 9 | 5 | 4 | 55,6</li>
        <li>3. | Detroit | 10 | 4 | 6 | 40,0</li>
        <li>4. | Cleveland | 8 | 3 | 5 | 37,5</li>
        <li>5. | Chicago | 9 | 3 | 6 | 33,3</li>
      </ul>
      <p>
        <b>Jihovýchodní divize:</b>
      </p>
      <ul>
        <li>1. | Miami | 9 | 6 | 3 | 66,7</li>
        <li>2. | Charlotte | 8 | 4 | 4 | 50,0</li>
        <li>3. | Atlanta | 8 | 3 | 5 | 37,5</li>
        <li>4. | Orlando | 9 | 3 | 6 | 33,3</li>
        <li>5. | Washington | 8 | 2 | 6 | 25,0</li>
      </ul>
      <h3>Západní konference:</h3>
      <p>
        <b>Jihozápadní divize:</b>
      </p>
      <ul>
        <li>1. | Dallas | 8 | 5 | 3 | 62,5</li>
        <li>| Houston | 8 | 5 | 3 | 62,5</li>
        <li>| San Antonio | 8 | 5 | 3 | 62,5</li>
        <li>4. | Memphis | 8 | 2 | 6 | 25,0</li>
        <li>5. | New Orleans | 8 | 1 | 7 | 12,5</li>
      </ul>
      <p>
        <b>Severozápadní divize:</b>
      </p>
      <ul>
        <li>1. | Denver | 8 | 6 | 2 | 75,0</li>
        <li>2. | Utah | 9 | 6 | 3 | 66,7</li>
        <li>3. | Minnesota | 8 | 5 | 3 | 62,5</li>
        <li>4. | Oklahoma City | 8 | 3 | 5 | 37,5</li>
        <li>5. | Portland | 9 | 3 | 6 | 33,3</li>
      </ul>
      <p>
        <b>Pacificiká divize:</b>
      </p>
      <ul>
        <li>1. | LA Lakers | 8 | 7 | 1 | 87,5</li>
        <li>2. | LA Clippers | 9 | 6 | 3 | 66,7</li>
        <li>3. | Phoenix | 8 | 5 | 3 | 62,5</li>
        <li>4. | Sacramento | 9 | 3 | 6 | 33,3</li>
        <li>5. | Golden State | 9 | 2 | 7 | 22,2</li>
      </ul>
    </article>
  </body>
</html>