<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459721/%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF-%E0%A6%AA%E0%A7%87%E0%A6%B2%E0%A7%87%E0%A6%A8-%E0%A6%AC%E0%A7%8D%E0%A6%B0%E0%A6%BE%E0%A6%9C%E0%A6%BF%E0%A6%B2%E0%A7%87%E0%A6%B0-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%AA%E0%A7%8D%E0%A6%B0%E0%A7%87%E0%A6%B8%E0%A6%BF%E0%A6%A1%E0%A7%87%E0%A6%A8%E0%A7%8D%E0%A6%9F-%E0%A6%B2%E0%A7%81%E0%A6%B2%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-09T11:14:00+00:00"/>
    <meta property="og:title" content="মুক্তি পেলেন ব্রাজিলের সাবেক প্রেসিডেন্ট লুলা"/>
    <meta property="og:description" content="অনলাইন ডেস্ক ॥ ৭ নভেম্বর ব্রাজিলের সুপ্রিম কোর্ট রুল জারি করেছিল, যেসব বন্দি আপিল করার পরেও ব্যর্থ হয়েছেন, কেবল তারাই কারাভোগ করবেন, বাকিদের মুক্তি দেওয়া হবে। সুপ্রিম কোর্টের ওই রুলের প্রেক্ষিতে সাময়িকভাবে কারামুক্তি পেয়েছেন এই সাবেক প্রেসিডেন্ট। আন্তর্জাতিক সংবাদমাধ্যম বিবিসি জানায়, কারাগার থেকে বেরিয়ে আসার সময় ..."/>
  </head>
  <body>
    <article>
      <h1>মুক্তি পেলেন ব্রাজিলের সাবেক প্রেসিডেন্ট লুলা</h1>
      <address>
        <time datetime="2019-11-09T11:14:00+00:00">09 Nov 2019, 11:14</time>
      </address>
      <figure>
        <img src="http://www.dailyjanakantha.com/files/201911/1573301645_06.jpg"/>
      </figure>
      <p>অনলাইন ডেস্ক ॥ ৭ নভেম্বর ব্রাজিলের সুপ্রিম কোর্ট রুল জারি করেছিল, যেসব বন্দি আপিল করার পরেও ব্যর্থ হয়েছেন, কেবল তারাই কারাভোগ করবেন, বাকিদের মুক্তি দেওয়া হবে। সুপ্রিম কোর্টের ওই রুলের প্রেক্ষিতে সাময়িকভাবে কারামুক্তি পেয়েছেন এই সাবেক প্রেসিডেন্ট।</p>
      <p>আন্তর্জাতিক সংবাদমাধ্যম বিবিসি জানায়, কারাগার থেকে বেরিয়ে আসার সময় হাজার হাজার মানুষ জোর করতালি দিয়ে স্বাগত জানান লুলাকে।</p>
      <p>৭৪ বছর বয়সী এ বামপন্থি নেতা ২০০৩ থেকে ২০১০ সাল পর্যন্ত ব্রাজিলের নেতৃত্ব দিয়েছেন। গত বছরের প্রেসিডেন্ট নির্বাচনেও সম্ভাব্য বিজয়ী হিসেবে জরিপে এগিয়ে ছিলেন তিনি। কিন্তু, বড় একটি দুর্নীতি কেলেঙ্কারিতে বন্দি হওয়ার পর ওই নিার্বচনে জিতে ব্রাজিলের প্রেসিডেন্ট হন জাইর বোলসোনারো। এর আগেও লুলার বিরুদ্ধে একাধিক দুর্নীতির অভিযোগ উঠেছিল।</p>
      <p>তবে, শুরু থেকেই এসব অভিযোগ অস্বীকার করেছেন লুইজ লুলা ডা সিলভা। তার দাবি, তিনি রাজনৈতিক ষড়যন্ত্রের শিকার। একারণে লুলার কারামুক্তিকে সাময়িক বিজয় হিসেবেই দেখছেন তার সমর্থকেরা।</p>
      <p>কারাগার থেকে বেরিয়ে লুলা গণমাধ্যমকে বলেন, আমি ভাবতেও পারিনি, গত ৫৮০ দিন ধরে বৃষ্টি বা ৪০ ডিগ্রির (সেলসিয়াস তাপমাত্রা) মধ্যে যেসব মানুষ শুভ সকাল, শুভ বিকেল, শুভরাত্রি বলে চিৎকার করেছে, আজ তাদের সঙ্গে কথা বলতে পারবো।</p>
      <p>তিনি সমর্থকদের আশ্বস্ত করেছেন, নিজের নির্দোষ হওয়ার বিষয়টি অবশ্যই আদালতে প্রমাণ করবেন। তবে, লুলার কারামুক্ত জীবন কতটা দীর্ঘ হবে তা নিয়ে সংশয় রয়েছে। কারণ, তার বিরুদ্ধে আরও কয়েকটি দুর্নীতির মামলা রয়েছে।</p>
    </article>
  </body>
</html>