<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/finance/enfia-sto-trapezi-nea-meiosi-tou-forou-sta-akinita/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T11:50:16+00:00"/>
    <meta property="og:title" content="ΕΝΦΙΑ : Στο τραπέζι νέα μείωση του φόρου στα ακίνητα"/>
    <meta property="og:description" content="Το ενδεχόμενο περαιτέρω μείωσης του φόρου ακινήτων μετά τον Μάιο του 2020 άφησε ο υπουργός Οικονομικών Χρήστος Σταϊκούρας"/>
  </head>
  <body>
    <article>
      <h1>ΕΝΦΙΑ : Στο τραπέζι νέα μείωση του φόρου στα ακίνητα</h1>
      <h2>Το ενδεχόμενο περαιτέρω μείωσης του φόρου ακινήτων μετά τον Μάιο του 2020 άφησε ο υπουργός Οικονομικών Χρήστος Σταϊκούρας</h2>
      <address><time datetime="2019-11-09T11:50:16+00:00">09 Nov 2019, 11:50</time> by <a rel="author">ΤοΒΗΜΑ Team</a></address>
      <p>Ανοικτό το ενδεχόμενο να μειωθεί περαιτέρω ο ΕΝΦΙΑ, μετά τον Μάιο του 2020, άφησε ο υπουργός Οικονομικών Χρήστος Σταϊκούρας μιλώντας στον ΑΝΤ1.</p>
      <p>Ο κ. Σταϊκούρας τόνισε ότι είναι πολύ πιθανό, μετά τον Μάιο του 2020, να μειωθεί κι άλλο ο ΕΝΦΙΑ, ενώ στόχο της κυβέρνησης αποτελεί η μείωση του τέλους επιτηδεύματος και της εισφοράς αλληλεγγύης.</p>
      <p>
        <a href="https://www.in.gr/2019/11/10/greece/panelladikes-erxetai-kai-meiosi-eisakteon-meta-tin-anastoli-leitourgias-ton-neon-tmimaton-sta-aei/">Πανελλαδικές : Έρχεται και μείωση εισακτέων μετά την αναστολή λειτουργίας των νέων τμημάτων στα ΑΕΙ;</a>
      </p>
      <p>Παράλληλα, ο υπουργός Οικονομικών σημείωσε ότι ωριμάζουν οι συνθήκες ώστε το 2020 μαζί με τους θεσμούς να εξεταστεί η μείωση των δημοσιονομικών στόχων. «Θέλουμε να είναι στο 2% από το 2021 το πλεόνασμα» πρόσθεσε.</p>
      <p>Το 2020 προβλέπεται να είναι έτος μεγάλων αλλαγών στη φορολογία για τα ακίνητα.</p>
      <h3>Ο ΕΝΦΙΑ</h3>
      <p>Τον ερχόμενο Μάιο, όπως έχει δηλώσει ο κ. Σταϊκούρας, όταν θα έχει ολοκληρωθεί η άσκηση της αναπροσαρμογής και επέκτασης των αντικειμενικών αξιών των ακινήτων σε όλη τη χώρα, «υπάρχει σοβαρό ενδεχόμενο να προκύψει επιπλέον δημοσιονομικός χώρος που θα κατευθυνθεί στη μείωση του ΕΝΦΙΑ για τα νοικοκυριά που σταθερά πληρώνουν τα τελευταία χρόνια πολύ υψηλές υποχρεώσεις για την ακίνητη περιουσία τους».</p>
      <p>Με δεδομένο ότι ο ΕΝΦΙΑ του 2020 θα υπολογιστεί με βάση τις νέες αντικειμενικές αξίες που θα καθοριστούν τον ερχόμενο Μάιο, στο υπουργείο Οικονομικών σχεδιάζουν να προχωρήσουν σε νέα μείωση του φόρου κατά μέσο όρο 10%.</p>
      <figure>
        <img src="https://www.in.gr/wp-content/uploads/2019/11/akinita1-600x400.jpg"/>
      </figure>
      <p>Σύμφωνα με πληροφορίες, η νέα μείωση του ΕΝΦΙΑ δεν θα είναι οριζόντια αλλά στοχευμένη με παρεμβάσεις στην κλίμακα και τους συντελεστές υπολογισμού του βασικού φόρου προκειμένου να σβήσουν οι φορολογικές επιβαρύνσεις που θα προκύψουν από το άλμα που θα κάνουν οι αντικειμενικές αξίες σε πολλές περιοχές της χώρας.</p>
      <p>Επίσης δεν αποκλείεται να μειωθεί ή ακόμα και να καταργηθεί ο συμπληρωματικός φόρος, ο οποίος επιβαρύνει σήμερα περίπου 500.000 φορολογούμενους οι οποίοι έχουν στην κατοχή τους ακίνητη περιουσία που υπερβαίνει τις 250.000 ευρώ.</p>
      <h4>Οι νέες αντικειμενικές αξίες</h4>
      <p>Ήδη έχει πιάσει δουλειά στο υπουργείο Οικονομικών η ειδική επιτροπή που έχει συσταθεί για τον εξορθολογισμό του συστήματος των αντικειμενικών αξιών των ακινήτων.</p>
      <p>Σύμφωνα με τον σχεδιασμό, οι τιμές ζώνης θα ευθυγραμμιστούν με τις εμπορικές αξίες, με τις υψηλότερες αυξήσεις να αναμένονται στις περιοχές όπου η «ψαλίδα» μεταξύ των εμπορικών και των αντικειμενικών τιμών παραμένει μεγάλη ακόμα και μετά την τελευταία αναπροσαρμογή τον Ιούνιο του 2018.</p>
      <p>Η εξίσωση αντικειμενικών και εμπορικών τιμών θα οδηγήσει και σε μειώσεις των τιμών ζώνης σε περιοχές όπου σήμερα οι τιμές που λαμβάνει υπόψη της η εφορία κινούνται πάνω από τις εμπορικές αξίες.</p>
      <p>Την ίδια στιγμή, αυξήσεις στις φορολογητέες αξίες των ακινήτων αναμένεται να φέρει η επέκταση του αντικειμενικού συστήματος σε 7.000 περιοχές σε όλη τη χώρα, όπου σήμερα δεν ισχύει το σύστημα των ζωνών των αντικειμενικών τιμών. Με την επέκταση του αντικειμενικού συστήματος, οι τιμές των ακινήτων που βρίσκονται σήμερα σε παραθαλάσσιες περιοχές και νησιά εκτός αντικειμενικού συστήματος θα αυξηθούν.</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
    </article>
  </body>
</html>