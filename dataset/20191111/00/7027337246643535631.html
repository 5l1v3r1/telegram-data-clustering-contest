<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697834/%D9%88%D8%B2%DB%8C%D8%B1-%D8%B1%D8%A7%D9%87-%D8%AD%D8%AF%D8%A7%DA%A9%D8%AB%D8%B1-%D9%82%DB%8C%D9%85%D8%AA-%D9%85%D8%B3%DA%A9%D9%86-%D9%85%D9%84%DB%8C-%D9%85%D8%AA%D8%B1%DB%8C-35-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="وزیر راه: حداکثر قیمت مسکن ملی متری 3.5 میلیون تومان"/>
    <meta property="og:description" content="قیمت مسکن ملی مشخص است و به هنگام انعقاد قرارداد با مردم اعلام می‌شود اما به صورت کلی حداکثر قیمت آنها متری ۲.۵ تا ۳.۵ میلیون تومان است که البته در کلانشهرها متفاوت بوده و قیمت مسکن ملی به هنگام عقد قرارداد با مردم مشخص می‌شود."/>
  </head>
  <body>
    <article>
      <h1>وزیر راه: حداکثر قیمت مسکن ملی متری 3.5 میلیون تومان</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>قیمت مسکن ملی مشخص است و به هنگام انعقاد قرارداد با مردم اعلام می‌شود اما به صورت کلی حداکثر قیمت آنها متری ۲.۵ تا ۳.۵ میلیون تومان است که البته در کلانشهرها متفاوت بوده و قیمت مسکن ملی به هنگام عقد قرارداد با مردم مشخص می‌شود.</b>
      </p>
      <figure>
        <img src="https://cdn.asriran.com/files/fa/news/1398/8/20/1035829_415.jpg"/>
      </figure>
      <p>وزیر راه و شهرسازی گفت: حداکثر قیمت مسکن ملی به غیر از برخی کلانشهرها متری ۳.۵ میلیون تومان است که جامعه هدف اصلی ما مردم دهک سوم تا هفتم هستند.</p>
      <p>محمد اسلامی در حاشیه هفتمین کنفرانس بین‌المللی ایستگاه‌های آینده در هتل پاسیان اوین در پاسخ به سوالی درباره آخرین وضعیت قیمت و ثبت نام مسکن ملی اظهار کرد: ثبت نام مسکن ملی به صورت آزمایشی در کرمان آغاز شد تا بتوانیم ضمن آسیب‌شناسی سامانه همه مقدمات و اقدامات لازم را برای ثبت نام مردم فراهم کنیم.</p>
      <p>وی ادامه داد: ۱۰ استان دیگر در کشور در طرح اقدام مسکن ملی قرار گرفته‌اند که در این میان سه استان از شنبه در سامانه می‌توانند نسبت به تهیه و اسکن مدارک لازم اقدام کنند و از فردا ثبت نام آنها آغاز می‌شود و به تدریج بقیه استان‌ها نیز در این طرح وارد می‌شوند.</p>
      <p>وزیر راه و شهرسازی همچنین در پاسخ به سوالی مبنی بر این‌که آیا مشخص نشدن قیمت قطعی مسکن ملی باعث بالا رفتن قیمت آن از سوی سازندگان نمی‌شود؟ اظهار کرد: قیمت مسکن ملی مشخص است و به هنگام انعقاد قرارداد با مردم اعلام می‌شود اما به صورت کلی حداکثر قیمت آنها متری ۲.۵ تا ۳.۵ میلیون تومان است که البته در کلانشهرها متفاوت بوده و قیمت مسکن ملی به هنگام عقد قرارداد با مردم مشخص می‌شود.</p>
      <p>اسلامی ادامه داد: در اکثر قریب به اتفاق کلانشهرها نیز قیمت نباید بیشتر از ۳.۵ میلیون تومان باشد.</p>
      <p>وزیر راه و شهرسازی همچنین درباره ثبت نام طرح اقدام ملی مسکن گفت:‌ یکی از اهداف اصلی در این طرح شناسایی متقاضیان واقعی مسکن است تا بتوانیم زمین کافی در اختیار مردم قرار دهیم و آنها به خانه‌هایشان برسند.</p>
      <p>وی بیان کرد: در این طرح به چند صورت عمل می‌کنیم آنهایی که زمین نداشته باشند در اختیارشان قرار می‌دهیم یا آنکه به شرکت‌های سازنده زمین می‌دهیم تا خودشان به صورت مستقیم با مردم وارد قرارداد شوند در شرایطی که مردم خودشان زمین دارند مانند بافت‌های فرسوده نیز به آنها پروانه ساخت رایگان و تسهیلات می‌دهیم که تاکنون ۲۰ هزار نفر برای دریافت تسهیلات اقدام کرده‌اند همچنین صندوق پس‌انداز یکم را به این طرح متصل کردیم و تاکنون ۳۴۰ هزار نفر در این قالب قرار گرفته‌اند.</p>
      <p>
        <b>پرواز آنتونوف ۷۴ ممنوع نبود</b>
      </p>
      <p>اسلامی در پاسخ به سوال خبرنگار ایسنا مبنی بر این‌که آیا رییس جمهور در سال ۱۳۹۳ پرواز آنتونوف ۷۴ را ممنوع کرده بود یا خیر و این‌که پرواز این هواپیما با چه مجوزی صورت می‌گیرد؟ اظهار کرد: باید همه بدانیم مرجع ملی و بین‌المللی پرواز هر هواپیمایی در ایران سازمان هواپیمایی کشوری است و دیگر این‌که پرواز انتونوف ۱۴۰ که پرونده آن بررسی و مشخص شده است با توجه به نبود درخواست از سوی مالک این هواپیما انجام نمی‌شود.</p>
      <p>وزیر راه و شهرسازی افزود: آنتونوف ۷۴ نیز از گذشته تاکنون پرواز می‌کرده و هیچ‌گاه منع پروازی برایش صادر نشده است و افرادی که این مساله را اعلام می‌کنند صلاحیتی در این زمینه ندارند.</p>
      <p>وی همچنین در پاسخ به سوال دیگری درباره‌ی پرونده قضایی تشکیل شده برای رییس سازمان هواپیمایی کشوری در زمینه پرونده سقوط هواپیمای تهران - یاسوج گفت: هیچ پرونده‌ای برای رییس سازمان هواپیمایی تشکیل نشده و هر مرجعی که پرونده تشکیل می‌دهد بایستی به این نکته توجه کند که مرجع ملی و بین‌المللی برای تشخیص علت بروز سانحه هوایی، سازمان ملی هواپیمایی کشوری است و نمی‌توانیم در کشور صدتا مرجع داشته باشیم.</p>
      <p>
        <b>تحویل ۲۰ هزار مسکن مهر پردیس به متقاضیان در روزهای آینده</b>
      </p>
      <p>وزیر راه و شهرسازی همچنین درباره مسکن مهر پردیس، گفت: با توجه به سرعت گرفتن ساخت مسکن مهر در این شهر طی این روزها باید شاهد تحویل ۲۰ هزار مسکن مهر پردیس به متقاضیان باشیم البته پردیس امروز با سنوات گذشته از نظر کیفیت و خدمات متفاوت است و قابل ملاحظه نیست.</p>
      <p>مقاوم‌سازی خانه‌های روستایی در زلزله آذربایجان جواب داد</p>
      <p>اسلامی درباره زلزله رخ داده در آذربایجان شرقی و مقاوم‌سازی مسکن‌های روستایی، گفت: در برنامه ما سالانه احداث، نوسازی و مقاوم‌سازی ۲۰۰ هزار مسکن روستایی را در دستور کار قرار داده‌ایم که در سال گذشته ۷۹ هزار دستگاه خانه روستایی مقاوم سازی و نوسازی شده و امسال تاکید کردیم تا این عدد به ۲۰۰ هزار دستگاه برنامه‌ریزی شده برسد. البته آذربایجان شرقی نشان داد که مقاوم‌سازی و نوسازی جواب می‌دهد و با توجه به این‌که در برخی مناطق این استان اعداد و ارقام مقاوم‌سازی بین ۵۰ تا ۷۰ درصد بود شاهد این بودیم که تلفات به شدت کاهش پیدا کرد و این کار را همچنان ادامه خواهیم داد.</p>
      <p>
        <b>افزایش ۵ برابری ترانزیت تا سه سال آینده</b>
      </p>
      <p>وزیر راه و شهرسازی درباره‌ی آخرین وضعیت خطوط ریلی جدید احداث شده در کریدورهای بین‌المللی و تاثیر آن بر ترانزیت کالا، گفت: در حال حاضر اتصال راه‌آهن چابهار به زاهدان و رشت به آستارا را در دستور کار قرار داده‌ایم و با توجه به توسعه خطوط ریلی شاهد بودیم که در سال گذشته ۱۰ میلیون تن بار در کشور ترانزیت شد و براساس برنامه‌ریزی‌های صورت گرفته در این زمینه تا سه سال آینده این عدد به ۵۰ میلیون تن خواهد رسید.</p>
    </article>
  </body>
</html>