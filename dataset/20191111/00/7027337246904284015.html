<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697747/%DA%A9%D8%AF%D8%A7%D9%85-%D8%B3%D8%A7%D8%AE%D8%AA%E2%80%8C-%D9%88-%D8%B3%D8%A7%D8%B2%D9%87%D8%A7%DB%8C-%D8%B4%D9%85%D8%A7%D9%84-%D8%AA%D8%AE%D8%B1%DB%8C%D8%A8-%D9%85%DB%8C%E2%80%8C%D8%B4%D9%88%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="کدام ساخت‌ و سازهای شمال تخریب می‌شوند؟"/>
    <meta property="og:description" content="مدیرکل مهندسی سواحل و بنادر سازمان بنادر و دریانوردی گفت: در ساخت‌و سازهای دریایی که پرونده آن‌ها طی ماه‌های گذشته بررسی و برای طی کردن مراحل قانونی به مراجع قضایی ارسال شد، چند مورد بر اساس احکام صادره تخریب شده و بقیه آن‌ها نیز در صف بررسی و صدور حکم هستند."/>
  </head>
  <body>
    <article>
      <h1>کدام ساخت‌ و سازهای شمال تخریب می‌شوند؟</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035604_861.jpg"/>
      </figure>
      <p>مدیرکل مهندسی سواحل و بنادر سازمان بنادر و دریانوردی گفت: در ساخت‌و سازهای دریایی که پرونده آن‌ها طی ماه‌های گذشته بررسی و برای طی کردن مراحل قانونی به مراجع قضایی ارسال شد، چند مورد بر اساس احکام صادره تخریب شده و بقیه آن‌ها نیز در صف بررسی و صدور حکم هستند.</p>
      <p>حمید خلیلی در گفت‌وگو با ایسنا اظهار کرد: بسیاری از پرونده‌های تشکیل شده در زمینه ساخت‌ و سازهای دریایی غیر مجاز در مراحل قضایی و تکمیل پرونده هستند اما در همین مدت زمان کوتاه چند ماهه نیز چندین مورد تخریب داشته‌ایم و دیگر موارد نیز در حال تکمیل پرونده و طی مراحل قضایی هستند.</p>
      <p>وی در پاسخ به این سوال که کدام سازه‌ها و ساخت و سازهای دریایی در مناطق شمالی کشور مشمول تخریب و برخورد قانونی خواهند شد، افزود: هر سازه‌ای که با آب در تماس باشد شامل اسکله، دیوار حفاظت ساحلی، دلفین‌های نفتی، ساحل‌های اختصاصی، موج شکن‌ها و ... که مجوزی نداشته باشند، به عنوان سازه‌های غیرمجاز شناسایی شده و مشمول تخریب و برخورد قضایی قرار خواهند گرفت.</p>
      <p>مدیرکل مهندسی سواحل وبنادر سازمان بنادر و دریانوردی ادامه داد: البته در این زمینه باید گفت که بر اساس قانون، قسمتی از سازه که با دریا و آب در تماس باشد در حیطه وظایف و اختیارات سازمان بنادر و دریانوردی خواهد بود و بخش ساحل و پسکرانه‌های آن در حوزه وظایف دیگر دستگاه‌ها از جمله سازمان جنگل‌ها، مراتع و آبخیزداری است.</p>
      <p>خلیلی با بیان اینکه در حوزه ساخت و سازهای غیر مجاز دریایی مناطق شمالی وضعیت بدتری نسبت به سواحل جنوبی کشور دارند، گفت: در سواحل شمالی کشور استان مازندران رکورددار بیشترین سازه‌های دریایی غیر مجاز است و پس از این استان گیلان و مازندران هستند و چنین تخلفاتی بسته به جاذبه‌های هر منطقه متفاوت است.</p>
    </article>
  </body>
</html>