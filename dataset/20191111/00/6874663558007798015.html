<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773454,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="מנור וכפיר גינדי נכנסים לתחום הקנאביס הרפואי"/>
    <meta property="og:description" content="ל&quot;כלכליסט&quot; נודע כי שני האחים מקימים מתקן לגידול קנאביס רפואי ביישוב נוף הגליל, ומתכננים להקים בצמוד לו מפעל ייצור, במסגרת פעילות ההשקעות הפרטית שלהם. פעילות הקנאביס שיקימו מיועדת לייצוא"/>
  </head>
  <body>
    <article>
      <h1>מנור וכפיר גינדי נכנסים לתחום הקנאביס הרפואי</h1>
      <h2>ל"כלכליסט" נודע כי שני האחים מקימים מתקן לגידול קנאביס רפואי ביישוב נוף הגליל, ומתכננים להקים בצמוד לו מפעל ייצור, במסגרת פעילות ההשקעות הפרטית שלהם. פעילות הקנאביס שיקימו מיועדת לייצוא</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">צלי גרינברג</a></address>
      <p>האחים מנור וכפיר גינדי, בעלי שליטה בחברת גינדי קפיטל, מקימים מתקן גידול קנאביס רפואי תוך מבני (INDOOR) על כ-3 דונם ביישוב נוף הגליל, שבאזור הגליל התחתון, במסגרת פעילות ההשקעות הפרטית שלהם. כך נודע לכלכליסט. לצד מתקן הגידול מתכננים האחים גינדי להקים גם מפעל ייצור, ומתכננים להחזיק בכל שרשרת הערך של פעילות הקנאביס הרפואי - אותה הם מייעדים כרגע לטובת הייצוא בלבד, שעתיד להיות מוחל החל מהרבעון הראשון של 2020.</p>
      <figure>
        <img src="https://images1.calcalist.co.il/PicServer3/2019/11/11/946413/1NL.jpg"/>
        <figcaption>מימין כפיר ומנור גינדי <br/>צילום: טל שחר</figcaption>
      </figure>
      <p>מתקן הגידול והמפעל נבנים לטובת עמידה בתקינה האירופאית לגידול החקלאי (תקן EU-GAP) והייצור (תקן EU-GMP) של הקנאביס הרפואי, ועתידים להגיע לייצור של עד מספר טונות בשנה של קנאביס רפואי 'מדיקל גרייד' (תוצרת המתאימה לתקן רפואי). הקמת פעילות הגידול צפויה להיות מושלמת ברבעון השלישי של 2020, ומנור וכפיר גינדי עתידים להחזיק ברוב המהותי של מניות חברת הקנאביס הרפואי החדשה, שלה כבר הסכמים עם חברות באירופה. גורמים בתחום הקנאביס מעריכים כי עלות הקמת פעילות גידול קנאביס רפואי תוך מבני (INDOOR) המכילה מערכות ניהול חכמות נאמדת בכ-8 עד 12 מיליון שקל, ועלות הקמת מפעל קנאביס נאמדת בכ-12 עד 30 מיליון שקל (בהתאם לגודל המפעל וכמות החדרים הנקיים המוקמים בו). מנור וכפיר גינדי נכנסים לתחום אחרי שגם יזמי נדל"ן אחרים כבר נכנסו לתחום הקנאביס הרפואי בהם, ברק רוזן, אחד מבעלי השליטה בקנדה ישראל, שהשתלט יחד עם קבוצת משקיעים על חברת הקנאביס הרפואי קנביט בפברואר השנה; עידו חג'ג', הבעלים המשותף של קבוצת חג'ג', שהשקיע ב-5 לפברואר השנה 6 מיליון שקל יחד עם 2 משקיעים נוספים בחברת הקנאביס הציבורית יו ניבו; ועמוס לוזון, הבעלים של לוזון נדל"ן, שרכש מניות של השלד הבורסאי הרודיום בספטמבר האחרון תמורת 5 מיליון שקל לקראת מיזוג השלד עם חברת הקנאביס 'פנאקסיה ישראל'. מהמשרדים של מנור גינדי וכפיר גינדי סירבו להתייחס לנושא.</p>
    </article>
  </body>
</html>