<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773511,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="תל אביב אישרה להפעיל מערך נסיעות חינמי בשבתות וחגים"/>
    <meta property="og:description" content="מועצת העירייה אישרה הפעלה של שבעה קווים. סגן ראש העיר: מדובר במהלך היסטורי שישנה מציאות עבור רבים מתושבי המטרופולין&quot;"/>
  </head>
  <body>
    <article>
      <h1>תל אביב אישרה להפעיל מערך נסיעות חינמי בשבתות וחגים</h1>
      <h2>מועצת העירייה אישרה הפעלה של שבעה קווים. סגן ראש העיר: מדובר במהלך היסטורי שישנה מציאות עבור רבים מתושבי המטרופולין"</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">ליאור גוטמן</a></address>
      <p>מליאת מועצת עיריית תל אביב אישרה הערב (ב') ברוב של 80% את התקציב להפעלת שירותי הסעות חינמיות בעיר. מדובר בהפעלה של שבעה קווים עם תקציב של כ-9 מיליון שקל לתל אביב עצמה, או כ-12.5 מיליון שקל לשנה במידה וערים אחרות יחתמו על הסכם שיתוף פעולה. </p>
      <p>בעיריית תל אביב טוענים <a href="https://www.calcalist.co.il/local/articles/0,7340,L-3772686,00.html%20">שקריית אונו, גבעתיים</a>, רמת השרון והרצליה אמורות להצטרף, וליצור חיבור של כמה ערים לטובת התושבים. לגבי רמת גן קיימת מחלוקת על שם הקו, אולם בכל מקרה ראש עיריית רמת גן כרמל שאמה הכהן כבר הודיע שיפעיל קו משלו כבר בשבועות הקורבים.</p>
      <p>לטענת עיריית תל אביב מי שיפעיל את השירות היא חברת ארגון מוניות תל אביב, שזכתה באוגוסט האחרון במכרז של משרד התחבורה להפעיל את קווי מוניות השירות הרגילים בקו 4 וקו 5.</p>
      <p>עו"ד ראובן לדיאנסקי, סגן ראש עיריית ת"א-יפו (יו"ר סיעת "חי -חילונים ירוקים"), אמר הערב ש"לפני כשנה, במערכת הבחירות המוניציפליות, התחייבה סיעת "חי - חילונים ירוקים" בראשותי, כמי שמובילה את האג'נדה החילונית בתל אביב, שתהיה תחבורה ציבורית בשבתות בעיר - והנה זה קורה! מדובר בלא פחות ממהלך היסטורי שישנה מציאות עבור רבים מתושבי העיר והמטרופולין.</p>
      <figure>
        <img src="https://images1.calcalist.co.il/PicServer3/2016/08/14/629335/YE1909752_l.jpg"/>
        <figcaption>מונית שירות (ארכיון) <br/>צילום: דנה קופל</figcaption>
      </figure>
      <p>"הפעלת תחבורה ציבורית בשבת היא לא גחמה ולא ניסיון לפגוע ברגשותיהם של הציבור הדתי אלא הנגשת שירות בסיסי לרוב הגדול והמכריע של תושבי תל אביב-יפו. תחבורה ציבורית בשבת צריכה להיות מידתית, ירוקה ושלא תהווה מטרד לציבור. תחבורה ציבורית בשבתות גם תאפשר לרבים לוותר על הרכב הפרטי בסופי השבוע כך שיהיו פחות עומסי תנועה וזיהום אוויר".</p>
      <p>מי שינסה לחסום את השירות הוא שר התחבורה בצלאל סמוטריץ', וזאת רק במידה ותקום ממשלה שבה הוא ישאר שר התחבורה. <a href="https://www.calcalist.co.il/local/articles/0,7340,L-3773010,00.html">בדיון שנערך שבוע שעבר בכנסת אמר</a> שמאחר ומדובר בשירות הסעות חינמי ידיו כבולות והוא לא יכול לעצור את היוזמה. "אני כואב מאוד את הפגיעה הזו. יש מי שמנצל פרצה בחוק בתקופת דמדומים של הממשלה. העיריות מתחכמות ואומרות שייקחו את הכסף מתקציביהן ולא יגבו כסף מנוסעים כך שזה לא יוגדר כתחבורה ציבורית אלא כהיסעים, ולכן אני לא יכול לעצור זאת באופן ישיר".</p>
    </article>
  </body>
</html>