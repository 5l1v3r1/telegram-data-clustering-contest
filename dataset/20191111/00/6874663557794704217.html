<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773455,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="מייסד אפל נגד אפל קארד: שירות האשראי מפלה נשים לרעה"/>
    <meta property="og:description" content="סטיב ווזניאק טען שכרטיס החברה נתן לו מסגרת גדולה פי עשרה מזו של אשתו, למרות שכל נכסיהם משותפים; הרשויות בניו יורק פתחו בחקירה נגד בנק גולדמן זאקס, שותף אפל במיזם הכרטיס"/>
  </head>
  <body>
    <article>
      <h1>מייסד אפל נגד אפל קארד: שירות האשראי מפלה נשים לרעה</h1>
      <h2>סטיב ווזניאק טען שכרטיס החברה נתן לו מסגרת גדולה פי עשרה מזו של אשתו, למרות שכל נכסיהם משותפים; הרשויות בניו יורק פתחו בחקירה נגד בנק גולדמן זאקס, שותף אפל במיזם הכרטיס</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">שירות כלכליסט</a></address>
      <p>מייסד אפל סטיב ווזניאק יצא נגד <a href="https://www.calcalist.co.il/internet/articles/0,7340,L-3759173,00.html">כרטיס האשראי של החברה</a>, אפל קארד; לפי דיווח של רויטרס, טען ווזניאק להטייה מגדרית באלגוריתם הניהול של הכרטיס. בכך, העצים את הביקורת נגד אפל קארד בארה"ב.</p>
      <figure>
        <img src="https://images1.calcalist.co.il/PicServer2/20122005/438823/AMIT-250814-22463560_l.jpg"/>
        <figcaption>סטיב ווזניאק <br/>צילום: עמית שעל</figcaption>
      </figure>
      <p>הפרשה החלה ביום ה' האחרון, לאחר שהיזם דייוויד היינמאייר הנסון יצא נגד אפל קארד בשורה של פוסטים שפרסם בטוויטר, בהם אמר שהאלגוריתם נתן לו פי 20 אשראי משנתן לאשתו. כרטיס האשראי, שמהווה חלק ממאמץ נרחב של אפל להפיק יותר הכנסות משירותים מקוונים, הושק באוגוסט, בשיתוף עם קבוצת גולדמן זאקס. האחרונה מסרה שמגישי המועמדות לאפל קארד נבדקים באופן עצמאי, על פי הכנסתם ודירוג האשראי שלהם, תוך לקיחה בחשבון של גורמים כמו ניקוד אשראי וחוב אישי. כמו כן, נימקה שיכול להיות ששני בני משפחה אחת קיבלו החלטות שונות לגבי האשראי שניתן להם, אך הוסיפה: "לא קיבלנו או נקבל החלטות על פי גורמים כמו מגדר".</p>
      <p>הנסון לא חשף פרטים כספיים קונקרטיים לגביו או לגבי אשתו, אך צייץ ששניהם הגישו החזרי מס במשותף ושלאשתו יש דירוג אשראי טוב משלו.</p>
      <p>בשבת הצטרף ווזניאק לביקורת לאחר שלטענתו קיבל פי עשרה אשראי מהאפל קארד לעומת אשתו. "אין לנו חשבונות בנק, כרטיסי אשראי או נכסים כלשהם שאינם משותפים", צייץ ווזניאק בטוויטר בתגובה להנסון. "חבל שקשה להשיג בן אנוש שיוכל לתקן את זה. היום ב-2019 הכל זה רק ביג טק".</p>
      <p>בעקבות הביקורת, הודיעה מחלקת השירותים הפיננסיים של ניו יורק שהיא פותחת בחקירה לגבי שיטות מתן האשראי של גולדמן זאקס.</p>
    </article>
  </body>
</html>