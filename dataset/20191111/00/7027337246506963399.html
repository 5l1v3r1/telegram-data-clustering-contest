<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697876/%D9%87%D8%B4%D8%AF%D8%A7%D8%B1-%D8%A8%D9%87-%D8%B4%D9%87%D8%B1%D9%88%D9%86%D8%AF%D8%A7%D9%86-%D8%AF%D8%A7%D8%B1%D8%A7%D8%A8-%D8%A7%D8%B2-%D9%85%D8%B5%D8%B1%D9%81-%D8%A2%D8%A8-%D8%A8%D8%AF%D8%A8%D9%88-%D8%AE%D9%88%D8%AF%D8%AF%D8%A7%D8%B1%DB%8C-%DA%A9%D9%86%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="هشدار به شهروندان داراب: از مصرف آب بدبو خودداری کنید"/>
    <meta property="og:description" content="رئیس آبفا شهری داراب گفت: تزریق بیشتر از استاندارد گاز &quot;کلر&quot; در تصفیه خانه آب شرب این شهر، باعث ایجاد بو و طعم نامطلوب در آب مناطقی از این شهر شده است؛ شهروندان این مناطق لازم است از مصرف چنین آبی خودداری کنند."/>
  </head>
  <body>
    <article>
      <h1>هشدار به شهروندان داراب: از مصرف آب بدبو خودداری کنید</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035963_939.jpg"/>
      </figure>
      <p>رئیس آبفا شهری داراب گفت: تزریق بیشتر از استاندارد گاز "کلر" در تصفیه خانه آب شرب این شهر، باعث ایجاد بو و طعم نامطلوب در آب مناطقی از این شهر شده است؛ شهروندان این مناطق لازم است از مصرف چنین آبی خودداری کنند.</p>
      <p>صادق جباری دوشنبه ۲۰ آبان‌ماه جاری در مصاحبه با ایرنا افزود: در پی تست فنی ایستگاه پمپاژ توسط پیمانکار، مقداری از این آب وارد مخزن شهرک الزهرا شده که منجر به ایجاد بو و طعم و مزه گاز کلر در آب و شکایت شهروندان شد که بلافاصله پس از اطلاع؛ مخزن از مدار خارج و بطور کامل شستشو شده و آب استاندارد مجددا وارد مدار شد.</p>
      <p>وی در ادامه گفت: با این حال با توجه به اینکه آب غیراستاندارد طی ساعاتی وارد مخازن و لوله‌کشی منازل شده است ممکن است تا ٢۴ ساعت طعم و بوی کلر در آب احساس شود.</p>
      <p>جباری در عین حال تاکید کرد: آب شربی که هم اینک وارد شبکه آبرسانی می شود، از نظر میزان تزریق کلر در وضعیت استاندارد قرار دارد و هیچ مشکلی نیست.</p>
      <p>زاهدانی رئیس شبکه بهداشت و درمان داراب نیز در خصوص بو و طعم نامطلوب آب شرب داراب در روز دوشنبه گفت: آزمایش های اولیه حاکی از کلر زیاد است، برای اظهار نظر نهایی آب شهر به آزمایشگاه شیمی در استان فرستاده می‌شود.</p>
    </article>
  </body>
</html>