<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10667--silena-serie-skoncila-bouchardova-musela-do-vegas"/>
    <meta property="og:site_name" content="Tenisový svět"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Šílená série skončila. Bouchardová musela do Vegas"/>
    <meta property="og:description" content="Ve dvouhře si ještě musí počkat. Ve čtyřhře však již uspěla. Bývalá pátá hráčka světa Eugenie Bouchardová po téměř tři čtvrtě roce vyhrála soutěžní zápas, na turnaji menší kategorie dokráčela do semifinále."/>
  </head>
  <body>
    <article>
      <h1>Šílená série skončila. Bouchardová musela do Vegas</h1>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>
        <b>Ve dvouhře si ještě musí počkat. Ve čtyřhře však již uspěla. Bývalá pátá hráčka světa Eugenie Bouchardová po téměř tři čtvrtě roce vyhrála soutěžní zápas, na turnaji menší kategorie dokráčela do semifinále.</b>
      </p>
      <p>Předvídala se jí velká budoucnost. Někteří jí i zásluhou fyzických parametrů srovnávali k Marii Šarapovové. Před pěti lety uhrála semifinále na Australian Open a French Open, ve Wimbledonu dokonce hrála finále dvouhry. Skvělé výsledky tehdy dvacetiletou tenistku vynesly na páté místo světa a také Turnaj mistryň, na kterém skončila v základní skupině.</p>
      <p>Její kariéra však začala pomalu uvadat. Více na sebe upozorňovala mediálními aktivitami. Na začátku sezóny 2017 si <a href="https://tenis.laura.esports.cz/article/detail/2082--bouchardova-splnila-slib-s-napadnikem-z-twitteru-vyrazila-na-nba">domluvila rande s mladíkem z twitteru</a>. Tenisové výsledky nepřicházely, spíše naopak. V závěru loňského ročníku se v Lucemburku dostala z kvalifikace až do semifinále, v letošní sezóně ale vyhrála pouhých pět zápasů dvouhry na okruhu WTA.</p>
      <p>Z výhry se Bouchardová naposledy radovala ve druhé polovině února. Na turnaji v Dubaji přešla první kolo dvouhry, ve čtyřhře si zahrála čtvrtfinále. Od té doby však přišel znamenitý útlum. Na obou pólech prohrála celkem devatenáct zápasů v řadě. Série byla přerušena až minulý týden ve Vegas, kde vyhrála úvodní dvě kola čtyřhry a postoupila mezi čtyři nejlepší páry. </p>
      <p>Společně s deblovou parťačkou Fanny Stollarovou porazily dvojice Gutierrezová Carrascová, Wagnerová (6:3, 6:3) a Su, Zacarisová. (6:4, 6:7, 10:3) V utkání o finále nestačily na favorizovaný debl Govorcovová, Minellaová dvakrát 3:6.</p>
      <p>Nakopne tento výsledek Kanaďanku také do dvouhry?</p>
      <footer>Radek Štohl, foto: Instagram: geniebouchard</footer>
    </article>
  </body>
</html>