<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773441,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="ברקת לא יטיל נוהל מחמיר על חברות האשראי החוץ־בנקאיות"/>
    <meta property="og:description" content="הממונה על רשות שוק ההון מסרב להחיל על החברות את תנאי ההלוואות המחמירים שמבקשת להטיל המפקחת על הבנקים חדוה בר על הבנקים וחברות כרטיסי האשראי,"/>
  </head>
  <body>
    <article>
      <h1>ברקת לא יטיל נוהל מחמיר על חברות האשראי החוץ־בנקאיות</h1>
      <h2>הממונה על רשות שוק ההון מסרב להחיל על החברות את תנאי ההלוואות המחמירים שמבקשת להטיל המפקחת על הבנקים חדוה בר על הבנקים וחברות כרטיסי האשראי,</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">רחלי בינדמן</a></address>
      <p>הממונה על רשות שוק ההון מסרב להחיל על חברות האשראי החוץ־בנקאיות את תנאי ההלוואות המחמירים שמבקשת להטיל המפקחת על הבנקים חדוה בר על הבנקים וחברות כרטיסי האשראי, כך נודע ל"כלכליסט".</p>
      <p>בשבוע שעבר נחשף ב"כלכליסט" הנוהל החדש של בר שמקשיח משמעותית את תנאי הסף למתן הלוואות צרכניות. בבנק ישראל תתקיים השבוע פגישה שבה ידונו נציגי הבנקים וחברות כרטיסי האשראי בנוהל זה. נציגי הבנקים, אך במיוחד נציגי חברות כרטיסי האשראי שהופרדו מהבנקים (ישראכרט ומקס) — כולם מפוקחים על ידי בנק ישראל — צפויים לדרוש מבר הקלות משמעותיות בדרישות אך גם להציב דרישה אחת ברורה: לשכנע את הרגולטור המקביל, הממונה על שוק ההון ברקת, לפרסם נוהל דומה ביחס לחברות האשראי החוץ־בנקאיות.</p>
      <figure>
        <img src="https://images1.calcalist.co.il/PicServer3/2019/01/14/876741/1L.jpg"/>
        <figcaption>מימין חדוה בר ומשה ברקת <br/>צליםו: אלכס קולומויסקי</figcaption>
      </figure>
      <p>ברקת מסרב לדרישה זו, שכן לטענתו המפקחת על הבנקים חייבת לדאוג ליציבות הגופים תחת פיקוחה בעוד רשות שוק ההון קיבלה תחת פיקוחה את נותני השירותים החוץ־בנקאיים מבלי שהוטלה עליה אחריות מקבילה — ולכן אין מקום להשית כללים כה מחמירים.</p>
      <p>ככל הידוע, ברקת מתנגד להטיל מגבלות על השחקנים החוץ־בנקאיים בכל הקשור לחיתום קפדני יותר, כלומר הדרישות בנוהל המתייחסות לבדיקת מצבו הפיננסי של הלקוח כדי להבטיח יכולת עמידה בהחזר ההלוואה. בעיניו מדובר בחשיפה לגוף המלווה ולא ללווה — שלכל היותר לא יחזיר את החוב. ברקת מתכנן לאמץ רק את הדרישות הנוגעות למניעת דחיפת אשראי ללקוחות ולשקיפות המידע על מתן האשראי. מנגד, בפיקוח על הבנקים סבורים כי זה נוהל שעוסק אך ורק בהיבטים צרכניים. שם לא חוששים מפגיעה ביציבות של הבנקים בשל כשל בהחזר אלא מכך שלקוחות שיתפתו ליטול הלוואות גדולות, ייכנסו לסחרור שיוביל אותם לחורבן כלכלי.</p>
      <p>מרשות שוק ההון נמסר בתגובה כי "בניגוד לפיקוח על הבנקים רשות שוק ההון לא מפקחת על השירותים הפיננסיים בהיבט היציבות. הרשות פעלה בתקופה האחרונה לקדם הוראות שיתמקדו בהגנת הצרכן ויישמו את תכלית החוק: לעודד את התחרות בשוק החוץ־בנקאי ולהבטיח התנהלות ראויה של הגופים בו, ללא אחריות על פיקוח יציבותי. אופיו של השוק החוץ־בנקאי לא דומה לעולם הבנקאות שבו נעשה שימוש בפיקדונות ציבור".</p>
    </article>
  </body>
</html>