<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697915/%D8%A7%D9%81%D8%B2%D8%A7%DB%8C%D8%B4-42-%D8%AF%D8%B1%D8%B5%D8%AF%DB%8C-%D8%A7%D8%B2%D8%AF%D9%88%D8%A7%D8%AC-%D8%AF%D8%AE%D8%AA%D8%B1%D8%A7%D9%86-%D8%B2%DB%8C%D8%B1-18-%D8%B3%D8%A7%D9%84-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="افزایش 42 درصدی ازدواج دختران زیر 18 سال در آذربایجان شرقی"/>
    <meta property="og:description" content="معاون امور اجتماعی اداره کل بهزیستی آذربایجان شرقی با بیان این‌که ازدواج دختران زیر 18 سال آذربایجان شرقی به طور شدید افزایش پیدا کرده است، گفت: طی سال‌های 98 و 97، ازدواج دختران زیر 18 سال در استان، 42 درصد افزایش یافته است."/>
  </head>
  <body>
    <article>
      <h1>افزایش 42 درصدی ازدواج دختران زیر 18 سال در آذربایجان شرقی</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1036104_250.jpg"/>
      </figure>
      <p>معاون امور اجتماعی اداره کل بهزیستی آذربایجان شرقی با بیان این‌که ازدواج دختران زیر 18 سال آذربایجان شرقی به طور شدید افزایش پیدا کرده است، گفت: طی سال‌های 98 و 97، ازدواج دختران زیر 18 سال در استان، 42 درصد افزایش یافته است.</p>
      <p>به گزارش ایسنا؛ فرگل صحاف در نشست تخصصی با بانوان فرهیخته، مدیران زن و کارآفرینان آذربایجان شرقی، با بیان این‌که آذربایجان شرقی درکشور دارای رتبه‌ی دوم کودک همسری است، گفت: براساس این آمار، اداره کل بهزیستی استان، بررسی پروژه‌های شیوع شناسی ازدواج‌های زود هنگام در استان را به عنوان اولین پروژه در سطح کشور آغاز کرده است.</p>
      <p>وی ادامه داد: با توجه به گستردگی جامعه هدف، پرسش‌ها بدون پیش داوری طراحی شده تا بررسی شود کودک همسری چه آثاری در جامعه خواهد داشت.</p>
      <p>صحاف با بیان این‌که شیوع کودک همسری در سال 88 در آذربایجان شرقی هفت درصد بود، افزود: شیوع کودک همسری در سال 98 به ۱۱ درصد رسیده است.</p>
      <p>وی آمار ازدواج‌های ثبت شده توسط ثبت احوال استان در سال ۹۷ را 29 هزا رو 770 ازدواج عنوان کرد و گفت: از این آمار، 12 هزار و 491 مورد ازدواج مربوط به دختران زیر 18 سال است، یعنی ۴۲ درصد ازدواج‌های ثبت شده در سال‌های ۹۷ و ۹۸ مربوط به ازدواج دختران زیر ۱۸ سال بوده است.</p>
      <p>معاون امور اجتماعی بهزیستی آذربایجان شرقی با بیان این‌که ازدواج ثبت شده در سال 97 و 98، مربوط به پسران زیر 18 سال در استان ما،1266 مورد بوده است، گفت: طلاق ثبت شده در سال 97 استان ما، 9هزار و 814 نفر بوده که از این تعداد 1343 نفر دختر زیر 18 سال بوده یعنی 14 درصد طلاق گرفتند.</p>
      <p>وی ادامه داد: پسران طلاق گرفته‌ی زیر 18 سال در استان، 83 نفر یعنی یک درصد بوده است.</p>
      <p>معاون امور اجتماعی بهزیستی آذربایجان شرقی افزود: این موضوع بررسی عظیم جهادی را می‌طلبد، در این راستا اداره کل بهزیستی استان پرسشنامه‌هایی را طراحی کردند.</p>
      <p>وی افزود: پرسشنامه‌ها به صورت شش شکل ارائه می‌شود، گرایش‌ به کودک همسری، آمار کودک همسری و علل کودک همسری، پیامدهای کودک همسری و غیره از جمله موارد مطرح شده در پرسشنامه‌ها است.</p>
    </article>
  </body>
</html>