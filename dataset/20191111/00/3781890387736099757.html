<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740417"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="&quot;วันลอยกระทง&quot; ประเพณีที่อยู่คู่คนไทยมาช้านาน"/>
    <meta property="og:description" content="'วันลอยกระทง' ตรงกับวันขึ้น 15 ค่ำ เดือน 12 ตามปฏิทินจันทรคติไทยโบราณ ประเพณีนี้คนไทยเชื่อว่าเป็นการสะเดาะเคราะห์และขอขมาต่อพระแม่คงคา และในปีนี้จะตรงกับวันที่ 11 พฤศจิกายน 2562"/>
  </head>
  <body>
    <article>
      <h1>"วันลอยกระทง" ประเพณีที่อยู่คู่คนไทยมาช้านาน</h1>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>
        <b>"วันลอยกระทง" ตรงกับวันขึ้น 15 ค่ำ เดือน 12 ตามปฏิทินจันทรคติไทยโบราณ ประเพณีนี้คนไทยเชื่อว่าเป็นการสะเดาะเคราะห์และขอขมาต่อพระแม่คงคา และในปีนี้จะตรงกับวันที่ 11 พฤศจิกายน 2562</b>
      </p>
      <p> อ๊ะ อ๊ะ อ๊ะ ลอยกระทงปีนี้มีคู่ลอยกันหรือยังจ๊ะ ว่าแต่เพื่อนๆ รู้หรือไม่ว่า "วันลอยกระทง" มีประวัติ และความเป็นมาอย่างไร เริ่มต้นขึ้นในสมัยใด และมีความสำคัญอย่างไรบ้าง ถ้าสงสัยอยู่.. วันนี้ <b>"เดลินิวส์ออนไลน์"</b> มีคำตอบให้จ้า <br/><br/><b>ลอยกระทง </b>ประเพณีที่มีมาแต่โบราณ <b>ตรงกับวันขึ้น 15 ค่ำเดือน 12 ของทุกปี ปีนี้ตรงกับวันที่ 11 พ.ย. 62</b> ปัจจุบันประเพณีลอยกระทงได้รับความนิยมเป็นอย่างมาก แต่ละพื้นที่จะจัดงานอย่างยิ่งใหญ่ โดยจะมีความเชื่อแตกต่างกันออกไปในแต่ละพื้นที่ อาทิ ลอยกระทงเพื่อขอขมาพระแม่คงคาที่ล่วงเกินโดยรู้เท่าไม่ถึงการณ์ ลอยทุกข์ลอยโศกโรคภัยต่างๆ ให้ลอยไปกับกระทง เป็นต้น</p>
      <figure>
        <img src="https://www.dailynews.co.th/admin/upload/20191107/news_QkofuqxRwv115546_533.jpg?v=20191111086?v=2929"/>
      </figure>
      <p><mark><b>ประเพณีลอยกระทง</b></mark> แม้จะไม่มีปรากฏหลักฐาน ชัดเจนว่าเริ่มต้นในสมัยไหน แต่เท่าที่ปรากฏกล่าวได้ว่ามีมาตั้งแต่สุโขทัยเป็นราชธานี พระบาทสมเด็จพระจุลจอมเกล้าเจ้าอยู่หัวทรงสันนิษฐานว่า เดิมทีเดียวเป็นพิธีของพราหมณ์ กระทำเพื่อบูชาพระผู้เป็นเจ้าทั้งสาม คือ พระอิศวร พระนารายณ์ และพระพรหม ต่อมาได้ถือตามแนวทางพระพุทธศาสนา มีการชักโคมเพื่อบูชาพระบรมสารีริกธาตุพระจุฬามณีในชั้นดาวดึงส์ และลอยโคมเพื่อบูชารอยพระพุทธบาท ซึ่งประดิษฐาน ณ หาดทรายแม่น้ำนัมมทา ในสมัยสุโขทัย นางนพมาศพระสนมของพระร่วงได้คิดทำกระทงถวาย เป็นรูปดอกบัวและรูปต่างๆให้ทรงลอยตามสายน้ำไหล<br/><br/>พระร่วงเจ้าทรงพอพระราชหฤทัยกระทงดอกบัวของนางนพมาศมาก จึงโปรดให้ถือเป็นเยี่ยงอย่าง และปฏิบัติสืบต่อกันมา จนถึงสมัยกรุงศรีอยุธยาและสมัยกรุงรัตนโกสินทร์ ด้วยเหตุนี้ กระทงรูปดอกบัวจึงปรากฏมาจนทุกวันนี้ แต่เปลี่ยนชื่อเรียกว่า<b> "ลอยกระทงประทีป"</b> ครั้นถึงสมัยรัชกาลที่ 4 ได้ทรงตัดพิธีต่าง ๆ ที่เห็นว่าสิ้นเปลืองออก ต่อมาในรัชกาลที่ 5 และรัชกาลที่ 6 ได้ทรงฟื้นฟูพระราชพิธีนี้อีก ปัจจุบันนี้ การลอยพระประทีปของพระบาทสมเด็จพระเจ้าอยู่หัว ทรงกระทำเป็นการส่วนพระองค์ตามพระราชอัธยาศัย แต่พิธีของชาวบ้านยังทำกันอยู่เป็นประจำตลอดมา</p>
      <figure>
        <img src="https://www.dailynews.co.th/admin/upload/20191107/news_ZnerObIzzH115546_533.jpg?v=20191111086?v=3221"/>
      </figure>
      <p>
        <b>การลอยกระทง เป็นประเพณีที่อยู่คู่กับคนไทยมาช้านาน แต่สิ่งที่สำคัญอย่างยิ่งก็คือ เป็นการสร้างความสัมพันธ์อันดีของคนในครอบครัวและชุมชน ที่ร่วมกันจัดงานลอยกระทงขึ้น เพื่อให้รู้จักบุญคุณของน้ำ และดูแลรักษาทรัพยากรของประเทศให้ยั่งยืนสืบต่อไป.</b>
      </p>
    </article>
  </body>
</html>