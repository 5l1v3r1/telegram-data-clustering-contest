<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/marina-okupila-kosarkasice-samo-nas-turska-interesuje/342246"/>
    <meta property="og:site_name" content="MozzartSport"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Marina okupila košarkašice: Samo nas Turska interesuje"/>
    <meta property="og:description" content="Ženska košarkaška reprezentacija započela je pripreme za prvu utakmicu kvalifikacija za Evropsko prvenstvo 2021. godine protiv Turske (14. novembar, 17.00) u Hali sportova Ranko Žeravica."/>
  </head>
  <body>
    <article>
      <h1>Marina okupila košarkašice: Samo nas Turska interesuje</h1>
      <h2>"Albanija nam nije ni na kraj pameti, zasad, iskreno. O njoj tek posle četvrtka", poručuje selektorka Maljković</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>Ženska košarkaška reprezentacija započela je pripreme za prvu utakmicu kvalifikacija za Evropsko prvenstvo 2021. godine protiv Turske (14. novembar, 17.00) u Hali sportova Ranko Žeravica.</p>
      <p>Selektorki Marini Maljković odazvalo se 17 igračica, a to su <b>Jelena</b> <b>Bruks</b>, <b>Saša</b> <b>Čađo</b>, <b>Aleksandra</b> <b>Stanaćev</b>, <b>Ana</b> <b>Dabović</b>, <b>Nevena</b> <b>Jovanović</b>, <b>Dajana</b> <b>Butulija</b>, <b>Tina</b> <b>Krajišnik</b>, <b>Aleksandra</b> <b>Crvendakić</b>, <b>Snežana</b> <b>Bogićević</b>, <b>Teodora</b> <b>Turudić</b>, <b>Jovana</b> <b>Nogić</b>, <b>Miljana</b> <b>Bojović</b>, <b>Maja</b> <b>Miljković</b>, <b>Nikolina</b> <b>Milić</b>, <b>Maja</b> <b>Škorić</b>, <b>Mona</b> <b>Zarić</b> i <b>Milica</b> <b>Popović</b>.</p>
      <p>Uz ekipu je i Sonja Petrović, koja neće moći da pomogne u mečevima ovog „prozora“ protiv Turske i 17. novembra na gostovanju u Albaniji zbog povrede.<br/>"<b>Prvo nas čeka Turska. Dobili smo informaciju da definitivno Holingsvortova igra za njih, da se Stouksova povredila… Da li je to teža opcija ili nije? Holingsvortova je jedna od najjačih centara u ženskoj košarci i Turska sa njom igra na potpuno drugačiji način. Sasvim sigurno da mi tome možemo da odgovorimo, to ćemo i videti na samoj utakmici u četvrtak. Promenili su sastav, dva vodeća igrača, Đora i Caglarova nisu u sastavu, to su im dve vodeće igračice praktično iz prve petorke. Kažem, velika promena u odnosu na Evropsko prvenstvo je što im ne igra Stouks, nego Holingsvort. Neće biti nimalo lako, znate da uvek volim da kažem istinu, što ne znači da bežim od pobede, daleko od toga… Znači biće mnogo, mnogo neugodnije nego na prijateljskim utakmicama pred EP. Svi se prvi put susrećemo sa tim da imamo samo tri treninga pred utakmicu. Ranije je uvek bilo pet-šest dana u kvalifikacijama do meča, sada se to promenilo. Naravno da to otežava neke stvari, devojke su praktično juče i prekjuče igrale utakmice za klubove</b>", rekla je <b>Maljkovićeva</b>.</p>
      <figure>
        <img src="https://mozzartsport.com/upload/CKEditor/09.11.2019/770x200-KSS.png"/>
      </figure>
      <p>Postoje i prvi, manji problemi pred samo okupljanje i start kvalifikacija za Evropsko prvenstvo 2021. godine.<br/>"<b>U startu imamo problem što Nikolina Milić kasni, izgubila je avion i pitanje je da li će doći na današnji trening. Dakle, za dva dana moramo sve da spremimo, i napad, i odbranu, za Tursku. Ali bože moj, tu smo i idemo da se spremamo. Ono što raduje su subota i nedelja, vikend za nama, pozvala sam mlade igračice koje nikada nisu bile u priči seniorske reprezentacije i jako sam zadovoljna. Sve su radile kako treba, trebalo je da zadržim jednu igračicu, nisam mogla da se odlučim i zadržala sam dve, što je pozitivno svakako. I žao mi je to nisam uspela da vidim i dve koje su bile pozvane, Ivanu Katanić i Mašu Janković, zbog bolesti i povreda, žao mi je zbog njih što su propustile izuzetno dobre treninge. Nadam se da ću ih videti što pre, računam na njih kao i na sve ostale devojke</b>".</p>
      <p>Posle meča sa Turskom u Hali sportova „Ranko Žeravica“, sledi gostovanje Albaniji u Draču tri dana kasnije.<br/>"<b>Prvo Turska, samo smo na nju fokusirani. Idemo odmah u hotelsku salu da pričamo o Turskoj pred ručak. Devojke su sad stigle, tu su da pokušamo da pobedimo Tursku. Ni na kraj pameti nam nije Albanija, zasad, iskreno. O njoj tek posle četvrtka"</b>.</p>
      <figure>
        <img src="https://mozzartsport.com/upload/CKEditor/09.11.2019/73333358_961284697567425_8070670185465380864_n.jpg"/>
      </figure>
      <p>Marina Maljković će na raspolaganju imati deset od 12 bronzanih igračica sa Evropskog prvenstva, a tu su i neka nova lica.<br/><b>"Protiv Turske, kao što sam i htela, vrlo verovatno će tih deset devojaka sa Evropskog prvenstva biti na terenu. Ne treba da objašnjavam koliko će nam nedostajati Sonja Petrović, jedna od naših vodećih igračica u svakoj utakmici jer nam je izuzetno važna, ali i Dragana Stanković, koja je proteklih meseci imala jako dobre partije u mom bivšem klubu Galatasaraju. Ona odlično poznaje sve te turske igračice, tako da će nam mnogo nedostajati njih dve, ali kažem, nadoknadićemo njihov izostanak ostalim devojkama koje su došle. Tu je i Tina, sada Krajišnik, nekada Jovanović, koja nije bila kod mene u reprezentaciji zbog raznih povreda i bolesti, nikako se nismo poklopile. Kada sam ja bila tu, ona nije bila u stanju da igra za reprezentaciju, činjenica je da je godinama imala neki zdravstveni problem kada sam bila na mestu selektora, pa su mnogi pomislili da je možda neću zvati. Međutim, vi znate da je Srbija ispred svega. S ozbirom na to da nam nedostaju i Sonja Petrović i Dragana Stanković, izuzetno mi je drago da je Tina s nama i sasvim sam sigurna da će ona dati svoj doprinos već u četvrtak. Mnogo očekujem od nje i od Nine Milić s ozbirom na to da će pomenuta Holingsvort na poziciji „pet“ biti vodeći igrač Turske"</b>.</p>
      <p>Atmosfera na EP i u Zrenjaninu i Beogradu je bila fantastična, može li da bude tako i u „Hali sportova Ranko Žeravica“ ili čak da se nadmaši?<br/>"<b>Mislim da može i mislim da će tako i biti. Nismo ni pred EP razmišljale da neće biti lepo u Areni, bilo je mnogo lepo. Jako se radujemo, većina nas koje smo igrale u „Hali sportova Ranko Žeravica“, i sa klubom i sa reprezentacijom, povratku u istinski hram košarke. Tu smo imale i one prve kvalifikacije 2012. godine, kada smo krenuli od nule, to je bio početak našeg puta. Zaista mislim da će tribine biti pune i da će nam publika pomoći da premostimo neke probleme o kojima sam pričala</b>", poručila je selektorka <b>Maljković</b>.</p>
      <p>Cene ulaznica su jako popularne - od 300 do 500 dinara, a mogu da se kupe i preko internet sajta www.tickets.rs , kao i na svim njihovim prodajnim mestima.</p>
      <figure>
        <img src="https://mozzartsport.com/upload/CKEditor/11.11.2019/75412179_2282653292026211_4559409381602492416_n.jpg"/>
      </figure>
      <p><b>Foto</b>: <i>MN press</i></p>
    </article>
  </body>
</html>