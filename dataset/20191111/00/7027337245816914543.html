<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697840/%DA%86%DA%AF%D9%88%D9%86%D9%87-%D9%88%DB%8C-%D9%BE%DB%8C-%D8%A7%D9%86-%D9%82%D8%A7%D9%86%D9%88%D9%86%DB%8C-%D8%A8%DA%AF%DB%8C%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="چگونه &quot;وی پی ان&quot; قانونی بگیریم؟"/>
    <meta property="og:description" content="دبیر شورای عالی فضای مجازی با اشاره به نفوذ خدمات دیجیتال در زندگی روزانه کاربران و تحولاتی که خدمات دیجیتال در جامعه ایجاد کرده از لزوم تدوین سندی برای توسعه خدمات دیجیتال در کشور خبر داد."/>
  </head>
  <body>
    <article>
      <h1>چگونه "وی پی ان" قانونی بگیریم؟</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035843_714.jpg"/>
      </figure>
      <p>دبیر شورای عالی فضای مجازی با اشاره به نفوذ خدمات دیجیتال در زندگی روزانه کاربران و تحولاتی که خدمات دیجیتال در جامعه ایجاد کرده از لزوم تدوین سندی برای توسعه خدمات دیجیتال در کشور خبر داد.</p>
      <p>به گزارش ایسنا، ابوالحسن فیروزآبادی در جلسه‌ای در سازمان نظام صنفی رایانه‌ای کشور با درخواست کمک از بخش‌خصوصی در این زمینه گفت: بخش‌خصوصی نقش برجسته‌ای در توسعه خدمات دیجیتال در کشور دارد، بنابراین این بخش باید به ما در تدوین سندی که در این زمینه در حال تهیه هستیم کمک کند تا چالش‌های این بخش از جمله مشکل حفاظت از داده‌ها، تقویت نظام هویت، یکپارچگی خدمات، شگل‌گیری نظام اعتماد رفع شود.</p>
      <p>وی با اشاره به وابستگی خطرناک کابران داخل کشور به خدمات پایه‌ای مانند جست‌وجوگر، سیستم‌عامل و پیام رسان اعلام کرد: وزارت ارتباطات اعلام می‌کند که ۸۰ درصد شبکه ملی اطلاعات را راه‌اندازی کرده است اما این ۸۰ درصد در بخش زیرساخت ارتباطی بوده نه ارایه خدمات ملی و پایه‌ای مانند جست‌وجوگر، ارائه خدمات ابری، ایمیل و غیره است.</p>
      <p>ابوالحسن فیروزآبادی همچنین در جمع خبرنگاران در حاشیه جلسه‌ای در سازمان نظام صنفی رایانه‌ای، با اشاره به پیشنهاد وزیر ارتباطات برای ایجاد سطوح مختلف دسترسی برای کابران اینترنتی گفت: ما موافقیم که سطوح مختلف دسترسی تعریف شود و در این رابطه پیشنهادی به کارگروه تعیین مصادیق محتوای مجرمانه دادیم که اکنون در کارگروه در حال تهیه آئین‌نامه و دستورالعملی برای این کار هستند.</p>
      <p>وی درباره زمان انجام این طرح اظهار کرد: ما می‌خواستیم این آئین‌نامه حدود سه ماه گذشته آماده شود اما متأسفانه جلسات این کارگروه دیر به دیر تشکیل می‌شود و مقداری کندی در تصمیم‌گیری‌ها وجود دارد. در نهایت امیدواریم در اسرع وقت این اقدام صورت بگیرد.</p>
      <p>دبیر شورای عالی فضای مجازی با اشاره به طرح موضوع وی‌پی‌ان قانونی و کاربردهای آن بیان کرد: این موضوع از قدیم در شورای عالی فضای مجازی مطرح بود، شکست نخورده اما اجرا هم نشد. با توجه به این‌که اقتصاد وی‌ پی‌ ان، اقتصاد بزرگی شده و سازمان‌ها و افراد زیادی از آن بهره‌برداری می‌کنند، امیدواریم با مسئولیت‌پذیری دادستانی و وزارت ارتباطات، شاهد اپراتورهای وی‌پی‌ان رسمی در کشور باشیم و وی‌پی‌ان طبق یک مقررات و با نظم مشخصی از طریق اپراتورهای رسمی واگذار و با توجه به مواردی که در کشور نیاز است، از آن استفاده شود.</p>
      <p>
        <b>شرایط دریافت وی‌پی‌ان‌های قانونی</b>
      </p>
      <p>فیروزآبادی درباره شرایط دریافت وی‌پی‌ان‌های قانونی توضیح داد: به هر حال سازمان‌های خاصی با توجه به فعالیتشان و نیاز به امنیت و انتها به انتها بودن، نیاز دارند که از وی‌پی‌ان استفاده کنند، از جمله سازمان‌های دولتی، بانک‌ها و سفارتخانه‌ها؛ از طرفی در بعضی حوزه‌ها شاهد تحریم وسیع سایت‌ها و اپلیکیشن‌های آمریکایی هستیم و لازم است برای کسب‌وکارهایی که از این اپلیکیشن‌ها استفاده می‌کنند، وی‌پی‌ان صادر کنیم.</p>
      <p>وی ادامه داد: به‌ همین دلیل آئین‌نامه‌ای در کارگروه تعیین مصادیق محتوای مجرمانه که ما هم در آن عضویت داریم، در حال تدوین است و امیدواریم موضوع استفاده از وی‌پی‌ان در کشور ساماندهی شود.</p>
      <p>رییس مرکز ملی فضای مجازی درباره جرایم استفاده از وی‌پی‌ان در کشور اظهار کرد: طرحی توسط مرکز پژوهش‌های مجلس شورای اسلامی تهیه شده که مراحل نهایی آن در حال طی شدن است و از مرکز ملی فضای مجازی نیز نظراتی را گرفتند و طرح نهایی شده تا به زودی در صحن مجلس مطرح و به صورت قانونی در بیاید.</p>
      <p>فیروزآبادی درباره اظهاراتش مبنی بر معمای حریم خصوصی در دسترسی آزاد به اطلاعات بیان کرد: ما سند صیانت از داده را تشکیل دادیم که با بالا بردن مسوولیت‌پذیری‌ها و یک سری مشخصاتی که پیش‌بینی شده، امیدواریم در جلسات بعدی شو ای عالی فضای مجازی این سند تصویب شود و در آن مشخص شده که چه اطلاعاتی قابل عرضه در بازار است و مسوولیت‌ها هم مشخص شده است.</p>
      <p>وی درباره اقدامات انجام‌شده برای سیستم عامل ملی بیان کرد: ما یک توافق و تقسیم کار سه‌جانبه توسط وزارت ارتباطات و فناوری اطلاعات، معاونت علمی فناوری ریاست جمهوری و مرکز ملی فضای مجازی تهیه کردیم که قرار است به زودی سندی امضا شود تا مشخص شود کار طراحی و تولید سیستم عامل ملی برای تلفن همراه و دسکتاپ به چه صورت جلو می‌رود. طرح اندروید بومی هم‌ می‌تواند بخشی از این طرح باشد، اما حرکت ما به سمت ملی شدن است.</p>
      <p>دبیر شورای عالی فضای مجازی درباره سند تعامل‌پذیری و تعیین وظایف شبکه ملی اطلاعات برای سازمان‌ها اظهار کرد: این سند در جلساتی که با حضور سازمان‌ها تشکیل شد، تدوین شده است، درباره تصمیم‌گیری‌هایی که در حوزه تعامل‌پذیری می‌شود، کارگروهی با عضویت سازمان‌ها وجود دارد، اما باید توجه داشت که مجری دولت الکترونیک در حوزه فناوری اطلاعات، وزارت ارتباطات است و به همین دلیل کار دبیرخانه‌ای و پیگیری توسط وزارت ارتباطات است.</p>
      <p>فیروزآبادی با بیان اینکه تنظیم روابط سازمان‌های دولتی در سطح فناوری در سند تعامل‌پذیری ملاحظه شده، افزود: وظیفه سازمان‌ها مشخص است، اما هماهنگی‌های این کار چون در سطح فناوری است و شبکه و NIX (مرکز تبادل اطلاعات)در اختیار وزارت ارتباطات است، قاعدتا مجری باید آنها باشند.</p>
    </article>
  </body>
</html>