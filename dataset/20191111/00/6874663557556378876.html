<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773504,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="מוטי בן משה מגביר את הלחץ על ביתן: מכירת סניפי מגה מתעכבת"/>
    <meta property="og:description" content="בן משה מסרב לאשר מכירה של הסניף במיקדו סנטר ובכך מגביר את הלחץ על נחום ביתן הזקוק לתמורה מהעסקאות לתשלומים שוטפים"/>
  </head>
  <body>
    <article>
      <h1>מוטי בן משה מגביר את הלחץ על ביתן: מכירת סניפי מגה מתעכבת</h1>
      <h2>בן משה מסרב לאשר מכירה של הסניף במיקדו סנטר ובכך מגביר את הלחץ על נחום ביתן הזקוק לתמורה מהעסקאות לתשלומים שוטפים</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">נורית קדוש</a></address>
      <p>מתעצם הקושי להשלים את עסקת מכירת 7 חנויות מגה מידי נחום ביתן לפרש מרקט, תמורת 110 מיליון שקל.</p>
      <p>לכלכליסט נודע כעת כי לא רק שיש בעיה עם הסניף בכורזין, אלא שגם בן משה מסרב לאשר מכירה של הסניף במיקדו סנטר ובכך מגביר את הלחץ על נחום ביתן הזקוק לתמורה מהעסקאות לתשלומים שוטפים. </p>
      <p>לאחר שאתמול דיווחה פרש מרקט למשקיעים כי <a href="https://www.calcalist.co.il/marketing/articles/0,7340,L-3773422,00.html">האריכה בחודש את המועד האחרון </a>להשלמת העסקה נוכח מחלוקות בנוגע לאחת החנויות, ובעקבות סירובו של מוטי בן משה, לאשר מכירת חנויות מגה הפועלות בנכסים של רבוע כחול נדלן שבשליטתו, נודע שפגישות בין הצדדים לא הובילו לפתרון. </p>
      <p>על רקע זה, השלמת העסקה עם פרשמרקט תקועה לא רק בגלל סניף כורזין בגבעתיים אלא גם בגלל סניף מגה במיקדו סנטר בתל אביב, השייך לרבוע כחול. מדובר בסניף המהותי ביותר בעסקה עם פרש מרקט, על רקע היקפי פעילותו.</p>
      <p>ביינות ביתן טוענים כי בן משה לא יכול להתנגד להעברת חוזה השכירות לפרש מרקט, אלא שבן משה הבהיר לצדדים כי לא יאריך את חוזה השכירות שצפוי להסתיים בעוד כ-10 שנים. בהיעדר התחייבות להארכת חוזה השכירות, אין לפרש מרקט סיבה לשלם כ 16 מיליון שקל על החנות.</p>
      <figure>
        <img src="https://images1.calcalist.co.il/PicServer3/2017/01/04/693545/7_l.jpg"/>
        <figcaption>סניף מגה <br/>צילום: אוראל כהן</figcaption>
      </figure>
      <p> </p>
      <p>בשוק המזון מעריכים כי בדרך זאת, מנסה בן משה שהפסיד לביתן במכרז לרכישת מגה, להפעיל עליו לחץ שיגרום לו למכור לו את מגה. מנגד, הערכות הן שביתן לא יוכל למכור את מגה ולהשאר עם סניפי יינות ביתן שפעילות חלקם הפסדית.</p>
      <p>כפי שנחשף בכלכליסט לפני כחודשיים במכתב ששלחה עו"ד שרית לויתן, היועצת המשפטית של רבוע כחול נדל"ן, לביתן, הודגש כי החברה לא תאפשר לגורם כלשהו לקבל חזקה או כל זכות אחרת בנכסים המושכרים על ידה למגה, בלי אישורה בהסכמים מתאימים שיגובשו בכתב. "החברה תבחן כל פנייה, ככל שתגיע אליה, ותחליט אם לקבל או לדחות כזאת, לפי שיקול דעתה הבלעדי". בנוסף, שלחה רבוע כחול נדל”ן מכתב דומה לאייל רביד מוויקטורי ולפרש מרקט.</p>
      <figure>
        <img src="https://images1.calcalist.co.il/PicServer3/2019/09/24/937640/2L.jpg"/>
        <figcaption>נחום ביתן <br/>צילום: עמית שעל</figcaption>
      </figure>
      <p>ביחס לסניף כורזין, העיכוב נובע מכך שהאחים יוסי ושלומי אמיר, בעלי השליטה בפרש מרקט גילו לאחר החתימה על ההסכם כי מחצית ממכירות הסניף ישארו בידי ביתן, כיוון שמדובר במכירות און ליין שמשוייכות לביתן ולא מתקיימות ברצפת המכירה.</p>
      <p>הערכות בענף הן כי בדרך זאת, של סירוב להאריך חוזים, יפעל בן משה להעביר לידיו את 60 המיקומים של מגה בשנים הקרובות.</p>
      <p>מבדיקת כלכליסט עולה כי גם רשת ויקטורי <a href="https://www.calcalist.co.il/marketing/articles/0,7340,L-3772775,00.html">שחתמה על הסכם לרכישת 5 חנויות מביתן</a>, טרם קיבלה את הסכמת בעלי הנכסים. מיינות ביתן נמסר כי "עסקאות המכירה של סניפי קבוצת יינות ביתן לרשתות פרש מרקט וויקטורי עומדות בעינן והצדדים מחכים אך ורק לאישור רשות התחרות".</p>
    </article>
  </body>
</html>