<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740897"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T00:17:00+00:00"/>
    <meta property="og:title" content="ทปอ.ชวนศึกษาคู่มือทีแคสปี63"/>
    <meta property="og:description" content="ผู้ช่วยเลขาธิการ​ ทปอ.เผยคู่มือทีแคส63เสร็จ​แล้ว​ ฝากเด็กศึกษารายละเอียด​ พร้อมเดินสายทั่วประเทศทำความเข้าใจ"/>
  </head>
  <body>
    <article>
      <h1>ทปอ.ชวนศึกษาคู่มือทีแคสปี63</h1>
      <address>
        <time datetime="2019-11-11T00:17:00+00:00">11 Nov 2019, 00:17</time>
      </address>
      <p>
        <b>ผู้ช่วยเลขาธิการ​ ทปอ.เผยคู่มือทีแคส63เสร็จ​แล้ว​ ฝากเด็กศึกษารายละเอียด​ พร้อมเดินสายทั่วประเทศทำความเข้าใจ</b>
      </p>
      <p>วันนี้ (11พ.ย.)ดร.พีระพงศ์ ตริยเจริญ ผู้ช่วยเลขาธิการที่ประชุมอธิการบดีแห่งประเทศไทย(ทปอ.) เปิดเผยว่า ขณะนี้ทปอ.ได้จัดทำคู่มือการคัดเลือกกลางบุคคลเข้าศึกษาในสถาบันอุดมศึกษาหรือทีแคส ปีการศึกษา 2563 เรียบร้อยแล้ว โดยจะมีคู่มือสำหรับผู้สมัคร โรงเรียน และสถาบันอุดมศึกษา ซึ่งในคู่มือจะมีรายละเอียด กำหนดการ ช่วงเวลา และกิจกรรมที่เกี่ยวข้องกับการดำเนินการทีแคสปี 2563 ทั้งนี้ เด็กและผู้เกี่ยวข้องสามารถเข้าไปศึกษาคู่มือ อ่านรายละเอียดและทำความเข้าใจได้ที่เว็บไซต์ https://www.mytcas.com/ เพื่อจะได้ปฎิบัติได้อย่างถูกต้องและไม่เกิดข้อผิดพลาดที่จะทำให้เสียสิทธิ์ได้<br/><br/>ดร.พีระพงศ์  กล่าวต่อไปว่า นอกจากนี้ ทปอ. จะรวบรวมประกาศการรับสมัครคัดเลือกรอบที่ 1 ถึงรอบที่ 4 ของทุกสถาบันที่เข้าร่วมระบบทีแคส63 เพื่อให้ง่ายต่อการหาข้อมูล โดยในประกาศจะระบุโครงการที่เปิดรับ คุณสมบัติของผู้สมัคร จำนวนรับ รวมถึง หลักเกณฑ์และองค์ประกอบการคัดเลือกของแต่ละโครงการ โดยผู้สมัครต้องศึกษารายละเอียดการรับของแต่ละสาขาและปฏิบัติตามประกาศอย่างเคร่งครัด และก่อนที่จะมีการเปิดระบบการรับสมัครในแต่ละรอบ ทางทปอ. จะทำคลิปสาธิตการดำเนินการต่าง ๆ ที่เกี่ยวข้อง เพื่อให้ได้ดูเป็นตัวอย่าง พร้อมคู่มือการใช้ระบบทีแคสโดยจะมีการโพสไว้ที่ https://www.facebook.com/Mytcas และ https://www.mytcas.com<br/><br/>" ทปอ.ได้วางแผนเดินสายประชาสัมพันธ์ 9 ครั้ง โดยไปแล้ว 4 ครั้ง ที่จุฬาฯ  ม.สงขลานครินทร์ ม.ธรรมศาสตร์ และ ม.เชียงใหม่ ยังเหลืออีก 5 ครั้ง ได้แก่ ม.ขอนแก่น 15 พ.ย., ม.วลัยลักษณ์ 18 พ.ย., ม.นเรศวร 22 พ.ย. ,ม.แม่โจ้ 25 พ.ย.และ มศว ประสานมิตร  27 พ.ย. ซึ่งผู้สนใจจะเข้าร่วมงาน หรือชมผ่าน Facebook Live ก็ได้"ดร.พีระพงศ์  กล่าว</p>
    </article>
  </body>
</html>