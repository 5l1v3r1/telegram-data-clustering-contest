<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620892/%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%A8%D9%88%D9%84%DB%8C%D9%88%DB%8C-%D8%A7%D8%B3%D8%AA%D8%B9%D9%81%D8%A7-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T00:54:00+00:00"/>
    <meta property="og:title" content="رئیس‌جمهور بولیوی استعفا کرد"/>
    <meta property="og:description" content="در پی گسترش اعتراض‌ها در شهرهای بولیوی، «اوو مورالس» رئیس جمهوری روز یکشنبه از قدرت کناره گیری کرده است."/>
  </head>
  <body>
    <article>
      <h1>رئیس‌جمهور بولیوی استعفا کرد</h1>
      <address>
        <time datetime="2019-11-11T00:54:00+00:00">11 Nov 2019, 00:54</time>
      </address>
      <p>
        <i>در پی گسترش اعتراض‌ها در شهرهای بولیوی، «اوو مورالس» رئیس جمهوری روز یکشنبه از قدرت کناره گیری کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به دنبال درخواست فرمانده ارتش بولیوی، مورالس بعد از یک دهه قدرت در کشور آمریکای لاتین بولیوی از پست ریاست جمهوری استعفا کرد.</p>
      <p>به گزارش روزنامه نیویورک تایمز، استعفای مورالس از قدرت در حالی منتشر می شود که وی بعدازظهر روز یکشنبه در نطقی تلویزیونی از برگزاری انتخابات مجدد در این کشور خبر داد.</p>
      <figure>
        <img src="https://aftabnews.ir/files/fa/news/1398/8/20/357682_744.jpg"/>
      </figure>
      <p>این تصمیم در پی گسترش اعتراضات و افزایش خشونت ها در شهرهای مختلف این کشور آمریکای لاتین اتخاذ شده است.</p>
      <p>مورالس گفت: تصمیم گرفته ام انتخابات سراسری جدید برگزار شود که بار دیگر به ملت بولیوی اجازه رای گیری دموکراتیک در راستای انتخاب دولت جدید را می دهد.</p>
      <p>پیش از این سازمان کشورهای آمریکایی (OAS) از دولت بولیوی خواسته بود که نتایج انتخابات ریاست جمهوری برگزار شده در بیستم اکتبر (بیست و هشتم مهر ماه) را ملغی اعلام کرده و به برگزاری انتخابات مجدد تن دهد.</p>
      <p>نتایج این انتخابات نشان می داد که مورالس ۴۷.۰۸ درصد آرا و «کارلوس مسا» رقیب وی ۳۶.۵۱ درصد آرا را در انتخابات ریاست جمهوری بدست آورده اند که بدین ترتیب مورالس می توانست اختلاف ۱۰ درصدی را برای پیروزی در همان دور اول بدست بیاورد.</p>
      <p>به دنبال اعلام نتایج نهایی انتخابات، مخالفان اعلام کردند که این نتایج را قبول ندارند و دست به اعتراض های خشونت آمیز زدند.</p>
      <p>در همین راستا شب گذشته معترضان به نتایج انتخابات ریاست جمهوری اخیر به دفتر "تلویزیون بولیوی" و رادیو "پاتریا نوئوا" حمله کرده و کارکنان این دو رسانه را مجبور کردند از ساختمان ها خارج شوند.</p>
    </article>
  </body>
</html>