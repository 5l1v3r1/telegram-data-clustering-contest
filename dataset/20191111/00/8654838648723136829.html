<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/death-stranding-vendite-gioco-hideo-kojima-preoccupazione.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Death Stranding, le vendite del gioco di Hideo Kojima destano preoccupazione?"/>
    <meta property="og:description" content="Battuto in maniera netta da Days Gone al debutto nel Regno Unito, Death Stranding punta sulle vendite americane sebbene proprio dagli USA siano arrivate le critiche più dure al gioco di Hideo Koji..."/>
  </head>
  <body>
    <article>
      <h1>Death Stranding, le vendite del gioco di Hideo Kojima destano preoccupazione?</h1>
      <h2>Battuto in maniera netta da Days Gone al debutto nel Regno Unito, Death Stranding punta sulle vendite americane sebbene proprio dagli USA siano arrivate le critiche più dure al gioco di Hideo Kojima.</h2>
      <address><time datetime="2019-11-11T00:00:00+00:00">11 Nov 2019</time> by <a rel="author" href="https://multiplayer.it/account/utente/23/manga-warrior/articoli/" target="_blank">Tommaso Pugliese</a></address>
      <p><b>Death Stranding</b> non ha totalizzato <b>vendite</b> straordinarie nel Regno Unito, debuttando in seconda posizione dietro Call of Duty: Modern Warfare e registrando un -36% rispetto ai risultati ottenuti lo scorso aprile da Days Gone.<br/><br/>La situazione del nuovo progetto di <b>Hideo Kojima</b> desta dunque qualche <b>preoccupazione</b>, se consideriamo che il mercato più ampio a cui il titolo si rivolge è quello americano, ma proprio dagli USA sono arrivate <a href="https://multiplayer.it/notizie/death-stranding-difetti-opinioni.html">le critiche più aspre</a> al gioco.</p>
      <figure>
        <img src="https://multiplayer.net-cdn.it/thumbs/images/2019/05/29/death-stranding-screenshot-1_jpg_1400x0_q85.jpg"/>
      </figure>
      <p>Lo stesso Kojima, lasciandosi andare a una generalizzazione che sui social non è passata inosservata, ha sottolineato in un'<a href="https://multiplayer.it/notizie/death-stranding-hideo-kojima-loda-sensibilita-artistica-pubblico-italiano.html">intervista</a> al sito italiano TGCOM24 come gli utenti americani siano grandi appassionati di <b>sparatutto</b>, genere a cui <a href="https://multiplayer.it/giochi/death-stranding-per-ps4.html">Death Stranding</a> evidentemente non appartiene.<br/><br/>Bisognerà dunque capire se l'accoglienza non proprio entusiastica riservata al gioco dalla stampa videoludica statunitense influenzerà o meno le vendite. Ormai da anni <b>NPD</b> non pubblica dati precisi e sarà difficile comprendere appieno la situazione, ma possiamo prendere spunto da quanto riportato da alcuni insider su <b>Twitter</b>.</p>
      <figure>
        <img src="https://multiplayer.net-cdn.it/thumbs/images/2018/06/12/death_stranding_00010_jpg_1400x0_q85.jpg"/>
      </figure>
      <p>"Sembra che le vendite di Death Stranding siano calate in maniera sostanziale dal primo al secondo giorno di commercializzazione negli <b>USA</b>", ha scritto Benji-Sales. "Il lancio sarà un successo, non c'è dubbio, ma preoccupa il lungo periodo."<br/><br/>Naturalmente stiamo parlando di stime e supposizioni che potrebbero tranquillamente non riflettere la situazione reale, mentre il dato registrato nel <b>Regno Unito</b> è in effetti inferiore alle aspettative e potrebbe tradursi in un impatto meno brillante del previsto in <b>Europa</b>.</p>
      <figure>
        <img src="https://multiplayer.net-cdn.it/thumbs/images/2016/12/02/stra06_jpg_1400x0_q85.jpg"/>
      </figure>
      <p>Secondo voi come andranno davvero le cose? Le vendite di Death Stranding premieranno il gioco così come ha fatto <a href="https://multiplayer.it/notizie/death-stranding-gioco-con-piu-perfect-score-del-2019.html">la maggior parte della stampa videoludica</a>? Parliamone.</p>
    </article>
  </body>
</html>