<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697864/%D8%AD%D9%85%D9%84%D9%87-%D9%86%D9%85%D8%A7%DB%8C%D9%86%D8%AF%D9%87-%D9%82%D9%85-%D8%A8%D9%87-%D8%B1%D9%88%D8%AD%D8%A7%D9%86%DB%8C-%D9%88%D8%B8%DB%8C%D9%81%D9%87-%D9%85%D9%86-%D8%A8%D9%87-%D8%B2%DB%8C%D8%B1-%DA%A9%D8%B4%DB%8C%D8%AF%D9%86-%D8%A2%D9%82%D8%A7%DB%8C-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="حمله نماینده قم به روحانی: وظیفه من به زیر کشیدن آقای رئیس جمهور است"/>
    <meta property="og:description" content="رئیس کمیسیون امنیت ملی در پاسخ به اینکه آیا برگه‌ای که شما روی بیانیه منتشرشده امروز در مجلس گذاشته بودید مبنی بر اجرای ماده ۶۰۶ قانون مجازات اسلامی، تهدید رئیس‌جمهور محسوب می‌شود یا نه، گفت: تهدید نیست اما اگر من زورم برسد یقه رئیس‌جمهور را می‌گیرم تا ایشان را به اینجا بکشانم و دنبال این هستیم."/>
  </head>
  <body>
    <article>
      <h1>حمله نماینده قم به روحانی: وظیفه من به زیر کشیدن آقای رئیس جمهور است</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>رئیس کمیسیون امنیت ملی در پاسخ به اینکه آیا برگه‌ای که شما روی بیانیه منتشرشده امروز در مجلس گذاشته بودید مبنی بر اجرای ماده ۶۰۶ قانون مجازات اسلامی، تهدید رئیس‌جمهور محسوب می‌شود یا نه، گفت: تهدید نیست اما اگر من زورم برسد یقه رئیس‌جمهور را می‌گیرم تا ایشان را به اینجا بکشانم و دنبال این هستیم.</p>
      <p>به گزارش اعتماد مجتبی ذوالنوری، نماینده قم و رئیس کمیسیون امنیت ملی و سیاست خارجی مجلس شورای اسلامی در جمع خبرنگاران، درخصوص هدفش از توزیع بیانیه علیه رئیس‌جمهور در صحن علنی مجلس، گفت: باید با مردم شفاف رفتار کرد، همین آقایی که اعلام می‌کند باید حرف مردم را شنید و از نقد استقبال می‌کنیم، رفتار خودش و دولتش متناقض است. باید ادعای او و حرف‌هایشان را باورکرد یا عمل‌شان را؟ این ماجرا مصداق قسم حضرت عباس (ع) را باورکنیم یا دم خروس است! شعار مردم یزد مطالبات اقتصادی بود، فحش ندادند.</p>
      <figure>
        <img src="https://cdn.asriran.com/files/fa/news/1398/8/20/1035947_245.jpg"/>
      </figure>
      <p>ذوالنوری در پاسخ به سوالی مبنی بر اینکه آیا بیانیه شما مغایر با منافع ملی نیست؟ گفت: من وکیل‌المله هستم نه وکیل‌الدوله. وظیفه من این است که از مردم دفاع کنم تقابل یعنی چه؟ مردم گرسنه چطور باید از خودشان دفاع کنند؟ یا به من که رای دادند باید از آنها دفاع کنم و یا باید به آقای روحانی صدایشان را برسانم که دیروز زمانی‌که می‌گفتند «حاشیه را رها کن بیکاری را دوا کن» گفت: همین عده قلیل را به اسلام دعوت می‌کنیم. یعنی چون گفتند بیکاری را دوا کن مسلمان نیستند بلکه کافر هستند.</p>
      <p>
        <b>اگر من این حرف‌ها را برای تسکین درد مردم نزنم چه بلایی بر سر کشور و مملکت می‌آید؟</b>
      </p>
      <p>ذوالنوری تصریح کرد: آنچه من نوشتم اصلا بیانیه نیست. آقای رئیس‌جمهور گفتند که ۱۸ میلیارد دلار گم و حیف و میل نشده و در حساب و کتاب هم مشکل پیدا کرد و گفت ۱۹ میلیارد! آنچه من نوشتم بیانیه نبود بلکه جهت اطلاع نمایندگان فرمایشات رهبری راجع به ۱۸ میلیارد دلار را که بر باد رفت منتشر کردم. از سوی دیگر حرف‌های دیروز آقای رئیس‌جمهور را آوردم که در خصوص ۱۸ میلیارد دلار چه گفته. صحبت‌های رئیس‌جمهور کاملاً در مقابل فرمایشات آقاست و حتی ایشان به کسانی که این حرف را زدند توهین کرده و گفته کسانی که از اخلاق و ایمان سهمی ندارند می‌گویند ۱۸ میلیارد از بین رفته... اگر شما فارسی حالی‌تان است آیا حرف‌های رئیس‌جمهور مقابل آن حرف‌های مقام معظم رهبری نیست؟</p>
      <p>این نماینده مجلس تاکید کرد: بنده اولین باری است که یک چیزی را چاپ می‌کنم. این متن را تهیه کردم و بردم که تکثیر کنند اما گفتند اگر بخواهد تکثیر شود باید یکی از اعضای هیات‌رئیسه دستور بدهد که تکثیر شود. متن را پیش آقای یوسف‌نژاد بردم و گفتم برای تکثیر شما باید امضا کنید، ایشان هم امضا کردند و چیزی هم به من نگفتند. در اینجا من پاسخگو نیستم.</p>
      <p>
        <b>از آقای روحانی شکایت خواهیم کرد</b>
      </p>
      <p>او در پاسخ به اینکه آیا برگه‌ای که شما روی این بیانیه مبنی بر اجرای ماده ۶۰۶ قانون مجازات اسلام گذاشته بودید، تهدید رئیس‌جمهور محسوب می‌شود یا نه، گفت: تهدید نیست اما اگر من زورم برسد یقه رئیس‌جمهور را می‌گیرم تا اینجا ایشان را برسانم و دنبال این هستیم. از آقای روحانی شکایت خواهیم کرد و از قوه قضاییه خواهیم خواست که بر اساس ماده ۶۰۶ ایشان را مجازات کند. قانون مجازات اسلامی برای پابرهنگان و آفتابه دزدان است؟ چرا رئیس‌جمهور کانون‌های فساد را تاکنون به دستگاههای ذی ربط معرفی نکرده است؟</p>
      <p>ذوالنوری در پاسخ به شائبه انتخاباتی بودن اقداماتش ادامه داد: اگر کار من انتخاباتی است به نفع مردم یا به ضرر مردم است؟ اگر کار من حرف دل مردم است که مردم از کار من اعلام رضایت می‌کنند و من افتخار می‌کنم که رضایت مردم را جلب کنم. می‌خواهد بگویند این کار پوپولیستی است یا انتخاباتی. اگر این کار خلاف منافع مردم است پس چرا انتخاباتی است؟ چون به ضرر من است. بنابراین در اینجا دچار پارادوکس می‌شوید. یک وقت حرف من را خلاف منافع ملی و مردم می‌دانید و یک وقت می‌گویید پوپولیستی است! چیزی که بر خلاف نظر مردم است می‌تواند پوپولیستی باشد یا ریزش رای دارد؟ تکلیف‌تان را با خودتان مشخص کنید.</p>
      <p>رئیس کمیسیون امنیت ملی و سیاست خارجی مجلس در پاسخ به سوال خبرنگار اعتمادآنلاین مبنی بر اینکه وظیفه شما چیست؟ تاکید کرد: وظیفه من به زیر کشیدن آقای رئیس‌جمهور است.</p>
    </article>
  </body>
</html>