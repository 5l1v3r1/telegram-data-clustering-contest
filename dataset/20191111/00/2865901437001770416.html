<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/error-404-grizman-not-found/342215"/>
    <meta property="og:site_name" content="MozzartSport"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Error 404: Grizman not found"/>
    <meta property="og:description" content="Francuski reprezentativac na udaru kritika u Španiji"/>
  </head>
  <body>
    <article>
      <h1>Error 404: Grizman not found</h1>
      <h2>Francuski reprezentativac na udaru kritika u Španiji</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>Baš na zanima kakve bi bile reakcije nekih srpskih fudbalera kad bi uz njegovo ime izašao ovakav tekst. Ali kad igraš za Real ili Barselonu, za najveće klubove sveta, plaćen si i da ćutiš i trpiš kritike. A madridska <i>Marka</i> posebno voli da udari po igračima Blaugrane mada smo imali “milion” prilika da se uverimo da ne štedi ni Kraljevski klub kad se ne pobeđuje i to kad se ne pobeđuje ubedljivo. Sada je ipak na tapetu <b>Antoan Grizman</b>. I nije bez osnova.</p>
      <p>Od igrača koga je Barselona platila Atletiku celih 120.000.000 evra jednostavno se očekivalo više od četiri gola i tri asistencije. I jeste, tek je <b>Grizman</b> na početku epizode na stadionu Kamp Nou, ali utisak je ono što nedostaje francuskom reprezentativcu. Trozubac <b>Lionel Mesi, Luis Suarez, Antoan Grizman</b> trebalo je da navijače podseti na period Blaugrane sa<b> Nejmarom</b>. Od toga – ama baš ništa.</p>
      <p>Ostaje samo subjektivan doživljaj: <b>Mesi</b> i <b>Grizman</b> jednostavno nisu kliknuli. <b>Grizman</b> se tako protiv Selte više isticao u defanzivnim zadacima no napadačkim minijaturama. A ma koliko će svaki trener hvaliti posvećenost odbrani svog gola Francuz nije doveden da pomaže <b>Đordiju Albi</b> da zatvori levi bok.</p>
      <p>Međutim, više je nego jasno da je svetski prvak sa Trikolorima nekako odsečen od ostatka ekipe. I zato ga <i>Marka</i> poredi sa onom čuvenom “Erorr 404” greškom koja vas je sigurno mnogo puta iznervirala kad vam je izletela na monitoru. Vaša omiljena internet stranica - “<b><i>not found</i></b>”. Da poludiš. A takav je  u Barseloni i <b>Grizman</b>: nevidljiv.</p>
      <p>Ima naravno <i>Marka</i> i argumente, ne napadaju oni bez osnova. Duel sa Seltom idealan je pokazatelj <b>Grizmanove </b>odsečenosti. Za 73 minuta na terenu samo 21 pas. Poređenja radi, <b>Usman Dembele</b> je za 20 minuta manje duplirao <b>Grizmanov</b> učinak sa 43 pasa. <b>Ansu Fati</b>, koji je zamenjen na poluvremenu, meč je završio sa 10 pasova. U tom trenutku <b>Grizman</b> ih je imao osam. A u ekipi kakva je Barselona, koja zasniva igru na posedu i dodavanjima, to je zaista mizeran učinak.</p>
      <p>►► <i><b><a href="https://www.mozzartbet.com/sr#/date/all?type=antepost&amp;cid=11216">Barselona šampion Španije - kvota 1,45</a></b></i></p>
      <p>U ovo vreme u prošloj sezoni imao je <b>Grizman</b> više dodavanja i u Atletiku (595/527). Jeste tamo bio prva zvezda, ali <b>Dijego Simeone</b> nije od trenera koji insistiraju na tiki-taki. On voli da se sve završi što brže.</p>
      <p>I sve bi to bilo u redu da<b> Grizman</b> bar daje golove. Na poslednjih osam svojih mečeva, a samo jednom nije bio u startnih 11, tek jedan gol 28-godišnjeg napdača? U Ligi šampiona se još čeka njegov prvenac u Barsinom dresu. Prošle sezone u Atletiku, a nije mu ona bila najbolja, imao je šest golova u ovo vreme. Treba li uopšte da poredimo koliko je Barsa efikasnija od Atletika? Dovoljno je da vidite tabelu i 33 golova kraj Barsinog imena i svega 15 uz Atletikovo.</p>
      <p>A i ta četiri gola… Dva protiv Betisa još u drugom kolu protiv Betisa kad je odigrao verovatno najbolju utakmicu sezone. Pa jedan protiv Viljareala. I još jedan protiv Eibara. Sve timovi iz donjeg doma u Primeri.</p>
      <p>Ima još vremena da se popravi. Samo neće biti lako. Jer posle reprezentativne pauze Barselonu očekuje paklen raspored i sudari sa  Leganesom, Borusijom Dortmund, Atletikom, Majorkom, Interom, Real Sosijedadom i potom El Klasiko na domaćem terenu.</p>
      <p>(FOTO: Reuters)</p>
    </article>
  </body>
</html>