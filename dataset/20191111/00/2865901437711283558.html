<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/trka-za-zlatnu-kopacku-u-srbiji-bojan-matic-izazivac-ne-moraju-obavezno-da-slave-veciti/342230"/>
    <meta property="og:site_name" content="MozzartSport"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Trka za Zlatnu kopačku u Srbiji: Bojan Matić izazivač, ne moraju obavezno da slave večiti"/>
    <meta property="og:description" content="U poslednjih deset godina trijumfovali fudbaleri Vojvodine, Jagodine, Mladosti, kragujevačkog i niškog Radničkog"/>
  </head>
  <body>
    <article>
      <h1>Trka za Zlatnu kopačku u Srbiji: Bojan Matić izazivač, ne moraju obavezno da slave večiti</h1>
      <h2>U poslednjih deset godina trijumfovali fudbaleri Vojvodine, Jagodine, Mladosti, kragujevačkog i niškog Radničkog</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>
        <b>Možda nekim trka za šampionsku titulu, iako je tek počeo drugi krug takmičenja, nije toliko interesantna, jer je Crvena zvezda odmakla osam koraka Partizanu, ali borba za status prvog strelca Superlige jeste. Na deobi prvog mesta u toj kategoriji tri su fudbalera, nijedan ne nosi dres večitih, isto važi i za trenutno najvećeg izazivača, pa ako nastave da tresu mreže, a pritom u januarskom prelaznom roku ne promene sredinu moglo bi da se desi da kao i lane, Zlatna kopačka ne završi na Topčiderskom brdu.</b>
      </p>
      <p>Trenutni poredak je takav da trku vode <b>Nenad Lukić</b> iz TSC-a, Radničkov napadač <b>Stefan Mihajlović</b> (<i>obojica postili u minuloj rundi</i>) i haubica Javora, <b>Nikola Petković</b> (<i>strelac u nedeljnom remiju sa Crvenom zvezdom</i>). Svi na „koti devet“. Za petama im je <b>Bojan Matić</b>, koji je pogodkom u Šapcu doneo Vojvodini tri važna boda i probio Novosađane na drugo mesto prvenstvene tabele, a sebe doveo u poziciju da razmišlja o individulanom priznanju.<br/>„<b>Svakako mi je cilj da prvi deo sezone završim kao najbolji strelac lige. Trenutno su trojica ispred mene sa devet golova, a do kraja jeseni je ostalo još pet kola. Imam dovoljno utakmica da ih prestignem i nadam se da ću do pauze postići još koji gol. Bio bih veoma srećan ukoliko se to dogodi</b>“, ističe <b>Matić</b>, pošto je pogađao protiv Šapčana i u avgustu (dvaput), pa u duelima sa Radom, Radnikom, TSC-om, Radničkim i Mladosti, pre nego što je ponetirao i na stadionu kraj Save.</p>
      <p>Posebno je zanimjivo da ambicije <b>Matića,</b> <b>Lukića</b>, <b>Mihajlovića</b> i <b>Petkovića</b> i te kako ima utemeljenje kad se pogleda ko je sve osvajao Zlatnu kopačku minulih sezona. Na uzorku od poslednjih deset tačno 50 odsto individualnih priznanja završilo je mimo vitrina fudbalera Crvene zvezde i Partizana. Iako se od napadača dva naša najpopularnija kluba očekuje da budu u vrhu liste strelaca, to nije obavezno slučaj.</p>
      <p>Primera radi, prethodno prvenstvo obeležio je <b>Nermin Haskić</b> iz Radničkog sa 24 pogotka, sezonu 2014/15 <b>Patrik Eze</b> iz lučanske Mladosti (15), 2012/13 najbolji je bio <b>Miloš Popaj Stojanović</b> iz Jagodine (19), pre njega <b>Darko Spalević</b> je isto toliko komada ispalio za kragujevački Radnički, dok je pre deset godina najbolji strelac lige bio <b>Dragan Mrđa</b>, u tom trenutku član Vojvodine (22).</p>
      <p>U međuvremenu, <b>Ivica Iliev </b>(Partizan) i <b>Andrija Kaluđerović</b> (Crvena zvezda) podeli priznanje 2011, <b>Dragan Mrđa</b> bio najbolji i 2014, ovoga puta na Marakani, crveno-beli su dali golgetera lige i 2016. godine (<b>Aleksandar Katai</b>, 21) i 2018. godine (<b>Aleksandar Pešić</b>, 25), dok se Parni valjak diči šampionskom 2016/17, kad su <b>Uroš Đuršević</b> i <b>Leonardo da Silva Soza</b> pogodili metu po 24 puta, ali je Zlatna kopačka pripala Srbinu zbog manjeg broja minuta na terenu.</p>
      <p>Ove sezone strelci večitih nisu toliko ubedljivi: <b>Umar Sadik</b> se sa sedam preciznih hitaca nalazi na petom mestu, a <b>Mohamed el Fardu</b> <b>Ben</b> i <b>Milan Pakov</b> su u prvih deset sa po šest preciznih hitaca.</p>
      <p>
        <b>
          <i>Evo kako trenutno izlgeda lista strelaca Superlige, posle 16. kola:</i>
        </b>
      </p>
      <figure>
        <img src="https://mozzartsport.com/upload/CKEditor/11.11.2019/lista%20strelaa.jpg"/>
      </figure>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <img src="https://mozzartsport.com/upload/CKEditor/11.11.2019/Klinika-za-ortopediju-donacija-ultrazvuka.jpg"/>
      </figure>
      <p><b>FOTO</b>: <i>Star sport</i></p>
    </article>
  </body>
</html>