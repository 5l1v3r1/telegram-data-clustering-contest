<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/ko-hoce-zirua-cena-je-samo-5-000-000-evra/342231"/>
    <meta property="og:site_name" content="MozzartSport"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Ko hoće Žirua? Cena je samo 5.000.000 evra"/>
    <meta property="og:description" content="Četiri kluba se pominju kao zainteresovani"/>
  </head>
  <body>
    <article>
      <h1>Ko hoće Žirua? Cena je samo 5.000.000 evra</h1>
      <h2>Četiri kluba se pominju kao zainteresovani</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>Svetski prvak je pao u senku. <b>Olivije Žiru</b> je jedna od žrtvi <b>Lampardove</b> revolucije u Čelsiju i promocije mladih igrača koja se pokazala kao sjajna stvar za Plavce i donosi rezultate iznad očekivanja. Ne samo da je <b>Žiru</b> od <b>Tamija</b> <b>Abrahama</b> izgubio mesto startnog centarfora, već nije ni prva izmena. <b>Miši</b> <b>Batšuaji</b> je obično taj koji prvi dobija šansu sa klupe.</p>
      <p>Žiru je od početka sezone odirgao samo četiri meča u Premijer ligi. Na tri je ušao sa klupe, a u prethodna dva i po meseca je na terenu bio samo u dvadesetak poslednjih minuta meča sa Barnlijem. U Ligi šampiona je upisao samo 17 minuta, a u Liga kupu Engleske čak nije ni dobio šansu, ni minut. Očigledno je da Lampard ne računa na njega ozbiljno.</p>
      <p>Status trećeg špica svakako ne odgovara iskusnom Francuzu koji će gotovo izvesno napustiti Stamford Birdž u januaru. Pogotovo što je ušao u poslednju godinu ugovora. On ima mogućnost da od 1. januara potpiše predugovor sa bilo kojim klubom bez saglasnosti Čelsija i ode na leto bez obeštećenja, ali najverovatnije neće čekati toliko već će tražiti novi klub na zimu kako bi zadržao status reprezentativca Francuske pred EP narednog eta.</p>
      <p>To znači da će Čelsi tražiti obeštećenje za <b>Žirua</b>, a ostrvski mediji prenose da je određena i cena – 5.000.000 evra. Mali novac za igrača <b>Žiruove</b> reputacije i kvaliteta, ali s obzirom da ima 33 godine i još šest meseci ugovora, pitanje je da li će neko pristati da plati i ovu sumu.</p>
      <p>Trenutno, četiri kluba pokazuju interesovanje za <b>Žirua</b> koji će sigurno morati da smanji svoje finansijske zahteve i pristane na manju platu od trenutnih 6.000.000 evra po sezoni koliko ima na Stamford Bridžu.</p>
      <p><b>Antonio</b> <b>Konte</b> je zainteresovan da ga dovede u Inter kao podršku za <b>Lukakua</b> koji je jedini klasični  centarfor u ekipi. <b>Lautaro</b> <b>Martinez</b> i <b>Aleksis</b> <b>Sančez</b> su kod Kontea viđeni u ulogama „drugog špica“ odnosno nešto povučenijeg napadača iza <b>Lukakua</b>, s tim što je Čileanac na dužoj pauzi zbog povrede, pa i <b>Lautaro</b> igra više nego što je planirano. Bilo kakav izostanak Lukakua bi predstavljao veliki hendikep za Nerazure u šampionskoj trci sa Juventusom i zato konte insistira na dovođenju napadača u januaru. Sa <b>Žiruom</b> je radio u Čelsiju, doveo ga iz Arsenala, imali su dobru saradnju i veruje da bi bio pravo pojačanje za Inter.</p>
      <p>Pred italijanskog velikana, <b>Žirua</b> bi rado doveli i neki klubovi iz njegove domovine. Marselj ga je zvao u nekoliko prethodnih prelaznih rokova, ne odustaje ni sada, ali pod uslovom da <b>Žiru</b> drastično smanji platu. Pominju se još Nica i Bordo kao zainteresovani. Verovatno će do januara biti još interesovanja za iskusnog Francuza.</p>
      <figure>
        <img src="https://mozzartsport.com/upload/CKEditor/11.11.2019/Akcija-Srce-za-decu-za-porodilis%CC%8Cta-u-Kraljevu-i-C%CC%8Cac%CC%8Cku-V2.jpg"/>
      </figure>
      <p>(FOTO: reuters)</p>
    </article>
  </body>
</html>