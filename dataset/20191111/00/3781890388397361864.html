<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741011"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T00:15:00+00:00"/>
    <meta property="og:title" content="'กองปราบ'เตือนไม่หลบรถพยาบาล ระวังเจอ'เจตนาฆ่า'"/>
    <meta property="og:description" content="กองปราบปราม ออกโรงทวีตเตือน คนขับรถไร้น้ำใจ เจตนาไม่หลบรถพยาบาลขณะขับรถส่งผู้ป่วย ระวังเจอข้อหาเจตนาฆ่าผู้อื่น! "/>
  </head>
  <body>
    <article>
      <h1>'กองปราบ'เตือนไม่หลบรถพยาบาล ระวังเจอ'เจตนาฆ่า'</h1>
      <address>
        <time datetime="2019-11-11T00:15:00+00:00">11 Nov 2019, 00:15</time>
      </address>
      <p>
        <b>กองปราบปราม ออกโรงทวีตเตือน คนขับรถไร้น้ำใจ เจตนาไม่หลบรถพยาบาลขณะขับรถส่งผู้ป่วย ระวังเจอข้อหาเจตนาฆ่าผู้อื่น! </b>
      </p>
      <p>จากกรณี ผู้ใช้เฟซบุ๊ก@Dung Kasemphong ได้โพสต์คลิปรถเบนซ์ สีดำ ขับอยู่ด้านหน้ารถฉุกเฉินกำลังจะพาผู้ป่วยไปส่งรักษาตัวที่ รพ.พญาไท ศรีราชา โดยเปิดสัญญาณไซเรนขอทางอยู่ แต่ปรากฎว่ามีรถเบนซ์ สีดำ แสดงความไร้น้ำใจขับขวางไปขวางมาไม่ยอมให้ทาง นอกจากนี้ยังชูนิ้วกลางให้กับรถฉุกเฉิน ก่อนที่จะขับลงทางด่วนไปอย่างรวดเร็ว เหตุเกิดเมื่อวันที่  9 พ.ย. ที่ผ่านมา<br/><br/>เมื่อวันที่ 11 พ.ย. ผู้สื่อข่าวรายงานว่า ทวิตเตอร์ กองปราบปราม  ได้ทวีตข้อความว่า <i>เจตนาไม่หลบรถพยาบาลขณะขับรถส่งผู้ป่วย ระวังเจอข้อหาเจตนาฆ่าผู้อื่น!</i> การขับรถกีดขวางเส้นทางรถพยาบาลนั้น เข้าข่ายผิดกฎหมายตามพระราชบัญญัติจราจรทางบก มาตรา 76 ระบุว่า เมื่อเห็นรถฉุกเฉินในขณะปฏิบัติหน้าที่ใช้ไฟสัญญาณแสงวับวาบ หรือได้ยินเสียงสัญญาณไซเรน จะต้องให้รถฉุกเฉินผ่านไปก่อน หากฝ่าฝืนมีโทษปรับไม่เกิน 500 บาท นอกจากนี้ ผู้ที่ขับรถกีดขวางรถพยาบาลอาจจะถูกตั้งข้อหาหนักตามมา ถ้าหากการกระทำนั้นเป็น “เหตุโดยตรง” ที่ทำให้ผู้เจ็บป่วยในรถพยาบาลถึงแก่ชีวิต อาจเข้าข่ายกระทำความผิดโดยประมาทเป็นเหตุให้ผู้อื่นถึงแก่ความตายหรือกระทำโดยเจตนาเป็นเหตุให้ผู้อื่นถึงแก่ความตาย ซึ่งขึ้นอยู่กับพฤติการณ์.<br/> <br/>ข่าวที่เกี่ยวข้อง<br/><a href="https://www.dailynews.co.th/regional/740982">ปวดใจ'เบนซ์ดำ'แจกกล้วย ขวางรถฉุกเฉิน-ใจร้ายเกินไป</a></p>
    </article>
  </body>
</html>