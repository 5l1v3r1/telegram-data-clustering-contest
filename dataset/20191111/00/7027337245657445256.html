<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697860/%DA%A9%D8%B4%D9%81-%D8%A8%D9%82%D8%A7%DB%8C%D8%A7%DB%8C-%DB%8C%DA%A9-%D8%B2%D9%86-%D8%A8%D8%A7%D8%B3%D8%AA%D8%A7%D9%86%DB%8C-%D8%AF%D8%B1-%DA%A9%D9%86%D8%A7%D8%B1-%D8%AC%D9%88%D8%A7%D9%87%D8%B1%D8%A7%D8%AA-%D8%B1%D9%88%D9%85%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="کشف بقایای یک زن باستانی در کنار جواهرات رومی"/>
    <meta property="og:description" content="بقایای یک زن باستانی در کنار جواهرات نادر رومی در روسیه کشف شد."/>
  </head>
  <body>
    <article>
      <h1>کشف بقایای یک زن باستانی در کنار جواهرات رومی</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035920_227.jpg"/>
      </figure>
      <p>بقایای یک زن باستانی در کنار جواهرات نادر رومی در روسیه کشف شد.</p>
      <p>به گزارش ایسنا و به نقل از انشنت اوریجینز،  بقایای این زن باستانی  در مقبره‌ای خانوادگی واقع در شمال رشته‌کوه‌های قفقاز کشف شده است. باستان‌شناسان در حالی بقایای دوهزارساله این فرد را کشف کردند که جواهرات نادر و ارزشمندی  از جمله دو حلقه بسیار گران‌قیمت در کنارش  قرار داده شده بود. این اکتشاف از آن جهت برای باستان‌شناسان حائز اهمیت بود که جواهرات رومی در کنار او قرار داده شده بودند.</p>
      <p>باستان‌شناسان معتقدند  با توجه به حجم جواهرات ارزشمند کشف‌شده در مقبره، بقایای کشف‌شده به خواهر،‌ مادر یا همسر یکی از مردان اشراف‌زاده جنگجو تعلق داشته است.</p>
      <figure>
        <img src="https://cdn.asriran.com/files/fa/news/1398/8/20/1035922_113.jpg"/>
      </figure>
      <p>سرپرست باستان‌شناسان پروژه تحقیقاتی شمال قفقاز اعلام کرد،‌ بقایای این زن باستانی در کنار مقبره یک جنگجو و دو مرد دیگر دفن شده است.</p>
      <p>سرپرست باستان‌شناسان این پروژه کاوشی می‌گوید: دو حلقه‌ای که در انگشتان این زن کشف ‌شده‌ با استفاده از فناوری پیچیده‌ای ساخته شده‌اند. برای ساخت هرکدام از شیشه شفاف سفید با رگه‌های طلایی‌رنگ استفاده شده است که جواهری تیره در مرکز آن قرار داده شده است. بدون شک این جواهرات رومی هستند. ساخت این نوع جواهرات در آن دوره بسیار پرهزینه و برای مردمان «بربر» بسیار ارزشمند بود چراکه فناوری ساخت شیشه هنوز به قفقاز شمالی نرسیده بود.</p>
      <p>مهره‌هایی که بر روی کفش‌های این زن قرار داده شده بودند نیز از جنس «کورنالین» (نوعی عقیق جگری) ساخته شده بودند.</p>
      <p> در مقبره این فرد همچنین مدالی از جنس «آمیتیس» (لعل بنفش) قرار داده شده بود.</p>
      <figure>
        <img src="https://cdn.asriran.com/files/fa/news/1398/8/20/1035921_947.jpg"/>
      </figure>
      <p>باستان‌شناسان معتقدند هدیه‌دادن جواهرات گران‌قیمت توسط جنگجویان قفقاز شمالی به اشخاص محبوب‌شان مرسوم بوده است.</p>
    </article>
  </body>
</html>