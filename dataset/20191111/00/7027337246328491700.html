<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697816/%D9%86%D8%B5%D8%B1%D8%AA%DB%8C-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%B3%D9%BE%DB%8C%D8%AF%D8%B1%D9%88%D8%AF-%D8%A7%D8%B2-%D8%B4%DA%A9%D8%B3%D8%AA-%D8%AF%D8%B1-%D8%AF%D8%B1%D8%A8%DB%8C-%DA%AF%DB%8C%D9%84%D8%A7%D9%86-%D9%86%D8%A7%D8%B1%D8%A7%D8%AD%D8%AA-%D8%A8%D9%88%D8%AF%D9%86%D8%AF-%D9%88-%DA%A9%D8%A7%D8%B1%DB%8C-%D8%A8%D9%87-%D9%85%D8%A7-%D9%86%D8%AF%D8%A7%D8%B4%D8%AA%D9%86%D8%AF-%D8%B3%D8%B1%D9%85%D8%B1%D8%A8%DB%8C-%D8%B3%D9%BE%DB%8C%D8%AF%D8%B1%D9%88%D8%AF-%DA%AF%D9%81%D8%AA-%D8%B1%DA%AF-%DA%AF%D8%B1%D8%AF%D9%86%D9%85-%D8%B1%D8%A7-%D9%85%DB%8C%E2%80%8C%D8%B2%D9%86%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="نصرتی: هواداران سپیدرود از شکست در دربی گیلان ناراحت بودند و کاری به ما نداشتند/ سرمربی سپیدرود گفت رگ گردنم را می‌زنم!"/>
    <meta property="og:description" content="کاوه رضایی و علی قلی‌زاده در تیم‌های خود در بلژیک عملکرد خیلی خوبی داشتند و دعوت هر بازیکنی که در کوران بازی‌هاست، نکته مثبتی است. جهانبخش هم به این دلیل دعوت نشده است که در برایتون بازی نمی‌کند. نگاه ویلموتس به لیگ برتر، مثبت بوده و دعوت از چند بازیکن لیگ برتری به تیم ملی نشان می‌دهد وحید هاشمیان، مسابقات را رصد می‌کند."/>
  </head>
  <body>
    <article>
      <h1>نصرتی: هواداران سپیدرود از شکست در دربی گیلان ناراحت بودند و کاری به ما نداشتند/ سرمربی سپیدرود گفت رگ گردنم را می‌زنم!</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>کاوه رضایی و علی قلی‌زاده در تیم‌های خود در بلژیک عملکرد خیلی خوبی داشتند و دعوت هر بازیکنی که در کوران بازی‌هاست، نکته مثبتی است. جهانبخش هم به این دلیل دعوت نشده است که در برایتون بازی نمی‌کند. نگاه ویلموتس به لیگ برتر، مثبت بوده و دعوت از چند بازیکن لیگ برتری به تیم ملی نشان می‌دهد وحید هاشمیان، مسابقات را رصد می‌کند.</b>
      </p>
      <figure>
        <img src="https://cdn.asriran.com/files/fa/news/1398/8/20/1035787_390.jpg"/>
      </figure>
      <p>محمد نصرتی، سرمربی تیم فوتبال گل ریحان البرز اعتقاد دارد که دلیل اتفاقات دیدار این تیم مقابل سپیدرود، ناراحتی هواداران رشتی از شکست در دربی گیلان بوده است.<br/><br/>به گزارش تسنیم، محمد نصرتی درباره برتری ۲ بر یک تیم فوتبال گل ریحان البرز مقابل سپیدرود رشت، گفت: بازی خیلی خوبی در جریان بود. ما پس از اینکه گل مساوی را به ثمر رساندیم، کاملاً به بازی مسلط بودیم و موقعیت‌های خوبی ایجاد کردیم. اگر وقفه‌ای در بازی ایجاد نمی‌شد، می‌توانستیم سپیدرود را راحت‌تر شکست دهیم. بچه‌ها در استفاده از فرصت‌ها باید دقت بیشتری داشتند که اگر این‌گونه بود، با نتیجه بهتری پیروز می‌شدیم.<br/><br/>وی درباره حاشیه‌های این مسابقه و درگیری تعدادی از هواداران تیم میزبان با عوامل برگزاری مسابقه تصریح کرد: برخی تماشاگران سپیدرود به خاطر شکست تیم‌شان از ملوان در دربی گیلان ناراحت بودند و یکی از آن‌ها با دروازه‌بان سپیدرود درگیر شد. پس از آن حدود ۴۰ هوادار وارد زمین شدند که البته با ما کاری نداشتند.</p>
      <p>سرمربی تیم فوتبال گل ریحان البرز در مورد بد شدن حال علی نظرمحمدی، سرمربی سپیدرود در خلال درگیری‌ها خاطرنشان کرد: از این موضوع اطلاع ندارم، اما او اوایل مسابقه و پس از تذکر داور به خودش، می‌گفت کاری نکردم و رگ گردنم را می‌زنم! نمی‌دانم چرا این را گفت و در این باره از خودش سؤال کنید.<br/><br/>نصرتی با تمجید از عوامل تیم گل ریحان اظهار داشت: به بازیکنانم که با تمام وجود بازی می‌کنند، خسته نباشید می‌گویم. بازیکنانی هم که در این مسابقه به‌عنوان جایگزین وارد زمین شدند، فوق‌العاده کار کردند. تیم ما، تلفیقی از بازیکنان جوان و باتجربه است که با غیرت و تعصب بازی می‌کنند. مربیان تیم از جمله کیانوش رحمتی هم شبانه‌روز تلاش می‌کنند. با کادر فنی جوان و باانگیزه‌ای که داریم، کار را پیش می‌بریم و بازیکنان خواسته‌های ما را در زمین اجرا می‌کنند. امیدوارم بتوانیم به روند خود ادامه دهیم.<br/><br/>وی درباره دیدار حساس هفته آینده تیمش مقابل مس رفسنجان که تقابل تیم‌های اول و دوم جدول محسوب می‌شود، بیان کرد: مس تاکنون عملکرد بسیار خوبی داشته است و از امروز (دوشنبه) تمرکز خود را روی این مسابقه می‌گذاریم. تلاش می‌کنیم روی نقاط ضعف و قوت تیم کار کنیم و نکات مورد نظر درباره حریف را به بازیکنان گوشزد می‌کنیم.<br/><br/>سرمربی تیم گل ریحان البرز راجع به شرایط مالی این تیم تصریح کرد: یک‌سوم هزینه‌های تیم گل ریحان نسبت به فصل گذشته کاهش یافته است. سال گذشته ریخت و پاش زیادی داشتیم و قرارداد یکی از بازیکنان ما بیش از ۹۰۰ میلیون تومان بود. امسال، اما سقف قرارداد باشگاه، ۲۰۰ میلیون تومان است. از سازمان لیگ خواهش می‌کنم قرارداد‌ها را شفاف اعلام کند تا همه چیز مشخص شود.<br/><br/>مدافع پیشین تیم ملی فوتبال کشورمان در مورد لیست جدید تیم ملی ایران و عدم دعوت از علیرضا جهانبخش اظهار داشت: کاوه رضایی و علی قلی‌زاده در تیم‌های خود در بلژیک عملکرد خیلی خوبی داشتند و دعوت هر بازیکنی که در کوران بازی‌هاست، نکته مثبتی است. جهانبخش هم به این دلیل دعوت نشده است که در برایتون بازی نمی‌کند. نگاه ویلموتس به لیگ برتر، مثبت بوده و دعوت از چند بازیکن لیگ برتری به تیم ملی نشان می‌دهد وحید هاشمیان، مسابقات را رصد می‌کند.<br/><br/>«شکست مقابل بحرین برای تیم ملی ایران در زمان مناسبی رقم خورد.»، نصرتی ضمن بیان این جمله گفت: این شکست باعث شد که بازیکنان ایران پس از شکست هنگ‌کنگ و کامبوج، مغرور نشوند. عراق مقابل ایران میزبان نیست و این به نفع ماست. تیم با پیروزی در این مسابقه می‌تواند کارش را برای بازی‌های بعد آسان کند.</p>
    </article>
  </body>
</html>