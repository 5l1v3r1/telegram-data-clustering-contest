<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697856/%D8%A8%D8%B1%D9%86%D8%A7%D9%85%D9%87%E2%80%8C%D8%B1%DB%8C%D8%B2%DB%8C-%D9%85%D8%B4%D8%AA%D8%B1%DA%A9-%D8%A7%DB%8C%D8%B1%D8%A7%D9%86-%D9%88-%D8%A2%D9%84%D9%85%D8%A7%D9%86-%D8%A8%D8%B1%D8%A7%DB%8C-%D8%AD%D8%B1%D9%81%D9%87%E2%80%8C%D8%A2%D9%85%D9%88%D8%B2%DB%8C-%D9%BE%D9%86%D8%A7%D9%87%D9%86%D8%AF%DA%AF%D8%A7%D9%86-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="برنامه‌ریزی مشترک ایران و آلمان برای حرفه‌آموزی پناهندگان در کشور"/>
    <meta property="og:description" content="مدیرکل امور اتباع و مهاجرین خارجی وزارت کشور در سفر به کشور آلمان در ملاقات با مقامات آلمانی در خصوص اهمیت مهارت‌آموزی پناهندگان و فراهم کردن هرچه بیشتر شرایط حرفه آموزی این قشر با رویکرد بازگشت داوطلبانه و عزتمندانه آن‌ها به کشور خود بحث و گفت وگو کرد."/>
  </head>
  <body>
    <article>
      <h1>برنامه‌ریزی مشترک ایران و آلمان برای حرفه‌آموزی پناهندگان در کشور</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035887_114.jpg"/>
      </figure>
      <p>مدیرکل امور اتباع و مهاجرین خارجی وزارت کشور در سفر به کشور آلمان در ملاقات با مقامات آلمانی در خصوص اهمیت مهارت‌آموزی پناهندگان و فراهم کردن هرچه بیشتر شرایط حرفه آموزی این قشر با رویکرد بازگشت داوطلبانه و عزتمندانه آن‌ها به کشور خود بحث و گفت وگو کرد.</p>
      <p>به گزارش ایسنا، مهدی محمودی به همراه هیئتی به سرپرستی محمد ابراهیم شوشتری - مشاور وزیر و رئیس مرکز حراست وزارت کشور - و با حضور نمایندگانی از وزارت تعاون کار و رفاه اجتماعی، وزارت امور خارجه و سازمان فنی و حرفه ای کشور چندی پیش با دعوت دولت کشور آلمان توسط سازمان سکوا، به این کشور سفری مطالعاتی و تحقیقاتی داشتند تا از چگونگی روند برگزاری دوره‌های آموزش فنی و حرفه‌ای پناهندگان بازدید و شرایط لازم برای برگزاری این دوره‌های آموزشی در کشور ایران را نیز فراهم کنند.</p>
      <p>در این سفر مطالعاتی هیئت ایرانی با معاون رئیس جمهوری و رئیس دفتر فدرال اتباع و مهاجرین خارجی آلمان، اداره فدرال و امور مهاجرت آلمان (BAMF)، دفتر فدرال آموزش فنی و حرفه ای آلمان (BiBB)، رئیس و مؤسس سازمان سکوا، نمانیده وزارت خارجه کشور آلمان، هیات مدیره اتحادیه مرکزی اتاق بازرگانی و صنایع دستی و مهارتی آلمان(ZDH) و دفتر فدرال امور خارجه و کنفدراسیون اتاق‌های صنایع  آلمان (YAMF) دیدار داشتند.</p>
      <p>همچنین در این سفر مدیرکل امور اتباع و مهاجرین خارجی وزارت کشور با هیات همراه از کلاس‌ها و کارگاه‌های آموزشی فنی و حرفه‌ای پناهندگان در کشور آلمان بازدید کردند و در جریان روند برگزاری این دوره های آموزشی قرار گرفتند.</p>
      <p>در این سفر هیات ایرانی با محمود فرازنده - سفیر جمهوری اسلامی ایران در آلمان - ملاقاتی کرد. در جریان این دیدار سفیر ایران در آلمان با اشاره به به اهمیت و جایگاه مهارت‌آموزی در جامعه گفت: ارتقای مهارت پناهندگان در جلوگیری ازجرم و بزهکاری اجتماعی به‌طور مستقیم تأثیر گذار است این درحالیست که امیدوارم دولت‌های غربی تدابیری برای آماده‌سازی کشور افغانستان جهت بازگشت داوطلبانه پناهندگان به کشور خود را بیندیشند. </p>
      <p>محمد ابراهیم شوشتری - مشاور وزیر و رئیس مرکز حراست وزارت کشور- در دیدار با مقامات دولتی ضمن بیان دیدگاه‌های انسان‌دوستانه و بشردوستانه جمهوری اسلامی ایران نسبت به پناهندگان اظهارکرد: کشور ایران در ۴۰ سال گذشته خدمات بیشماری در حوزه‌های مختلف همچون آموزش، بهداشت، معیشت و حرفه‌آموزی به اتباع و مهاجران خارجی ارائه کرده است.<br/><br/>وی افزود: طی این سال‌ها جمهوری اسلامی ایران همکاری بسیار خوبی با سازمان‌ها و نهادهای بین‌المللی در امور پناهندگان داشته است .دولت ایران برای ارتقای سلامت زندگی پناهندگان و به وجود آمدن شرایط مناسب برای بازگشت عزتمندانه آنان به کشور خود تلاش کرده است .<br/><br/>رئیس مرکز حراست وزارت کشور ادامه داد: پناهندگان به دلایل مختلف اقتصادی و سیاسی کشور خود را ترک کرده‌اند  اما اگر دولت‌های غربی بتوانند با کمک‌های خود شرایط کشورهای پناهندگان را بهبود ببخشند شاهد این خواهیم بود که هیچ فردی برای دستیابی به زندگی بهتر کشور و موطن خود را ترک  نکند.</p>
      <p>مهدی محمودی - مدیر کل امور اتباع و مهاجرین خارجی وزارت کشور- اظهارکرد: حرفه‌آموزی پناهندگان یکی از اصلی‌ترین مواردی است که اگر با یک برنامه‌ریزی دقیق و صحیح انجام شود تأثیرات مثبت زیادی را برای اتباع و مهاجرین خارجی به دنبال خواهد داشت.</p>
      <p>وی اضافه کرد: بازگشت عزتمندانه پناهندگان به کشور خود یکی از اهداف اصلی در سیاست‌های نظام مقدس جمهوری اسلامی ایران است. با توجه به این دیدگاه، پناهندگان در زمان حضور در کشور ایران در صورت فراگیری حرفه‌ای مناسب می‌توانند از این توانمندی خود برای بازسازی کشورشان استفاده کنند.</p>
      <p>مدیر کل امور اتباع و مهاجرین خارجی وزارت کشور افزود: دولت آلمان در چند سال گذشته خدماتی را در زمینه حرفه‌آموزی پناهندگان ارائه کرده و پناهندگان در چند سال گذشته در سیستمی به نام سیستم آموزشی دوآل (DUALE ) یا آموزش دوگانه که به‌صورت علمی و عملی است تحت آموزش قرار گرفته‌اند. از این رو در  این سفر بازدیدی از روند برگزاری این دورهای حرفه آموزی داشتیم تا در برنامه‌ای مشترک این شرایط را برای پناهندگانی که در کشور ایران حضور دارند، فراهم کنیم.</p>
      <p>محمودی ادامه داد: خوشبختانه زمینه‌های لازم جهت برگزاری دوره‌های حرفه‌آموزی در کشور ایران فراهم است و در چند سال گذشته نیز فعالیت‌های بسیار قابل قبولی در این حوزه انجام شده اما با توجه به آغاز همکاری جمهوری اسلامی ایران و کشور آلمان در زمینه حرفه‌آموزی پناهندگان قدم‌های بلندتری برخواهیم داشت.</p>
      <p>وی در ادامه با بیان اینکه شرکت در دوره‌های حرفه‌آموزی فقط مربوط به گروه مشخصی از پناهندگان در ایران است، اظهارکرد: پناهندگانی می‌توانند در این طرح‌ها و دوره‌ها شرکت کنند که دارای مدارک هویتی کامل و مجوز موقت یا دائم برای اقامت در ایران که مورد تأیید اداره کل امور اتباع و مهاجرین خارجی وزارت کشور است، باشند.</p>
      <p>محمودی افزود: طی بررسی‌های کارشناسانه‌ای که درجریان این سفر داشتیم، مشخص شد سیستم آموزشی دوال که به‌صورت تخصصی در آلمان درحال اجراست مورد قبول ما نیست.</p>
      <p>وی ادامه داد: با توجه به اینکه اتباع افغانستانی حاضر در کشور ایران دارای  فرهنگ و زبان مشترک هستند می‌توان زمان این دوره‌های آموزشی که بین سه تا سه سال ونیم است کاهش پیدا کند و به حدود یک سال برسد.</p>
      <p>محمودی افزود: بیشتر اتباع و مهاجرین افغانستانی که در کشور ایران حضور دارند در حرفه‌هایی مثل بنایی استادکار هستند به همین خاطر باید حرفه هایی را برا آن‌ها در نظر بگیریم و آموزش بدهیم که هیچ شناخت و آشنایی نسبت به آنها ندارند. در این صورت است که فعالیت‌های سازمان سکوا می‌تواند در کشور ایران تأثیرگذار باشد.</p>
      <p>مدیر کل امور اتباع و مهاجرین خارجی وزارت کشور اضافه کرد: پناهندگان پس از پایان دوره‌های فنی و حرفه‌ای شامل دریافت پروانه کار از طرف وزارت تعاون ،کار و رفاه اجتماعی خواهند شد.</p>
      <p>بر اساس پایگاه اطلاع رسانی وزارت کشور، محمودی در پایان با اشاره به اینکه طرح‌های مربوط به آموزش فنی و حرفه‌ای به‌زودی در برخی از استان ها به‌صورت آزمایشی آغاز می‌شود،اظهارکرد: این طرح‌ها با نظارت و مدیریت مستقیم ادارات کل امور اتباع و مهاجرین خارجی استانداری‌های سراسر کشور توسط اداره کل آموزش فنی و حرفه‌ای استان‌ها انجام خواهد گرفت. در این میان شرکت‌های خصوصی طرف قرارداد، باید کارگران ماهر را پس از پایان دوره‌های آموزشی در شرکت‌ها استخدام کنند و درکنار این افراد ایرانیان نیز باید از این خدمات استفاده کنند و در دسترس آن‌ها نیز قرار بگیرد.</p>
    </article>
  </body>
</html>