<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697783/%D8%B2%D9%86%DA%AF%D9%86%D9%87-%D8%A7%D9%81%D8%B2%D8%A7%DB%8C%D8%B4-22-%D9%85%DB%8C%D9%84%DB%8C%D8%A7%D8%B1%D8%AF-%D8%A8%D8%B4%DA%A9%D9%87-%D8%A7%DB%8C-%D9%86%D9%81%D8%AA-%D8%A7%DB%8C%D8%B1%D8%A7%D9%86-%D8%A8%D8%A7-%DA%A9%D8%B4%D9%81-%D9%85%DB%8C%D8%AF%D8%A7%D9%86-%D9%86%D8%A7%D9%85-%D8%A7%D9%88%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="زنگنه: افزایش 22 میلیارد بشکه ای نفت ایران با کشف میدان نام اوران"/>
    <meta property="og:description" content="از نظر تکنولوژی کار جدید با حفر سه حلقه چاه از سال ۹۵ شروع شد، در گذشته ۳۱ میلیارد بشکه نفت شناسایی شده بود و اکنون ۲۲ میلیارد نفت درجای جدید ثبت می‌شود."/>
  </head>
  <body>
    <article>
      <h1>زنگنه: افزایش 22 میلیارد بشکه ای نفت ایران با کشف میدان نام اوران</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>از نظر تکنولوژی کار جدید با حفر سه حلقه چاه از سال ۹۵ شروع شد، در گذشته ۳۱ میلیارد بشکه نفت شناسایی شده بود و اکنون ۲۲ میلیارد نفت درجای جدید ثبت می‌شود.</b>
      </p>
      <figure>
        <img src="https://cdn.asriran.com/files/fa/news/1398/8/20/1035710_261.jpg"/>
      </figure>
      <p> وزیر نفت با اشاره به کشف میدان جدید نفتی در خوزستان گفت: این مخزن ۵۳ میلیارد بشکه نفت درجا دارد که ۳۱ میلیارد بشکه آن پیش از این در مخازن دیگر شناسایی شده بود و اکنون ۲۲ میلیارد بشکه نفت درجای دیگر به دخایر نفتی ایران افزوده شده است.</p>
      <p>بیژن زنگنه، امروز (دوشنبه) در مراسم اعلام جزییات کشف مخزن جدید نفتی در خوزستان، تاکید کرد: این مخزن یکی از بزرگترین مخازن نفتی است که در ایران کشف شده است.</p>
      <p>وی ادامه داد: در گذشته در این منطقه میادین منصوری، سپهر، جفیر، آب تیمور، سوسنگرد شناسایی شده بود و در زیر این میادین میدان ایلام شناسایی شد.</p>
      <p>زنگنه افزود: در فاصله این میادین، منطقه ای با وسعت ۲ هزار و ۴۰۰ کیلومتر مربع وجود داشت که این مخزن در آن قرار دارد.</p>
      <p>وزیر نفت با اشاره به اینکه لایه نفتی کشف شده عمقی ۸۰ متری دارد، گفت: این مخزن ۵۳ میلیارد بشکه نفت درجا دارد و احتمال گسترش میدان به مناطق جنوب غربی و جنوب شرقی وجود دارد.</p>
      <p>وی ادامه داد: از نظر تکنولوژی کار جدید با حفر سه حلقه چاه از سال ۹۵ شروع شد، در گذشته ۳۱ میلیارد بشکه نفت شناسایی شده بود و اکنون ۲۲ میلیارد نفت درجای جدید ثبت می‌شود.</p>
      <p>زنگنه افزود: با توجه به تکنولوژی های فعلی، حجمی که به دخیره بازیافت اشاره می شود ۲.۲ میلیارد بشکه نفت است.</p>
      <p>به گفته وزیر نفت، تمام فناوری در نفت، ضریب بازیافت است و هر یک درصد افزایش ضریب بازیافت، ۳۲ میلیارد دلار به درامد کشور اضافه می‌کند.</p>
      <p>وی تاکید کرد: این مخزن دومین مخزن نفتی بزرگ کشف شده در تاریخ ایران است و از مدیران و مسئولان مناطق نفت خیز که در خارج از منطقه اب تیمور به نفت رسیدند و منجر به کشف این میدان شد، تشکر کرد.</p>
      <p>وزیر نفت افزود: برنامه توسعه در قالب توسعه میادین آب تیمور و منصوری و سپهر و جفیر خواهد بود و در اینده برنامه‌های دیگری برای توسعه تعریف خواهد شد.</p>
      <p>وی دلیل نام گداری این مخزن به نام نام اوران را قدردانی از خدمات گمنامان این حوزه دانست.</p>
    </article>
  </body>
</html>