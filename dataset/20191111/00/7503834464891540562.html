<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/nachtwacht/hideo-kojima-is-de-meest-gevolgde-gameregisseur-op-social-media/"/>
    <meta property="og:site_name" content="Power Unlimited"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Hideo Kojima is de meest gevolgde gameregisseur op social media "/>
    <meta property="og:description" content="Hideo Kojima ontvangt awards voor zijn enorme populariteit op Twitter en Instagram, de productie van de Halo-televisieserie is begonnen en PUBG op PC en consoles krijgt mogelijk clan-ondersteuning. Dat en meer in deze nieuwe Nachtwacht!"/>
  </head>
  <body>
    <article>
      <h1>Hideo Kojima is de meest gevolgde gameregisseur op social media </h1>
      <address><time datetime="2019-11-11T00:00:00+00:00">11 Nov 2019</time> by <a rel="author">Michel</a></address>
      <p>
        <b>Hideo Kojima ontvangt awards voor zijn enorme populariteit op Twitter en Instagram, de productie van de Halo-televisieserie is begonnen en PUBG op PC en consoles krijgt mogelijk clan-ondersteuning. Dat en meer in deze nieuwe Nachtwacht!</b>
      </p>
      <p>De nieuwe werkweek staat weer voor de deur! Maar laat dat je niet uit het veld slaan, want het belooft weer een heel speciale week te worden op het gebied van games. Death Stranding is natuurlijk net uit - knappe gamer als je die al helemaal uit hebt - en eind deze week verschijnen Pokémon Sword en Shield en Star Wars Jedi: Fallen Order! Voordat het zover is, hierbij de eerste Nachtwacht van de week!</p>
      <h3>Hideo Kojima is de meest gevolgde gameregisseur op social media</h3>
      <p>Hideo Kojima - het meesterbrein achter Death Stranding - heeft twee awards gewonnen van het Japanse Guinness World Record. Het gaat om de meeste volgers op Instagram en Twitter ooit - tenminste, voor een gameregisseur dan. Op moment van het bepalen van de awards had de beste man 2.813.385 Twitter-volgers en 888.539 Instagram-volgers. Dat zijn er inmiddels overigens nog meer geworden.</p>
      <p>Doet-ie toch wel goed! Dat hij zoveel volgers heeft, is overigens niet heel gek. Niet alleen was hij met de Metal Gear-reeks al bekend onder de meeste gamers, sinds zijn vertrek bij Konami, het oprichten van zijn eigen studio en natuurlijk het ontwikkelen van Death Stranding - met een sterrencast die de hoofdrol in het spel speelt - hebben steeds meer mensen van hem gehoord.</p>
      <p>Op <a href="https://twitter.com/KojiPro2015_EN/status/1193396796044627968">Twitter</a> is een foto te zien van hoe hij de awards in ontvangst neemt.</p>
      <figure>
        <img src="https://cdn2.pu.nl/media/michel/ei_mdibu4aa1n5o.jpg"/>
      </figure>
      <h3>De productie van de Halo-televisieserie is begonnen</h3>
      <p>Na de opkomst (en teloorgang) van de gameverfilming lijken series gebaseerd op games de nieuwe 'hot thing' te worden. Eind dit jaar kunnen we bijvoorbeeld The Witcher op Netflix verwachten. Oké, eigenlijk is die serie gebaseerd op de boeken, maar goed.</p>
      <p>Zoals we al een tijdje weten, werkt Showtime aan een serie gebaseerd op Halo. Nu blijkt dat de serie officieel in productie is. Daarbij zijn er drie nieuwe castleden bevestigd: Danny Sapani (Penny Dreadful) speelt Captain Jacob Keyes, Olive Gray (Half Moon Investigions) speelt zijn dochter Miranda Keyes en Charlie Murphy (Peaky Blinders) speelt Makee, een mens die is opgevoed door de Covenant.</p>
      <p>Het eerste seizoen van de Halo-serie moet in 2021 verschijnen. Op <a href="https://twitter.com/SHO_Halo/status/1192872157426180100">Twitter</a> verscheen een gezellige castfoto!</p>
      <figure>
        <img src="https://cdn2.pu.nl/media/michel/ei3u5hdxkaubb4i.jpg"/>
      </figure>
      <h3>Heb jij Jumanji: The Video Game al gespeeld?</h3>
      <p>Aangezien Jumanji: The Video Game nu beschikbaar is, is er natuurlijk ook een lanceringstrailer uitgekomen waarin je wat meer van de game ziet. Zoals te verwachten beland je in de game - net als in de nieuwe films - daadwerkelijk in een game en moet je zien te ontsnappen. De game heeft co-op voor vier spelers, zowel online als via splitscreen. Het spel is beschikbaar op PC, PS4, Xbox One en Switch. Check de lanceringstrailer hieronder!</p>
      <figure>
        <iframe src="https://www.youtube.com/embed/BLeNoRS-BXA" width="608" height="370" data-service="Youtube" scrolling="no"/>
      </figure>
      <h3>PUBG krijgt mogelijk mogelijk clans op PC en consoles</h3>
      <p>Dataminers hebben mogelijk bewijs gevonden dat er clans naar de PC- en consoleversies van PlayerUnknown's Battlegrounds komen. <a href="https://twitter.com/PlayerIgn/status/1192506673434247173">PlayerIGN </a>heeft wat details uit de gamefiles weten te trekken waaruit dat mogelijk blijkt. Clans zijn inmiddels al geruime tijd in de mobiele versie beschikbaar. </p>
      <p>PlayerIGN lijkt uit de data te kunnen onttrekken dat het 5000 battle points gaat kosten om een clan op te richten, en dat het alleen beschikbaar komt in de aankomende ranked modus, aangezien het leaderboard een 'no clan'-label heeft. De namen van clans zouden tussen de 2 en vijftien tekens kunnen bevatten, met de verkorte tag 2 tot 4 tekens. Tot slot zouden er maximaal twintig leden in een clan kunnen zitten.</p>
      <p>Er is vooralsnog niets bevestigd, dus het is nog even afwachten. Maar aangezien clans al in de mobiele versie van PUBG zitten, zou de Wacht geen goede reden kunnen bedenken waarom dit niet ooit gaat gebeuren.</p>
      <figure>
        <img src="https://cdn2.pu.nl/media/michel/eiyicn8ucaadcha.jpg"/>
      </figure>
      <h3>PlayStation opent nieuwe studio in Maleisië</h3>
      <p>PlayStation gaat in 2020 een nieuwe studio in Maleisië openen, aldus <a href="https://www.gamesindustry.biz/articles/2019-11-08-playstation-to-open-malaysian-development-studio">GamesIndustry.biz</a>. Het is de eerste PlayStation-studio in Zuid-Oost Azië. De studio heeft nog geen naam, maar het is al wel duidelijk wat het gaat doen. Men gaat er art en animaties maken voor diverse andere Sony-studio's. </p>
      <p>Volgens Sony's Jim Ryan is het de perfecte locatie voor een nieuwe studio. 'Indrukwekkend talent, een levendig game-ecosysteem en ondersteuning van de overheid zijn de belangrijkste redenen voor ons besluit om onze samenwerking met Maleisië naar het volgende niveau te brengen.'</p>
      <p>Sony lijkt flink aan de weg te timmeren om volgende generatie weer succesvol te maken. Hermen Hulst - voorheen van Guerrilla Games - wordt het nieuwe hoofd van WorldWide Studios en Shuhei Yoshida, die eerst die positie bekleedde, gaat een nieuw initiatief voor indiegames runnen.</p>
      <figure>
        <img src="https://cdn2.pu.nl/media/michel/playstation_logo.png"/>
      </figure>
      <h3>Where The Water Tastes Like Wine komt eind deze maand naar consoles</h3>
      <p>De indiegame Where the Water Tastes Like Wine verscheen in 2018 al op PC, maar komt 29 november ook eindelijk naar PlayStation 4, Xbox One en Switch, zo hebben Dim Bulb Games en Serenity Forge aangekondigd.</p>
      <p>Het narratieve avontuur draait om reizen, het delen van verhalen en het noodlot overleven. De game valt vooral op dankzij de met de hand getekende illustraties. Spelers reizen op een eigen tempo door een klassieke versie van de Verenigde Staten en hebben interactie met allerlei vreemdelingen die verhalen hebben te vertellen. Deze verhallen kunnen opnieuw verteld worden door spelers, waardoor er nieuwe interacties ontstaan. </p>
      <figure>
        <iframe src="https://www.youtube.com/embed/ERos1B73neE" width="608" height="370" data-service="Youtube" scrolling="no"/>
      </figure>
    </article>
  </body>
</html>