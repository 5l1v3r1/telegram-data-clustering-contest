<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/stolica-okupio-orlice-pavlovic-i-stevanovic-neizvesni-za-utakmice/342245"/>
    <meta property="og:site_name" content="MozzartSport"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Stolica okupio Orliće, Pavlović i Stevanović neizvesni za utakmice"/>
    <meta property="og:description" content="Selektor objasnio i izostanak Vlahovića"/>
  </head>
  <body>
    <article>
      <h1>Stolica okupio Orliće, Pavlović i Stevanović neizvesni za utakmice</h1>
      <h2>Selektor objasnio i izostanak Vlahovića</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>Dve utakmice kod kuće čekaju Orliće u nastavku borbe za Evropsko prvenstvo. Selektor <b>Ilija Stolica</b> je danas okupio svoje pulene za mečeve sa Estonijom (15.11) i Rusijom (19.11), ali već na prvom koraku dočekala ga je vest koja ga baš i nije oduševila.</p>
      <p>Igrači Partizana <b>Strahinja Pavlović</b> i <b>Filip Stevanović</b> požalili su se na povrede i neizvesno je da li će moći da pomognu saigračima u naredne dve utakmice. Po mišljenju selektora <b>Stolice</b> – male su šanse.<br/>“<b>Atmosfera je dobra, zadovoljstvo je videti sve momke i saradnike na okupu, atmosfera je, dakle, onakva kakva i treba da bude. Imamo nekih kadrovskih, nepredviđenih problema, što u fudbalu predstavlja realnost. Filip Stevanović i Strahinja Pavlović imaće kontrolni pregled, ali mislim da će biti teško da računamo i na jednog i na drugog za predstojeće utakmice</b>”, saopštio je <b>Stolica</b>.</p>
      <p>Selektor mlade reprezentacije Srbije je kratko na funkciji, ali je zadovoljan kako ekipa napreduje.<br/>“<b>Vreme koje imamo je limitiramo za ono što mi želimo da sprovedemo, ali dosta stvari je urađeno na samim utakmicama i dobili smo ono što smo želeli. Naravno, sve bi bolje bilo da je i rezultat iz Poljske to ispratio, ali neke stvari moramo u hodu i kroz samo takmičenje da rešavamo</b>”.</p>
      <p>Nije <b>Stolica</b> govorio o bodovima pred naredne dve utakmice, već o drugoj vrsti očekivanja od tima.<br/>“<b>Bio bih zadovoljan da momci podignu nivo igre za deset posto u odnosu na prethodne utakmice, jer sam siguran da bilo koji proces koji je obrnut nije dobar u tom smislu. Ponašamo se kao favoriti, a videćemo kakav će biti rezultat. Ova generacija će pokazati vrhunski kvalitet koji ima i to će doći u nekom narednom periodu, nedostak je više vremena koje svi želimo zajedno da provedemo</b>”.</p>
      <figure>
        <img src="https://mozzartsport.com/upload/CKEditor/11.11.2019/orlici22.jpg"/>
      </figure>
      <p>Prvi rival u ovom ciklusu kvalifikacija je Estonija.<br/>“<b>Estonija je selekcija naslonjena na školu fudbala koja je prisutna u bivšim sovjetskim republikama. Ekipa koja se oslanja na kontra napade. Upoznali smo se sa njihovim vrlinama i manama</b>”.</p>
      <p>Na koncu, <b>Stolica</b> se osvrnuo i na izostanak <b>Dušana Vlahovića</b>, koji ovog puta nije dobio poziv.<br/>“<b>Mlada reprezentacija mora da bude filter za A tim, filter u svakom smislu, naravno u igračkom smislu, ali i na model ponašanja svakog reprezentativca. Konkretno, pitali ste me za Vlahovića, razgovarali smo, on jasno zna šta treba da uradi i na koje stvari da utiče, jer njegov fudbalski kvalitet je neosporan, oduševio sam se sa dva njegova gola, čestitao mu… Druge stvari će sigurno promeniti, upravo zbog toga da sutra u A selekciji ne bi imali situaciju koja je morala ranije da se rešava</b>”, ostao je delom “zakopčan” selektor <b>Ilija Stolica</b>.</p>
      <p><b>Foto</b>: <i>FSS</i></p>
      <p> </p>
    </article>
  </body>
</html>