<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697851/%D8%AF%D8%B1%D8%AE%D9%88%D8%A7%D8%B3%D8%AA-%D8%A2%D8%B1%DA%98%D8%A7%D9%86%D8%AA%DB%8C%D9%86-%D8%A7%D8%B2-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%A8%D8%B1%D8%A7%DB%8C-%D8%A7%D8%B3%D8%AA%D8%B1%D8%AF%D8%A7%D8%AF-%D9%88%D9%84%D8%A7%DB%8C%D8%AA%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="درخواست آرژانتین از آذربایجان برای استرداد &quot;ولایتی&quot;"/>
    <meta property="og:description" content="ولایتی قرار است روزهای پنج شنبه و جمعه این هفته برای شرکت در دومین نشست رهبران مذهبی جهان به باکو سفر کند."/>
  </head>
  <body>
    <article>
      <h1>درخواست آرژانتین از آذربایجان برای استرداد "ولایتی"</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>ولایتی قرار است روزهای پنج شنبه و جمعه این هفته برای شرکت در دومین نشست رهبران مذهبی جهان به باکو سفر کند.</b>
      </p>
      <p>دولت آرژانتین از دولت آذربایجان درخواست کرده تا "علی اکبر ولایتی" مشاور بین‌الملل مقام معظم رهبری و وزیر امور خارجه اسبق ایران را به اتهام نقش داشتن در حادثه انفجار ساختمان مرکز یهودیان آرژانتین (آمیا) در سال 1994، دستگیر و تحویل دهد.</p>
      <p>به گزارش <a href="http://www.asriran.com/">عصرایران</a> به نقل از وب سایت روزنامه اسراییلی"جروزالم پست"، ولایتی قرار است برای شرکت در دومین نشست رهبران مذهبی جهان روزهای 14 و 15 نوامبر ( 23 و 24 آبان ماه) به باکو سفر کند.</p>
      <p>وزارت امور خارجه آرژانتین روز جمعه گذشته سفیر آذربایجان را در "بوینوس آیرس" احضار کرده و ضمن  ابراز "نگرانی عمیق" دولت آرژانتین از حضور ولایتی در باکو، از دولت آذربایجان درخواست همکاری کرده تا ولایتی را به محض ورود به این کشور بازداشت و تحویل مقامات قضایی آرژانتین بدهد.</p>
      <p>این سومین درخواست استرداد ولایتی از سوی دولت آرژانتین از سال 2016 به بعد است. یک بار مقامات وزارت خارجه آرژانتین در سال 2016 و همزمان با سفر ولایتی به سنگاپور و مالزی این درخواست را مطرح کرده بودند و بار دیگر در سال 2018 میلادی این درخواست را همزمان با سفر ولایتی به روسیه از مقامات مسکو داشته اند؛ اما هیچ یک از این درخواست‌ها تاکنون با جواب مثبت مواجه نشده است.</p>
      <p>علی اکبر ولایتی در زمان انفجار ساختمان آمیا در شهر "بوینوس‌آیرس" – پایتخت- آرژانتین (18 ژوئیه 1994) وزیر امور خارجه جمهوری اسلامی ایران بوده است.</p>
      <p>اتهام دست داشتن در حادثه انفجار آمیا که منجر به کشته شدن 85 یهودی آرژانتینی شده است، همواره از سوی مقامات جمهوری اسلامی ایران رد شده است.</p>
      <p>در تاریخ قضایی آرژانتین پرونده آمیا یک رکورد قضایی محسوب می‌شود. این پرونده بیش از 25 سال است که به درازا کشیده و با وجودی که دولت سابق آرژانتین آن را مختومه کرده بود اما با فشار لابی اسراییل، "آلبرتو نیسمان" قاضی سابق آرژانتینی رسیدگی کننده به پرونده آمیا تلاش داشت با شهادت در سنای این کشور "کریستینا فرناندو کرچنر" رییس جمهوری سابق آرژانتین را به "ماست‌مالی" کردن این پرونده به نفع ایران متهم کرده و این پرونده را بار دیگر به جریان بیندازد.</p>
      <p>
        <b>آلبرتو نیسمان</b>
      </p>
      <figure>
        <img src="https://cdn.asriran.com/files/fa/news/1398/8/20/1035872_947.jpg"/>
      </figure>
      <p>جسد بی‌جان قاضی "آلبرتو نیسمان" در 18 ژانویه 2015 و یک روز پیش از شهادت در سنای این کشور، در حمام آپارتمانش در بوینوس‌آیرس کشف شد.</p>
      <p>حمله آمیا و حمله 2 سال قبل از این حادثه (1992) به سفارت اسراییل در بوینوس‌آیرس( که 29 کشته و 250 زخمی بر جای گذاشت) از زمان تشکیل رژیم اسراییل شدیدترین و پرتلفات‌ترین حملات بر ضد یهودیان در جهان بوده اند.</p>
      <p> </p>
      <p> </p>
      <p> </p>
    </article>
  </body>
</html>