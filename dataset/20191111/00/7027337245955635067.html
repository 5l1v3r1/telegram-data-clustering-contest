<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697852/%D8%A7%D9%81%D8%B4%D8%A7%DB%8C-%D8%AA%D9%87%D8%AF%DB%8C%D8%AF-%D9%87%D9%85%D8%B3%D8%B1-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%B9%D9%84%DB%8C%D9%87-%D8%B1%D8%B3%D8%A7%D9%86%D9%87%E2%80%8C-%D8%A7%D8%B3%D8%B1%D8%A7%D8%A6%DB%8C%D9%84%DB%8C-%D8%A8%D9%87-%D8%AF%D9%84%DB%8C%D9%84-%D9%86%D8%A7%D8%B1%D8%B6%D8%A7%DB%8C%D8%AA%DB%8C-%D8%A7%D8%B2-%D9%BE%D9%88%D8%B4%D8%B4-%D8%AE%D8%A8%D8%B1%DB%8C-%D8%A7%DB%8C%D9%86-%D8%B1%D8%B3%D8%A7%D9%86%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="افشای تهدید همسر نتانیاهو علیه رسانه‌ اسرائیلی به دلیل نارضایتی از پوشش خبری این رسانه"/>
    <meta property="og:description" content="ابعادی از اقدامات تلافی‌جویانه همسر بنیامین نتانیاهو علیه یک خانواده سرشناس صاحب یکی از رسانه‌های خبری تاثیرگذار در اسرائیل فاش شده است."/>
  </head>
  <body>
    <article>
      <h1>افشای تهدید همسر نتانیاهو علیه رسانه‌ اسرائیلی به دلیل نارضایتی از پوشش خبری این رسانه</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035874_639.jpg"/>
      </figure>
      <p>ابعادی از اقدامات تلافی‌جویانه همسر بنیامین نتانیاهو علیه یک خانواده سرشناس صاحب یکی از رسانه‌های خبری تاثیرگذار در اسرائیل فاش شده است.</p>
      <p>به گزارش ایسنا، به نوشته روزنامه هاآرتز، اواخر ماه گذشته میلادی ساره نتانیاهو، همسر بنیامین نتانیاهو، نخست وزیر رژیم صهیونیستی رسانه‌ها را متهم به "لگدمال کردن او مثل یک سوسک" در پوششهای خبری و تنها انتشار "دروغ" درباره خود کرده و در عین حال اتهامات مطرح شده علیه خود در خصوص تلاش برای دخل‌وتصرف در پوششهای خبری یک پایگاه خبری مهم از طریق فشار وارد کردن بر وزارتخانه مسئول امور رسانه‌ای را رد کرد.</p>
      <p>با این حال، روزنامه تایمز آو اسرائیل در گزارشی افشاگرانه با استناد به متن به بیرون درز کرده مربوط به یک بازجویی نوشت، ساره نتانیاهو ظاهرا از شلومو فیلبر، مدیر کل سابق وزارت ارتباطات اسرائیل خواسته تا کمک‌های رسانه‌ای به خانواده "الوویچ"، مالک پایگاه خبری پرطرفدار "Walla" را به دلیل پوشش خبری نامطلوب این رسانه از او و نخست وزیر این رژیم محدود سازد.</p>
      <p>به نوشته این روزنامه، در متن مربوط به بازجویی مقامهایی اسرائیلی از "نیر هفتز" دستیار سابق نخست وزیر اسرائیل به عنوان شاهد یکی از پرونده‌های فساد مطرح شده علیه خانواده نتانیاهو آمده که او گفته است، ساره نتانیاهو از او خواسته در جهت محدود ساختن کمکهای اعطایی به خانواده الوویچ و کند کردن سرعت اعطای این کمکها به این خانواده و شرکت آنها موسوم به شرکت Bezeq(یکی از شرکتهای مخابراتی مهم در اراضی اشغالی که این خانواده بخش عمده سهام آن را در اختیار دارند) تلاش کند.</p>
      <p>هفتز به مقامهای مسئول بازجویی گفته است: "دیداری در بیرون از خانه شلومو فیلبر انجام شد که در آن من به او گفتم که سارا نتانیاهو خواسته کمکها به این خانواده به سرعت داده نشود و این که او به شائول الوویچ در حل مسائلش کمک نکند. علت این درخواست هم تنها به این خاطر بود که خانواده نتانیاهو از نحوه پوشش خبری پایگاه Walla از خودشان راضی نبودند."</p>
      <p>وی ادامه داده است: سارا نتانیاهو دریکی از دیدارهایمان به من گفت، به فیلبر بگو چندان به شائول کمک نکند.</p>
    </article>
  </body>
</html>