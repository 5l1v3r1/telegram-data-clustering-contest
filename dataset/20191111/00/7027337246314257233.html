<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697878/%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D8%A7%D9%85%D9%84-%D8%A7%D8%B4%D8%A7%D8%B9%D9%87-%D8%B4%D8%B1%D8%A7%D8%B1%D8%AA-%D9%88-%D8%A7%D9%88%D8%A8%D8%A7%D8%B4%E2%80%8C%DA%AF%D8%B1%DB%8C-%D8%AF%D8%B1-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="دستگیری عامل اشاعه شرارت و اوباش‌گری در اینستاگرام"/>
    <meta property="og:description" content="تلاش جهت دستگیری دیگر متهم این پرونده کماکان توسط پلیس ادامه دارد."/>
  </head>
  <body>
    <article>
      <h1>دستگیری عامل اشاعه شرارت و اوباش‌گری در اینستاگرام</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>تلاش جهت دستگیری دیگر متهم این پرونده کماکان توسط پلیس ادامه دارد.</b>
      </p>
      <figure>
        <img src="https://cdn.asriran.com/files/fa/news/1398/8/20/1035965_610.jpg"/>
      </figure>
      <p>فرمانده انتظامی آذربایجان‌غربی گفت: عامل اشاعه شرارت و اوباش‌گری در شبکه‌های اجتماعی و به ویژه اینستاگرام با تلاش ماموران پلیس ارومیه دستگیر شد.</p>
      <p>سردار مسعود خرم‌نیا روز دوشنبه در گفت و گو با ایرنا افزود: در پی اعلام مرکز اطلاعات فضای مجازی پلیس اطلاعات و امنیت عمومی آذربایجان‌غربی مبنی بر اینکه ۲ نفر در صفحه اینستاگرامی خود در ارومیه به بارگذاری و انتشار تصاویری از قدرت‌نمایی و تیراندازی با سلاح جنگی و شکاری اقدام می‌کنند، رسیدگی به موضوع در دستور کار ماموران پلیس قرار گرفت.</p>
      <p>وی اضافه کرد: با انجام اقدامات اطلاعاتی و استعلام از سامانه‌های در دسترس، مخفیگاه و مشخصات و هویت اصلی گرداننده این صفحات شناسایی شد.</p>
      <p>وی با بیان اینکه با کسب دستور قضایی محل حضور این افراد مورد بازرسی قرار گرفت، اظهار داشت: در بازرسی از این محل تعدادی سلاح شکاری و جنگی غیرمجاز کشف و گرداننده اصلی سایت دستگیر شد.</p>
      <p>فرمانده انتظامی آذربایجان‌غربی با اشاره به اینکه متهم در بازجویی‌ها به شرارت و برهم زدن نظم و امنیت عمومی و تیراندازی با سلاح غیرمجاز اقرار کرد، گفت: تلاش جهت دستگیری دیگر متهم این پرونده کماکان توسط پلیس ادامه دارد.</p>
      <p>سردار خرم‌نیا با بیان اینکه پلیس اجازه هیچ‌گونه قدرت‌نمایی را به اراذل و اوباش نمی‌دهد، افزود: با مجرمان، اراذل و اوباش و افرادی که بخواهند در جامعه نظم و امنیت عمومی را مختل کنند، برابر قانون به شدت برخورد می‌شود.</p>
      <p>طی روزهای گذشته برخی ویدئویی‌هایی در اینستاگرام پخش شده بود که در آن بعضی افراد به اشاعه شرارت اقدام می‌کردند.</p>
    </article>
  </body>
</html>