<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773468,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="ההסכם הסופי להמשך הפעלת התחנה המרכזית החדשה: לתקופה של 5.5 שנים בלבד"/>
    <meta property="og:description" content="בעקבות ההסכם מחקו תושבי השכונות שפירא ונווה שאנן את עתירתם לבג&quot;ץ נגד משרד התחבורה ונצבא, בהמלצת השופטים; עם זאת, קיימת עדיין אפשרות הארכה של עד 12.5 שנים. תוכנית המתאר של תל אביב מייעדת את אזור התחנה למשרדים ומגורים"/>
  </head>
  <body>
    <article>
      <h1>ההסכם הסופי להמשך הפעלת התחנה המרכזית החדשה: לתקופה של 5.5 שנים בלבד</h1>
      <h2>בעקבות ההסכם מחקו תושבי השכונות שפירא ונווה שאנן את עתירתם לבג"ץ נגד משרד התחבורה ונצבא, בהמלצת השופטים; עם זאת, קיימת עדיין אפשרות הארכה של עד 12.5 שנים. תוכנית המתאר של תל אביב מייעדת את אזור התחנה למשרדים ומגורים</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">נמרוד בוסו</a></address>
      <p>בהמלצת בג"ץ נמחקה היום (ב') העתירה שהגישו תושבי שכונות נווה שאנן ושפירא בדרום תל אביב, יחד עם תנועת אחותי, האגודה לזכויות האזרח ועמותת במקום, בדרישה שבית המשפט יפסול את הסכם ההתקשרות ארוך הטווח של משרד התחבורה עם חברת התחנה המרכזית להמשך הפעלת התחנה המרכזית החדשה בדרום תל אביב כמסוף תחבורה. זאת, לאחר שבמהלך הדיון נחשף כי נחתם הסכם חדש בין הצדדים, שתוקפו 5.5 שנים בלבד, ושצפוי לפוג בסוף 2024.</p>
      <figure>
        <img src="https://images1.calcalist.co.il/PicServer3/2019/07/22/922436/17_l.jpg"/>
        <figcaption>התחנה המרכזית החדשה בת"א <br/>צילום: רויטרס</figcaption>
      </figure>
      <p>לפני כשלוש שנים אישרה עיריית תל אביב את תוכנית המתאר "תל אביב 5000", במסגרתה נקבע כי שטח התחנה ישנה את ייעודו, ובמקומה ייבנו מבני ציבור, עסקים ומגורים. אולם, מאז אישורה של התוכנית התקדם התכנון במקום בעצלתיים. <a href="https://www.calcalist.co.il/real_estate/articles/0,7340,L-3731106,00.html">לפני כשנתיים חשף "כלכליסט"</a> כי למרות האמור בתוכנית המתאר, בפועל מתנהל משא ומתן מתקדם בין משרד התחבורה ובין בעלת התחנה, חברת נצבא, להמשך הפעלת התחנה כמסוף האוטובוסים הראשי של אזור המרכז לעוד 24 שנה, עד 2042. מאז החשיפה, ובעקבות הביקורת הציבורית החריפה שזו גררה, קוצר משך הזמן הנדון להמשך הפעלת התחנה ל-12 שנים, אולם גם פרק זמן זה נחשב לארוך מדי עבור התושבים המתגוררים בסמיכות לתחנה. במהלך הדיון עלה כי משרד התחבורה קבע לראשונה כללים להוצאת רישיון להפעלת מתחם תחבורתי, דבר שנקבע בחוק אך לא קוים עד היום. בעקבות העתירה נחתם הסכם בין משרד התחבורה לחברת התחנה המרכזית להמשך הפעלת התחנה לחמש שנים וחצי בלבד, עם אפשרות הארכה לעד 12.5 שנים. כמו כן, המדינה הודיעה כי בעקבות העתירה, השבוע יוצא לנצבא רישיון מפעיל מתחם תחבורתי עבור התחנה המרכזית. הרישיון אמור להבטיח את התנאים הנאותים לציבור הנוסעים. השופט מני מזוז אמר בדיון כי ראוי לאפשר שימוע ציבורי בנוגע להסכם עתידי. "זה משפר את איכות השירות הממשלתי וזה מסוג המקרים שלכאורה לא היה מזיק לשמוע את הציבור בהם, וזה היה נותן הרגשה טובה שמתחשבים בדעתו", אמר מזוז. עם זאת, בשל חתימת ההסכם החדש, השופטים המליצו למחוק את העתירה.</p>
      <figure>
        <img src="https://images1.calcalist.co.il/PicServer3/2018/02/05/792713/1NL.jpg"/>
        <figcaption>התחנה המרכזית החדשה <br/>צילום: עמית שעל</figcaption>
      </figure>
      <p>יו"ר ועד שכונת נווה שאנן וחברת מועצת העיר ת"א יפו, שולה קשת, אמרה לאחר הדיון כי "אם רשויות התכנון ועיריית תל אביב יפו לא יקדמו את פינוי התחנה כפרויקט דגל, התחנה לא תפונה בתום תקופה של חמש שנים וחצי וההתקשרות תוארך. בכוונתנו להמשיך במאבק לפינוי מפגע התחנה המרכזית ההורס את שכונות דרום העיר והורג את הציבור בזיהום אוויר שהוא מהגבוהים במדינה. לצערי בית המשפט העליון לא ראה לנכון להמשיך לדון בעתירה הזו, ואנו מתכוונות להמשיך את המאבק בכל החזיתות. לא ניתן למשוך את הסבל שלנו לעוד שנים רבות". עו"ד גיל גן-מור מהאגודה לזכויות האזרח הוסיף כי "ההסכם של משרד התחבורה והתמח"ת סתר את תוכנית המתאר תא 5000 והיה לא סביר בצורה קיצונית. יש לנו טענות רבות להסכם זה, שלא נותן מענה לנפגעי התחנה, ונעלה אותם בפני שר התחבורה. גם התנהלות רשויות התכנון ועיריית תל אביב לקידום המסופים החלופיים שיאפשרו את פינוי התחנה היא לא סבירה. עיריית תל אביב יכולה לקדם מסוף חלופי קבוע או זמני בזמן קצר, שיאפשר את פינוי התחנה, אך היא כורכת את זה בהשלמת תכנית מע"ר בן צבי שתקח שנים רבות ונתקלת בהתנגדות של עיריית חולון. למרות שבג"ץ לא איפשר לנו להמשיך בעתירה הנוכחית עקב שינוי הנסיבות, נקבע שכל הטענות הללו יוכלו להישמע בהליך חדש, וכך בכוונתנו לפעול".</p>
    </article>
  </body>
</html>