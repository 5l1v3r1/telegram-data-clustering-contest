<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773430,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="&quot;אלוביץ' אמר: תעשו מה שצריך לעמוד ביעדים&quot;"/>
    <meta property="og:description" content="אף שהעדות שקטעים ממנה מתפרסמים היום נגבתה מרון אילון לגבי תיק 4000, היא סטתה ונגעה גם בחשדות האישיים נגד אילון בפרשת בזק, שבה זומן לשימוע לפני הגשת כתב אישום על עבירות מרמה"/>
  </head>
  <body>
    <article>
      <h1>"אלוביץ' אמר: תעשו מה שצריך לעמוד ביעדים"</h1>
      <h2>אף שהעדות שקטעים ממנה מתפרסמים היום נגבתה מרון אילון לגבי תיק 4000, היא סטתה ונגעה גם בחשדות האישיים נגד אילון בפרשת בזק, שבה זומן לשימוע לפני הגשת כתב אישום על עבירות מרמה</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">תומר גנון וליטל דוברוביצקי</a></address>
      <p>אף שהעדות שקטעים ממנה מתפרסמים בעמוד זה נגבתה מרון אילון לגבי תיק 4000, היא סטתה ונגעה גם בחשדות האישיים נגד אילון בפרשת בזק, שבה זומן לימים לשימוע לפני הגשת כתב אישום על עבירות מרמה.</p>
      <p>מדובר בפרשה שנוגעת להוצאה של 110 מיליון שקל, מתוך 170 מיליון שקל אפשריים מקופת בזק, כתמורה נוספת לאלוביץ' על מכירת מניותיו ב־yes לבזק בעסקת בעלי עניין מ־2015. אותה עסקה שבתיק 4000 נטען שנתניהו זירז את חתימתו עליה בתמורה לשוחד - סיקור מלטף באתר וואלה.</p>
      <figure>
        <img src="https://images1.calcalist.co.il/PicServer3/2018/02/21/797189/1NL.jpg"/>
        <figcaption>מימין שאול אלוביץ' ומנכ"ל yes לשעבר רון אילון <br/>צילום: טל שחר, אוראל כהן</figcaption>
      </figure>
      <p>מתווה העסקה כלל תמורה נוספת אם החברה היתה עומדת ביעד תזרים מזומנים חופשי. הפרקליטות סבורה שישנן די ראיות המוכיחות שבדו"חות החברה הוצגו מצגי שווא שלפיהם בזק עמדה ביעדים, שהתבססו על מניפולציות חשבונאיות שביצעו בכירים בחברה, בהם אילון, בהנחיית אלוביץ'.</p>
      <p>חוקר: "שאול נתן לך פעם הנחיות שראית אותן כפוגעות ב־yes?"</p>
      <p>אילון: "ניסה. לא נתתי לו כי חשבתי שזה פוגע, והצלחתי".</p>
      <p>חוקר: "אילו החלטות למשל?"</p>
      <p>אילון: "הוא אמר 'תעשו כל מה שצריך בשביל לעמוד ביעדי התזרים, ומצדי גם תפטרו אנשים, תבטל את ההשקעות, ותפסיק לעשות קמפיינים'. אמרתי לו לא, ושמתי אלטרנטיבה".</p>
      <p>העדות גלשה להתנהלות של אלוביץ' כיו"ר ובעל שליטה בבזק. "דפוס הפעולה של שאול תמיד היה מידור", אמר אילון לחוקרים. "כל המגעים עם שאול הם בשיטת הכוכב. הוא במרכז, הוא מדבר עם זה, חוזר, מדבר עם זה, חוזר. מאוד ריכוזי".</p>
    </article>
  </body>
</html>