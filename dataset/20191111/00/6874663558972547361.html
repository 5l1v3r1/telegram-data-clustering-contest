<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773486,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="מגדלי הקנאביס: &quot;כל עוד זה תלוי בנו - לא יהיה פיקוח מחירים בענף&quot;"/>
    <meta property="og:description" content="משרד הבריאות שלח קול קורא לחברות הקנאביס ובו ביקש התייחסות בכתב לגיבוש המלצות וועדת המחירים. חברות הקנאביס בתגובה: &quot;המחירים בישראל נמוכים משמעותית לעומת שאר העולם המערבי; אם במשרד הבריאות רוצים קרב - הם יקבלו אותו&quot;"/>
  </head>
  <body>
    <article>
      <h1>מגדלי הקנאביס: "כל עוד זה תלוי בנו - לא יהיה פיקוח מחירים בענף"</h1>
      <h2>משרד הבריאות שלח קול קורא לחברות הקנאביס ובו ביקש התייחסות בכתב לגיבוש המלצות וועדת המחירים. חברות הקנאביס בתגובה: "המחירים בישראל נמוכים משמעותית לעומת שאר העולם המערבי; אם במשרד הבריאות רוצים קרב - הם יקבלו אותו"</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">צלי גרינברג</a></address>
      <p>משרד הבריאות שלח במהלך הימים האחרונים קול קורא לגורמים בשרשרת ייצור מוצרי הקנאביס הרפואי הפועלים בישראל המבקש ממגדלי ויצרני הקנאביס הרפואי להתייחס בכתב לאופי ואופן פעילות שוק הקנאביס בישראל עד ל-1 בדצמבר 2019.</p>
      <p>המשרד ציין בקול הקורא, כי הבקשה נשלחה "במסגרת תהליך גיבוש המלצתה המקצועית של וועדת המחירים, ולצורך הרחבת התשתית העובדתית העומדת בפני חברי ועדת המחירים בעניין מבנה שוק הקנאביס הרפואי, עלויות הייצור, ההפצה והשיווק לאורך שרשרת הייצור".</p>
      <p>עוד צוין בקול הקורא, כי המשרד מבקש התייחסותם לרמת התחרות בשוק, חסמי הכניסה לו, וחסמי המעבר העומדים בפני המטופלים (ולא אמורים להיות קיימים תחת האסדרה החדשה - רפורמת הקנאביס של משרד הבריאות המחייבת תוצרת החברות בתקינה מתאימה ובמכירתה באמצעות בתי המרקחת וללא תלות בספק הקנאביס הרפואי).</p>
      <p>וועדת המחירים, נכתב בקול הקורא, תאפשר הצגת הדברים גם בעל פה בפני חברי הוועדה במהלך 3-4 בדצמבר השנה, לגורמים שהעבירו התייחסות כתובה.</p>
      <figure>
        <img src="https://images1.calcalist.co.il/PicServer3/2019/08/28/930234/CAL028859_l.jpg"/>
        <figcaption>מנכ"ל משרד הברקיאות משה בר סימן טוב <br/>צילום: אוראל כהן, יח"צ</figcaption>
      </figure>
      <p>מגדלי ויצרני הקנאביס הרפואי, שנכחו במפגש עם בכירי משרד הבריאות ב-30 באוקטובר ובמסגרתו אמרו בכירי המשרד כי הגיעו להקשיב לתעשייה וכי יידעו על תוצאות המפגש בהמשך, הלינו על קבלת הקול הקורא.</p>
      <p>גורם בתחום אמר לכלכליסט, כי "כל עוד זה תלוי בנו לא יהיה פיקוח מחירים בענף. אם במשרד הבריאות רוצים קרב - הם יקבלו אותו". הלנת החברות בנושא פיקוח על המחירים נובעת מטענתם כי עליית המחירים נעוצה בחיובם למכור את מוצרי הקנאביס הרפואי דרך בתי המרקחת, המייקרים את מוצריהם בכ-25%-46%.</p>
      <p>גורם אחר בתחום הקנאביס אמר לכלכליסט, כי "המחירים בישראל נמוכים משמעותית מבשאר העולם המערבי שבו מתנהל שוק קנאביס רפואי. המחיר בישראל במסגרת האסדרה הישנה עמד על 10 שקל לגרם בממוצע לצרכן. במסגרת האסדרה החדשה הוא הכפיל עצמו לכ-20 שקל לגרם בממוצע. ובגרמניה זה כ-20 יורו לגרם בממוצע. בו בזמן, רוצים שנחלוק את הרווחים עם גורמים נוספים ובהם מפעלי הקנאביס הרפואי ובתי המרקחת. כל אלו, יחד עם פיקוח על המחירים לא יאפשרו ייצור וגידול בישראל שיהיה כדאי לאף גורם בתחום".</p>
      <p>גורם בכיר במשרד הבריאות: "המסכה הוסרה, נגלו במלוא חזירותם".</p>
    </article>
  </body>
</html>