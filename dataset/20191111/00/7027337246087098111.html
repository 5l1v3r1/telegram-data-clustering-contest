<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697815/%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%AA%D8%B1%D8%A7%DA%A9%D9%86%D8%B4-%D8%A7%DB%8C%D8%B1%D8%A7%D9%86-%D8%AF%D8%B1%D8%AE%D8%AA%DB%8C-%DA%A9%D9%87-%D8%A8%D9%87-%D8%AB%D9%85%D8%B1-%D9%86%D8%B4%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="نمایشگاه تراکنش ایران؛ درختی که به ثمر نشست"/>
    <meta property="og:description" content="مرکز فابا، نهادی است که بر مبنای اساسنامه و تاریخچه خود، وظیفه فرهنگسازی و آموزش بانکداری الکترونیک را به شبکه بانکی کشور برعهده دارد. بر همین اساس، برگزاری نمایشگاهی بین‌المللی در حوزه فناوری‌های نوین مربوط به صنایع مالی و بانکی، از سال‌های نخست راه‌اندازی این مرکز در ذهن مؤسسان و مدیران آن قرار داشت. شورای راهبری بانکداری الکترونیک و شورای هماهنگی مدیران عامل بانک‌ها، به عنوان نخستین نهادهای مرتبط با این مرکز، به منظور کسب سهم ایران در منطقه، انتقال دانش فنی و توسعه فناوری‌های نوین، چنین مسئولیتی را برعهده فابا گذاشتند."/>
  </head>
  <body>
    <article>
      <h1>نمایشگاه تراکنش ایران؛ درختی که به ثمر نشست</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>مرکز فابا، نهادی است که بر مبنای اساسنامه و تاریخچه خود، وظیفه فرهنگسازی و آموزش بانکداری الکترونیک را به شبکه بانکی کشور برعهده دارد. بر همین اساس، برگزاری نمایشگاهی بین‌المللی در حوزه فناوری‌های نوین مربوط به صنایع مالی و بانکی، از سال‌های نخست راه‌اندازی این مرکز در ذهن مؤسسان و مدیران آن قرار داشت. شورای راهبری بانکداری الکترونیک و شورای هماهنگی مدیران عامل بانک‌ها، به عنوان نخستین نهادهای مرتبط با این مرکز، به منظور کسب سهم ایران در منطقه، انتقال دانش فنی و توسعه فناوری‌های نوین، چنین مسئولیتی را برعهده فابا گذاشتند.</p>
      <p>این مرکز برای تحقق چنین اهداف، در گام نخست، اولین همایش ویدئو کنفرانسی در نظام بانکی را در سال 1387 برگزار کرد. پس از آن اما، بروز التهابات سیاسی در داخل کشور و تحریم‌های گسترده بین‌المللی، مجالی برای برگزاری رویدادی بزرگ در حوزه صنعت بانکداری و پرداخت، باقی نگذاشت.</p>
      <p>با روی کار آمدن دولت یازدهم، کلید پاستور در دست گروهی قرار گرفت که بنا را بر تعامل سازنده با دنیا و رفع تحریم‌ها قرار داده بود. در چنین فضایی، <a href="http://www.fabacenter.com/fa/">مرکز فابا</a> نیز عزم خود را برای برگزاری رویدادی در حوزه بانکداری الکترونیک و روش‌های نوین پرداخت، جزم کرد.</p>
      <p> انگیزه این مرکز برای تحقق چنین هدفی، پس از رایزنی با  مقامات ارشد دولت و نظام بانکی و همچنین متخصصان و فعالان صنعت، افزایش یافت؛ با وجود این، فابا برای برگزاری نمایشگاهی بزرگ و بین‌المللی باید تا سرانجام مذاکرات هسته‌ای و رفع تحریم‌ها صبر می‌کرد.</p>
      <p> </p>
      <p>
        <b>ITE 2015</b>
        <b>؛ نخستین گامی که بلند برداشته شد</b>
      </p>
      <p> به نتیجه رسیدن توافقات هسته‌ای در دومین سال فعالیت دولت یازدهم، همان فرصتی بود که فابا برای تحقق یکی از اهداف اولیه خود به آن نیاز داشت. با امضای برجام در تیر ماه سال 1394، تلاش‌های این مرکز برای برگزاری نمایشگاهی بزرگ در حوزه صنعت بانکداری و پرداخت آغاز شد؛ تلاشی که خیلی زود به ثمر نشست، به گونه‌ای که در همان سال، نخستین دوره نمایشگاه بین‌المللی تراکنش ایران (ITE 2015) شکل گرفت.</p>
      <p>این نمایشگاه، چهارم تا ششم آبان ماه 1394 با حمایت نظام بانکی و حضور فعال شرکت‌های داخلی و خارجی در مجتمع نمایشگاهی شهر تهران (بوستان گفت‌وگو) برگزار شد.</p>
      <p>برگزاری سه سمنیار «کارت و پرداخت»، «نوآوری‌های بانکی» و «نظام بانکی پساتحریم»، 40 کارگاه معرفی محصول و همچنین سه کارگاه تجاری (توسط شرکت‌های خارجی)، از جمله برنامه‌های جانبی نخستین نمایشگاه  تراکنش ایران بود. جشنواره «ایده‌ها و راهکارهای نو (شرکت‌های استارتاپی)» نیز در حاشیه این رویداد برگزار شد.</p>
      <p>سخنرانی 34 مدیر و متخصص داخلی و خارجی و حضور 38 سفیر و کاردار کشورهای مختلف در ایران، نمایندگان 25 اتاق بازرگانی مشترک ایران با کشورهای دیگر و نمایندگان انجمن‌های دوستی بین‌المللی ایران، از اتفاقات ویژه ITE 2015 بود. بالغ بر سه هزار نفر نیز برای بازدید از این رویداد به مجتمع نمایشگاهی شهر تهران آمدند.</p>
      <p> </p>
      <p>
        <b>ITE 2016</b>
        <b>؛ تثبیت نام ایران در رویدادهای نمایشگاهی منطقه</b>
      </p>
      <p>نمایشگاه تراکنش ایران، در سال 1395 به پله دوم رسید. این رویداد در گام نخست توانست نام خود را در تقویم رویدادهای صنعت بانکداری و پرداخت ثبت کند و در دومین سال برگزاری، جای پای ایران را در رویدادهای نمایشگاهی منطقه تثبیت کرد.</p>
      <p>مرکز فابا یازدهم تا سیزدهم آبان ماه 95 در مجتمع نمایشگاهی شهر تهران، میزبان فعالان شبکه بانکی و شرکت‌های پرداخت بود. در مراسم افتتاحیه و اختتامیه این نمایشگاه، مقامات وزارت ارتباطات و فناوری اطلاعات، وزارت امور اقتصادی و دارایی، مدیران عامل بانک‌ها و اعضای شورای پول و اعتبار حضور داشتند.</p>
      <p>از جمله رویدادهای جانبی ITE 2016 می‌توان به برگزاری چهار سمینار با عنوان‌های «امنیت»، «اعتبارسنجی»، «کارت و پرداخت» و «Core Banking» اشاره کرد.</p>
      <p> </p>
      <p>همچنین 9 کارگاه آموزشی در حاشیه این رویداد برگزار شد، که از جمله می‌توان به «بیت‌کوین»، «رایانش ابری»، «بانکداری باز»، «داده‌های کلان» و «مدیریت ریسک» اشاره کرد.</p>
      <p>«بازاریابی در شبکه‌های اجتماعی»، «بازاریابی عصب‌پایه»، «آینده شعب» و «طراحی و توسعه محصولات جدید»، دیگر کارگاه‌های آموزشی برگزار شده در حاشیه ITE 2016 بودند. نشست «آسیب‌شناسی جریان استارتاپی ایران»، یکی دیگر از برنامه‌های ویژه دومین نمایشگاه بین‌المللی تراکنش ایران بود.</p>
      <p>در رویدادهای جانبی این نمایشگاه، 68 مدیر و متخصص داخلی و خارجی سخنرانی کردند. رویداد 3 روزه ITE 2016، در مجموع پذیرای حدود چهار هزار بازدیدکننده بود.</p>
      <p> </p>
      <p>
        <b>آی‌تی‌ای 2017؛ بستری برای همراهی فین‌تک‌ها با صنعت بانکداری و پرداخت</b>
      </p>
      <p>این رویداد، در حالی به پله سوم خود رسید که بروز شرایط نوین در اکوسیستم مالی کشور، ظهور بازیگران جدید در این عرصه را نوید می‌داد؛ بر همین اساس ITE 2017 بستری را برای همراهی فین‌تک‌ها با صنعت بانکداری و پرداخت فراهم کرد.</p>
      <p>مرکز فابا، دوم تا چهارم آبان ماه 1396 در همان محل پیشین، میزبان بانک‌ها، شرکت‌های بزرگ پرداختی و استارتاپ‌های حوزه مالی و بانکی بود. در مراسم افتتاحیه و اختتامیه سومین نمایشگاه تراکنش ایران نیز، مقامات مختلف دولتی و بانکی حضور داشتند.</p>
      <p>رویداد ویژه ITE 2017 را باید برگزاری نخستین «جشنواره بزرگ فین‌تک ایران» دانست. همچنین شرکت‌کنندگان و بازدیدکنندگان سومین نمایشگاه تراکنش ایران، توانستند در سه سمینار با عنوان‌های «تحول بانکی»، «پرداخت همراه» و «فین‌تک» شرکت کنند.</p>
      <p>در حاشیه این رویداد، سه کارگاه آموزشی در زمینه «اینترنت اشیا»، «کلان ‌داده» و «بلاک‌چین» برگزار شد. سه نشست تخصصی با عناوین «استانداردهای جهانی بانکداری»، «تحولات فرآیندهای بانکی» و «فناوری‌های نوین بانکی»، از دیگر برنامه‌ها جانبی ITE 2017 بودند.</p>
      <p> </p>
      <p>در مجموع، 62 مدیر و متخصص داخلی و خارجی در رویدادهای حاشیه‌ای نمایشگاه تراکنش ایران سخنرانی و حدود پنج هزار نفر از این نمایشگاه بازدید کردند.</p>
      <p> </p>
      <p>
        <b>تلاش</b>
        <b> ITE 2018 </b>
        <b>برای توسعه کسب و کارهای بخش خصوصی</b>
      </p>
      <p>نمایشگاه تراکنش ایران، در سال گذشته، 4 ساله شد. رویکرد ITE 2018، همانگونه که از نخستین دوره برگزاری آن اعلام شده بود، بر اساس الگوی توسعه هزاره سوم قرار داشت و عبارت بود از: «توسعه کسب و کارهای بخش خصوصی، در عرصه فناوری‌های نوین صنایع مالی و بانکی.»</p>
      <p>این رویداد، بیست و دوم تا بیست چهارم آبان ماه سال جاری، در همان محل همیشگی خود برگزار شد. چهارمین نمایشگاه تراکنش ایران، در حالی آغاز به کار کرد که دور دوم بازگشت تحریم‌های آمریکا، پس از خروج این کشور از برجام، به تازگی کلید خورده بود. بر همین اساس، این رویداد شعار خود را «تراکنش علیه تحریم»، قرار داد و تلاش کرد با حمایت نهادهای دولتی، فعالان صنعت بانکداری و پرداخت و کسب و کارهای بخش خصوصی، رونق و شور و نشاط حاکم بر این صنعت را نشان دهد. ITE 2018، همچنین به محلی برای تبادل نظر فعالان این حوزه، برای برنامه‌های ویژه خود در شرایط تحریم تبدیل شد.</p>
      <p>این رویداد با توجه به برگزاری در شرایط حساس، با حمایت همه جانبه‌ای از سوی رسانه‌های گروهی، اعم از صدا و سیما، مطبوعات، خبرگزاری‌ها و پایگاه‌های خبری، مواجه شد. مقامات مختلف دولتی و بانکی نیز یا در مراسم افتتاحیه و اختتامیه آن حضور داشتند، با در طول برگزاری نمایشگاه، از این رویداد بازدید کردند.</p>
      <p>چهارمین نماشگاه تراکنش ایران، با برنامه‌های جانبی متعددی همراه بود؛ از جمله سمینارهای «بلاک‌‌چین»، «پرداخت خرد» و «هوش مصنوعی». نشست‌های تخصصی «ارز رمز ملی»، «اپ‌های پرداختی و پیام‌رسان‌ها» و «شهر هوشمند و پرداخت همراه» نیز، از دیگر برنامه‌هایی بودند که در حاشیه این رویداد برگزار شد.</p>
      <p> همچنین، شرکت‌کنندگان و بازدیدکنندگان نمایشگاه تراکنش ایران، همچنین در کارگاه‌های آموزشی - کاربردی «کسب و کارهای پلتفرمی»، «رایانش تکاملی» و «مدیریت تجربه مشتری» شرکت کردند.</p>
      <p> کارگاه‌های معرفی محصول نیز فرصت معرفی محصولات و خدمات را در اختیار شرکت‌کنندگان این رویداد قرار دادند.</p>
      <p>علاوه بر «جشنواره بزرگ فین‌تک ایران» دو جشنواره «چهره‌های ماندگار» و «شرکت‌های استارتاپی شهر هوشمند» نیز همزمان با ITE 2018 برگزار شدند.</p>
      <p>در مجموع، 96 مدیر و متخصص داخلی و خارجی در رویدادهای جانبی چهارمین نمایشگاه تراکنش ایران، سخنرانی کردند. حدود پنج هزار نفر از فعالان این حوزه و اصحاب رسانه نیز به بازدید این نمایشگاه آمدند.  </p>
      <p>اکنون، نمایشگاه تراکش ایران، در حالی به پله پنجم خود نزدیک است، که برگزارکنندگان آن تاکید دارند، رقیب هیچ یک از رویدادهای داخلی نیست و بنا دارد در رقابت با رویدادهای منطقه‌ای، جایگاه خود را در تقویم جهانی تثبیت کند.</p>
      <p> </p>
      <p>
        <b>نگاهی به برنامه‌های </b>
        <b>ITE 2019</b>
      </p>
      <p>رویداد 3 روزه ITE 2019 نیز همچون دوره‌های پیشین در آبان سال جاری، در نمایشگاه تراکشن ایران برگزار می‌شود. امسال بر مخاطبان این رویداد افزوده شده است. فعالان صنعت بانکداری و پرداخت، بازیگران صنایع مالی (بیمه و بورس)، شرکت‌های نرم‌افزاری، سخت‌افزاری و ارائه‌کنندگان راهکارهای فناورانه، استارتاپ‌ها و اپراتورها و شهرداری‌ها (با محصولات و خدمات مالی و پرداختی خود)، می‌توانند در پنجمین نمایشگاه تراکنش ایران حضور داشته باشند. آنها از 28 تا 30 آبان فرصت دارند تا آخرین دستاوردهای خود را در 5500 متر مربع فضای نمایشگاهی، در معرض دید فعالان این اکوسیستم و علاقه‌مندان بگذارند. </p>
      <p>امسال نیز برنامه تقدیر از پیشکسوتان و شخصیت‌های شاخص، در قالب جشنواره چهره‌های ماندگار و مدیران موثر در صنعت، بانکداری، فناوری و پرداخت برگزار می‌شود. همچنین برای حضور حدود 100 تیم، در جشنواره‌های استارتاپی فین‌تک و شهر هوشمند برنامه‌ریزی شده است.</p>
      <p>همزمان با برگزاری ITE 2019، هفت سمینار برگزار می‌شود که عبارتند از: «نقشه راه بانکداری دیجیتال»، «بیمه‌ها و فین‌تک‌ها»، «کیف پول؛ از حرف تا عمل»، «پرداخت‌یاران و چالش‌های کسب و کاری»، «بانک‌ها، پرداختی‌ها و اپراتورها؛ رقابت یا شراکت؟»، «شهر هوشمند و صنعت پرداخت؛ از جدایی تا همگرایی» و «ادغام بانک‌ها؛ بیم‌ها و امیدها».</p>
      <p>جشنواره‌های استارتاپی نیز با شش نشست تخصصی همراه خواهند بود. علاقه‌مندان می‌توانند در پنل‌های «نقد و ارزیابی طرح نوآفرین»، «رمزارزها و بلاک‌چین؛ از فناوری تا رگولاتوری»، «کارنامه شتاب‌دهنده‌ها در بوته نقد»، «استارتاپ‌ها در گرداب پدرخوانده‌ها»، « صنعت ماینینگ؛ فرصت‌ها و تهدادها» و «متر و معیار دانش‌بنیان بودن»، حضور یابند.</p>
      <p>برای هر یک از این رویدادها چهره‌ای مرتبط به عنوان دبیر علمی انتخاب شده است و بیش از 80 سخنران در آنها سخنرانی خواهند کرد. پنجمین نمایشگاه تراکنش ایران، همچنین برای نخستین بار نام تعدادی از فعالان شاخص صنعت بانکداری، پرداخت و فناوری‌های مالی را به عنوان اعضای کمیته علمی معرفی کرده است. این افراد، وظیفه ارائه مشورت در تعیین مباحث محتوایی و محورهای هر یک از نشست‌ها و پنل‌های جانبی، انتخاب سخنرانان و همچنین تدوین بیانیه پایانی رویدادها را برعهده دارد. تلاش می‌شود در بیانیه پایانی هر یک از نشست‌ها و پنل‌ها، موارد راهبردی و کاربردی برای صنعت بانکداری و پرداخت جمع‌بندی شوند.</p>
      <figure>
        <img src="https://cdn.asriran.com/files/fa/news/1398/8/20/1035784_500.jpg"/>
      </figure>
    </article>
  </body>
</html>