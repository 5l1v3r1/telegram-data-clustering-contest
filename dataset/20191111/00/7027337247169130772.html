<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697857/%D8%AD%D8%B6%D9%88%D8%B1-70-%D8%B4%D8%B1%DA%A9%D8%AA-%D8%AF%D8%A7%D9%86%D8%B4%E2%80%8C%D8%A8%D9%86%DB%8C%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%DA%86%DB%8C%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="حضور 70 شرکت دانش‌بنیان ایرانی در چین"/>
    <meta property="og:description" content="70 شرکت دانش بنیان در راستای تعاملات هر چه بیشتر به کشور چین می روند و دستاوردهای خود را عرضه می کنند."/>
  </head>
  <body>
    <article>
      <h1>حضور 70 شرکت دانش‌بنیان ایرانی در چین</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035889_726.jpg"/>
      </figure>
      <p>70 شرکت دانش بنیان در راستای تعاملات هر چه بیشتر به کشور چین می روند و دستاوردهای خود را عرضه می کنند.</p>
      <p>به گزارش مهر به نقل از معاونت علمی و فناوری، پرویز کرمی مشاور معاون علمی و  فناوری گفت: معاون علمی و فناوری به دعوت رسمی وزیر علوم چین به این کشور سفر می کند و مدیران ۷۰ شرکت دانش بنیان، فناور و خلاق نیز، وی را همراهی می کنند و تعاملات علمی و فناورانه خود را با شرکت‌های چینی گسترش می دهند. </p>
      <p> وی درباره حوزه فعالیت شرکت‌های فناور هیات همراه این سفر گفت: فناوری اطلاعات، سلول‌های بنیادی، تجهیزات و ماشین آلات صنعتی، مواد پیشرفته و حوزه سلامت زمینه فعالیت این شرکت‌های دانش‌بنیان ایرانی که عازم جمهوری خلق چین شده‌اند.</p>
      <p>کرمی افزود: هدف این است تا با یافتن سرمایه گذار یا شریک تجاری چینی، زمینه گسترش فعالیت‌های دانش‌بنیان آنها فراهم شود. نخستین نشست شرکت‌های دانش بنیان ۲۰ آبان ماه در شهر شانگهای و دومین نشست ۲۲ آبان ماه در شهر شنزن برگزار می‌شود.</p>
      <p>وی ادامه داد: البته از میان ۷۰ شرکت دانش بنیانی که این هیات را همراهی می‌کنند ۱۰ شرکت فناور در پنجمین پاویون جمهوری اسلامی ایران در این نمایشگاه حضور دارند و دستاورهای خود را در آن، نمایش می‌دهند.</p>
      <p>مشاور معاون علمی و فناوری در ادامه به دیگر برنامه‌های این هیات ایرانی اشاره کرد و گفت: ۲۱ آبان ماه هیات ایرانی به شهر سوژو می‌رود تا از پارک صنعتی در این شهر بازدید کند. پارک صنعتی سوژو به عنوان یکی از حرکت‌های بزرگ فناورانه این کشور از ۱۷ سال پیش با مشارکت سنگاپور فعالیت اش را آغاز کرده است. این پارک از منطقه‌های فناوری متعدد همچون نانوفناوری، زیست فناوری و فناوری اطلاعات و ارتباطات تشکیل شده است.</p>
      <p>وی افزود: این هیات ایرانی، از پایگاه صادراتی ایران و شرکت‌های دانش بنیان ایرانی حاضر در این پارک که زیرساخت‌های آن با حمایت معاونت علمی و فناوری ریاست جمهوری اسلامی ایران ایجاد شده است، دیدن می‌کنند.</p>
      <p>کرمی هدف از این سفر را کمک به توسعه صادرات شرکت‌های دانش بنیان،  فناور و خلاق ایران به چین و ایجاد زمینه تبادل فناوری در سطح بنگاه‌های دو طرف ‌می‌داند و می‌گوید: در این سفر چندین تفاهم نامه همکاری نیز میان شرکت‌های دو کشور منعقد می‌شود.</p>
    </article>
  </body>
</html>