<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773435,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="אנגלמן מורח זמן: אם אין דו&quot;חות תאכלו רפורמות"/>
    <meta property="og:description" content="אין הסבר סביר למצב שבו ארבעה וחצי חודשים עברו בלי שפורסם דו&quot;ח של מבקר המדינה. אנגלמן התמחה עד היום בעיקר במתיחת ביקורת על קודמו, בלי הרבה ביקורת בונה. הגיע הזמן שיתחיל לבקר גם את הממשלה"/>
  </head>
  <body>
    <article>
      <h1>אנגלמן מורח זמן: אם אין דו"חות תאכלו רפורמות</h1>
      <h2>אין הסבר סביר למצב שבו ארבעה וחצי חודשים עברו בלי שפורסם דו"ח של מבקר המדינה. אנגלמן התמחה עד היום בעיקר במתיחת ביקורת על קודמו, בלי הרבה ביקורת בונה. הגיע הזמן שיתחיל לבקר גם את הממשלה</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">שחר אילן</a></address>
      <p>מבקר המדינה מתניהו אנגלמן הציג בשבוע שעבר עוד פרק ברפורמה שהוא מתכנן למיקוד המשרד בביקורת בונה. הפרק, שזכה לכינוי "בעיני הציבור", כולל בין היתר שילוב עובדים דוברי שפות שונות במשרד המבקר ואת הרחבת שיתוף הציבור בעבודת המשרד. כמו כן, המבקר ישים דגש על תחומי החינוך, הבריאות והרווחה. אלו תחומים חשובים, אך קשה שלא לראות בכך כוונה להתרחק מנושאי טוהר המידות והשחיתות.</p>
      <figure>
        <img src="https://images1.calcalist.co.il/PicServer3/2019/08/10/926327/YE2503964_l.jpg"/>
        <figcaption>מתניהו אנגלמן מבקר המדינה <br/>צילום: עמית שאבי</figcaption>
      </figure>
      <p>פעם אחר פעם, כשאנגלמן מציג את תוכניתו או פרקים ממנה, נשאלת השאלה מתי הוא מתכוון להתחיל לעשות את עבודתו ולפרסם את הדו"חות שהוא מעכב. הדו"ח האחרון של משרד מבקר המדינה, שעסק ברשויות המקומיות, פורסם ב־24 ביוני. המבקר היוצא יוסף שפירא פרסם בימיו האחרונים שורת דו"חות. אם לא היה עושה זאת, סביר שגם הם היו עדיין במגירה.</p>
      <p>היום תדון ועדת הכספים של הכנסת בגירעון המדינה. הדיון הזה יהיה לקוי, משום שדו"ח המבקר שניסה לברר אם שר האוצר משה כחלון ביצע תרגילים חשבונאיים כדי להסתיר את נתוני הגירעון לפני הבחירות הראשונות של 2019 עוד לא פורסם. גם דו"ח על תוכנית מחיר למשתכן והדו"ח הכלכלי השנתי היו אמורים להתפרסם בספטמבר אבל כולם מתעכבים.</p>
      <p>המבקר טען באחד מנאומיו שהעיכוב בפרסום הדו"חות "קל ומתבקש". קל? בינתיים כן. מתבקש? בטוח לא. הדו"חות שהכין המבקר הקודם היו צריכים להתפרסם כמות שהם מכוח ההמשכיות השלטונית, ולא לעבור צנזורה של מבקר חדש, שדורש לשלב בהם אמירות חיוביות. ככל שעובר הזמן נראה גם שהעיכוב לא יהיה קל.</p>
      <p>אין הסבר סביר למצב שבו ארבעה וחצי חודשים עברו בלי שפורסם דו"ח של מבקר המדינה, וזרוע כל כך חשובה של הפרדת הרשויות אינה מתפקדת. אנגלמן התמחה עד היום בעיקר במתיחת ביקורת על קודמו ועל עובדי משרדו, בלי הרבה ביקורת בונה. הגיע הזמן שהוא יתחיל לבקר גם את הממשלה.</p>
    </article>
  </body>
</html>