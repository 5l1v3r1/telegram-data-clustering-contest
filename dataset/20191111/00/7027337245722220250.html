<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697743/%D8%A8%D9%85%D8%A8%E2%80%8C%D9%87%D8%A7%DB%8C-%D8%B3%D8%A7%D8%B9%D8%AA%DB%8C-%D8%AF%D8%B1-%D8%AE%D8%A7%D9%86%D9%87%E2%80%8C%D9%87%D8%A7%DB%8C-%D8%AD%D8%A7%D8%B4%DB%8C%D9%87-%D8%B4%D9%87%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="بمب‌های ساعتی در خانه‌های حاشیه شهر"/>
    <meta property="og:description" content=" مدیرعامل شرکت گاز استان کرمانشاه با بیان اینکه انشعابات غیرمجاز گاز مانند بمب‌های ساعتی عمل می‌کند و هر لحظه امکان انفجار دارد، گفت: با طرحی که برای ساماندهی انشعابات اجرا شده شاهد کاهش 10 برابری این انشعابات هستیم."/>
  </head>
  <body>
    <article>
      <h1>بمب‌های ساعتی در خانه‌های حاشیه شهر</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035599_892.jpg"/>
      </figure>
      <p> مدیرعامل شرکت گاز استان کرمانشاه با بیان اینکه انشعابات غیرمجاز گاز مانند بمب‌های ساعتی عمل می‌کند و هر لحظه امکان انفجار دارد، گفت: با طرحی که برای ساماندهی انشعابات اجرا شده شاهد کاهش 10 برابری این انشعابات هستیم.</p>
      <p>سیروس شهبازی در گفت و گو با ایسنا، با اشاره به وضعیت انشعابات غیرمجاز گاز در کرمانشاه، اظهار کرد: عمده این انشعابات غیرمجاز را در حاشیه شهرها و در شهر کرمانشاه نیز در محلاتی مانند کرناچی داریم.</p>
      <p>وی دلیل این امر را ساخت و سازهای غیرمجاز منازل مسکونی در این محلات دانست و یادآور شد: در محلات حاشیه شهر شبکه گاز برقرار است، اما چون ساخت و سازها در این مناطق مجوز از شهرداری ندارد، از نظر انشعابات نیز با مشکل مواجهند.</p>
      <p>مدیرعامل شرکت گاز استان کرمانشاه خاطرنشان کرد: از سال 96 که مجلس قانون مجازات استفاده‌کنندگان غیرمجاز آب، برق و گاز را اعلام کرد، قرار شد انشعابات به صورت سه ساله و موقت در اختیار مردم قرار بگیرد تا بتوانند در این مهلت وضعیت مجوز واحد مسکونی خود را نیز تعیین تکلیف کنند.</p>
      <p>به گفته شهبازی، اجرای این طرح تاثیر بسزایی در کاهش انشعابات غیرمجاز داشته و حتی در برخی مناطق کرمانشاه این کاهش 10 برابر هم بوده است.</p>
      <p>وی تاکید کرد: در شش ماهه امسال با حدود 300 انشعاب غیرمجاز که گاز سرقت می‌کردند در کرمانشاه برخورد شده که این عدد در گذشته 10 برابر بود.</p>
      <p>مدیرعامل شرکت گاز استان کرمانشاه از پیامدهای انشعابات غیرمجاز گاز هم یاد کرد و افزود: این انشعابات که گاهی به وسیله یک شلنگ یا لوله غیراستاندارد برقرار می‌شود، مانند بمب ساعتی عمل می‌کند و هر لحظه احتمال انفجار آن و یا خفگی ناشی از نشت گاز وجود دارد که خود منزل مسکونی و خانه‌های اطراف را تهدید می‌کند.</p>
      <p>شهبازی با بیان اینکه یکی دیگر از مواردی که بر سرقت گاز اثرگذار است دستکاری کنتور از سوی برخی مشترکین است، تاکید کرد: البته فقط کمتر از یک درصد از 580 هزار مشترک استان چنین کاری را انجام می‌دهند.</p>
      <p>وی از جریمه سنگینی که برای این تخلف در نظر گرفته شده که چند برابر گازبهای مصرفی است خبر داد و عنوان کرد: معمولا مامورین قرائت کنتور این تخلف را شناسایی می‌کنند.</p>
    </article>
  </body>
</html>