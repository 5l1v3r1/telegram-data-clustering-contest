<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/re-max-romania-doar-30-dintre-tranzactiile-din-romania-sunt-realizate-cu-implicarea-unui-agent-imobiliar-18567383"/>
    <meta property="og:site_name" content="BusinessMagazin"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="RE/MAX România: Doar 30% dintre tranzacţiile din România sunt realizate cu implicarea unui agent imobiliar"/>
    <meta property="og:description" content="Potrivit RE/MAX România, parte a liderului mondial în real-estate şi franciza numărul 1 la nivel global pe acest segment, doar 30% dintre tranzacţiile din România sunt realizate cu implicarea unui agent imobiliar. Comparativ, în SUA - modelul de top în segmentul intermedierilor imobiliare – peste 90% dintre tranzacţiile din piaţă sunt realizate printr-o agenţie imobiliară, iar aceasta se datorează sistemului de reprezentare exclusivă care este normat la nivelul întregii pieţe. Conform estimărilor, doar 15% dintre proprietăţile la vânzare pe piaţa imobiliară din România sunt realizate prin sistemul reprezentării exclusive de către un agent imobiliar, iar din totalul acestor proprietăţi listate exclusiv doar 80% sunt cu comision zero pentru cumpărător."/>
  </head>
  <body>
    <article>
      <h1>RE/MAX România: Doar 30% dintre tranzacţiile din România sunt realizate cu implicarea unui agent imobiliar</h1>
      <address><time datetime="2019-11-11T00:00:00+00:00">11 Nov 2019</time> by <a rel="author" href="https://www.businessmagazin.ro/autor/andra-stroe" target="_blank">Andra Stroe</a></address>
      <h3>RE/MAX România: Doar 30% dintre tranzacţiile din România sunt realizate cu implicarea unui agent imobiliar</h3>
      <p>Potrivit RE/MAX România, parte a liderului mondial în real-estate şi franciza numărul 1 la nivel global pe acest segment, doar 30% dintre tranzacţiile din România sunt realizate cu implicarea unui agent imobiliar. Comparativ, în SUA - modelul de top în segmentul intermedierilor imobiliare – peste 90% dintre tranzacţiile din piaţă sunt realizate printr-o agenţie imobiliară, iar aceasta se datorează sistemului de reprezentare exclusivă care este normat la nivelul întregii pieţe. Conform estimărilor, doar 15% dintre proprietăţile la vânzare pe piaţa imobiliară din România sunt realizate prin sistemul reprezentării exclusive de către un agent imobiliar, iar din totalul acestor proprietăţi listate exclusiv doar 80% sunt cu comision zero pentru cumpărător.</p>
      <p> </p>
      <p>„Procesul de tranzacţionare se aseamănă, într-o oarecare măsură, cu un proces în instanţă, în care fiecare parte este reprezentată de cate un avocat propriu, întrucât părţile au interese diferite. Astfel, şi în cazul unei tranzacţii, fiecare parte ar trebui reprezentată de un agent imobiliar care să îi susţină interesele. Ceea ce se întâmplă în prezent în piaţă este o intermediere în care ambele părţi au de suferit”, declară Răzvan Cuc, preşedinte RE/MAX România.</p>
      <p>La nivel european, RE/MAX Portugalia şi RE/MAX Cehia sunt două exemple de filiale locale RE/MAX care tranzacţionează 100% din proprietăţi în reprezentare exclusivă, iar în cazul RE/MAX România, 75% dintre tranzacţii sunt realizate în acest sistem. RE/MAX România cunoaşte, însă, o creştere anuală de circa 80% a numărului de proprietăţi listate prin reprezentare exclusivă, ceea ce demonstrează interesul tot mai mare al proprietarilor de a tranzacţiona în acest sistem. În acest context, compania atrage atenţia asupra necesităţii unor reglementări în industria de consultanţă imobiliară locală, lipsa acestora reprezentând cel mai mare impediment în dezvoltarea acestui segment.</p>
      <p>Potrivit reprezentanţilor RE/MAX, piaţa de consultanţă imobiliară locală este caracterizată, la nivel general, de un mod haotic de tranzacţionare a proprietăţilor, lucru care îngreunează munca agenţilor, împiedică orice colaborare la tranzacţionare între agenţi şi afectează, în cele din urmă, interesul clientului. „Una dintre măsurile esenţiale ce trebuie implementate este sistemul reprezentării exclusive, pentru ca agentul imobiliar să susţină doar interesele părţii pe care o reprezintă. Acesta este modul cel mai sănătos de tranzacţionare, fiind o practică ce funcţionează cu succes în toate ţările dezvoltate la nivel mondial”, a completat Răzvan Cuc.</p>
      <p> </p>
      <p>Însă pentru buna funcţionare a întregii industrii locale este nevoie de stabilirea unor norme de reglementare profesionale, care ar trebui să cuprindă, de asemenea, şi crearea unor reţele şi asociaţii puternice, precum şi un sistem de certificare şi testare a agenţilor, astfel încât aceştia să fie bine pregătiţi şi acreditaţi când îşi încep activitatea. Implementarea acestui proces de reglementare ar determina, de asemenea, creşterea gradului de educare a pieţei şi ar genera, totodată, o schimbare de percepţie a publicului român faţă de activitatea de consultanţă şi intermediere imobiliară, spun reprezentanţii companiei. Acest segment are un potenţial de creştere uriaş la nivel local, însă necesită eforturi comune ale jucătorilor pentru a ajunge la maturitate, adaugă ei. </p>
    </article>
  </body>
</html>