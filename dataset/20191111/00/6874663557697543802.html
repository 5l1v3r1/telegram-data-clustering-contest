<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773499,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="לאחר 2 התרסקויות ו-8 חודשי קרקוע: מטוסי בואינג 737 מקס חוזרים לאוויר"/>
    <meta property="og:description" content="ענקית התעופה האמריקאית הודיעה הערב שבכוונתה לפתוח מחדש במשלוחים של המטוסים ללקוחות, לאחר שאלה עברו תיקוני תוכנה - ושכבר בינואר צפויה חזרה של הדגמים לטיסות מסחריות"/>
  </head>
  <body>
    <article>
      <h1>לאחר 2 התרסקויות ו-8 חודשי קרקוע: מטוסי בואינג 737 מקס חוזרים לאוויר</h1>
      <h2>ענקית התעופה האמריקאית הודיעה הערב שבכוונתה לפתוח מחדש במשלוחים של המטוסים ללקוחות, לאחר שאלה עברו תיקוני תוכנה - ושכבר בינואר צפויה חזרה של הדגמים לטיסות מסחריות</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">שירות כלכליסט</a></address>
      <p>שמונה חודשים לאחר <a href="https://www.calcalist.co.il/world/articles/0,7340,L-3757932,00.html">התרסקות מטוס אתיופיאן איירליינס</a> - בואינג מודיעה על "חזרה לשגרה", לכל הפחות במובן של המטוסים שלה.</p>
      <p>ענקית התעופה האמריקאית מדווחת הערב (ב') כי מטוסי 737 מקס, המקורקעים מאז התאונה באמצע מרץ, ייכנסו מחדש לסבב האספקה לחברות שהעבירו הזמנות למטוס - ושחודש לאחר מכן, בינואר 2020, יוכלו חברות התעופה לשלב אותו בטיסות מסחריות. בכך מאשרת החברה את הדיווחים המוקדמים שיצאו בסוף השבוע בוול סטריט ג'ורנל, על השבת המטוסים לפעילות עד ינואר.</p>
      <figure>
        <img src="https://images1.calcalist.co.il/PicServer3/2019/03/17/892529/335369589_1-9_l.jpg"/>
        <figcaption>בואינג 737 מקס 8 המיועד לצ'יינה סאות'רן איירליינס במפעל החברה בוושינגטון <br/>צילום: בלומברג</figcaption>
      </figure>
      <p>מטוס הבואינג 737 מסדרת מקס קורקע כאמור לאחר שתי התרסקויות שאירעו בדגם הפופולרי של החברה, ב-13 מרץ 2019 של החברה האתיופית, וחצי שנה קודם לכן, ב-29 באוקטובר, טיסת ליון אייר באינדונזיה.</p>
      <p>שתי ההתרסקויות אירעו דקות ספורות לאחר ההמראה, ונבעו מהסתמכות יתר על חיישן בודד במערכת הניווט האוטומטית של המטוס. 346 בני אדם נספו בתאונות.</p>
      <figure>
        <img src="https://images1.calcalist.co.il/PicServer3/2019/03/12/891432/1NL.jpg"/>
        <figcaption>זירצת ההתרסקות של המטוס של אתיופיאן איירליינס <br/>צילום: גטי</figcaption>
      </figure>
      <p>לאחר מאמצים רבים שהושקעו בבואינג בתיקון התקלה, החלה בואינג לפעול בקדחתנות מול הרגולטורים בעולם, בראש ובראשונה מול הרגולטור האמריקאי, סוכנות התעופה הפדרלית (Federal Aviation Administration) - בהנחה שאישור שלו יסלול את הדרך לרגולטורים האחרים בעולם.</p>
      <p>לצורך כך בוצעו לתוכנה החדשה שפיתחה בואינג מבחני סימולטור, שבהם השתתפו לצד אנשי בואינג גם נציגי הסוכנות הפדרלית. בואינג מסרה היום שהמבחנים הושלמו בהצלחה.</p>
      <figure>
        <img src="https://images1.calcalist.co.il/PicServer3/2019/03/14/892035/B2_l.jpg"/>
        <figcaption>בואינג 737 מקס <br/>צילום: Boeing</figcaption>
      </figure>
      <p>שלב הכרחי נוסף לפני אישור רגולטורי יכלול את הכשרת הטייסים - בואינג צריכה לקבל מרשות התעופה את תוכנית ההדרכה הנדרשת לטייסים, והחברה תהיה אחראית על הוצאתה לפועל.</p>
      <p>בואינג ספגה מכה קשה בעקבות ההתרסקויות: המוניטין שלה נפגע, כך גם קשריה עם חלק משמעותי מהלקוחות, כמובן שהתוצאות הכספיות שלה נפגעו מהותית, וכך גם המניה, שטיפסה בשיעור נמוך של 10% בלבד מתחילת השנה בניו יורק. לשם השוואה, המדדים דאו ג'ונס ו-S&amp;P 500, שאליהם משתייכת מניית בואינג, טיפסו מתחילת 2019 ב-19% ו-23% בהתאמה. המתחרה איירבוס זינקה בתקופה זו ב-58%.</p>
    </article>
  </body>
</html>