<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/actress-divya-gopinath-speaks-about-me-too-324.html"/>
    <meta property="og:site_name" content="DoolNews"/>
    <meta property="article:published_time" content="2019-11-11T00:21:00+00:00"/>
    <meta property="og:title" content="'മാറ്റങ്ങള്‍ കൊണ്ടുവരാന്‍ നിങ്ങളെ പോലുള്ള ബോള്‍ഡായ സ്ത്രീകള്‍ മുന്നോട്ടു വരണം'; നിര്‍മാതാവിന്റെ വാക്കുകള്‍ തന്റെ ആശങ്കകള്‍ മാറ്റിയെന്ന് ദിവ്യാ ഗോപിനാഥ്"/>
    <meta property="og:description" content="Alancier Lopez Me Too Mollywood Malayalam Cinema നടന്‍ അലന്‍സിയര്‍ക്കെതിരെ മീടൂ ഉന്നയിച്ചതുകൊണ്ടു മാത്രം തനിക് സിനിമയില്‍ അവസരങ്ങള്‍ കുറയുമോ എന്ന് ഭയപ്പെട്ടിരുന്നതായി നടി"/>
  </head>
  <body>
    <article>
      <h1>'മാറ്റങ്ങള്‍ കൊണ്ടുവരാന്‍ നിങ്ങളെ പോലുള്ള ബോള്‍ഡായ സ്ത്രീകള്‍ മുന്നോട്ടു വരണം'; നിര്‍മാതാവിന്റെ വാക്കുകള്‍ തന്റെ ആശങ്കകള്‍ മാറ്റിയെന്ന് ദിവ്യാ ഗോപിനാഥ്</h1>
      <address><time datetime="2019-11-11T00:21:00+00:00">11 Nov 2019, 00:21</time> by <a rel="author">എന്റര്‍ടെയിന്‍മെന്റ് ഡെസ്‌ക്</a></address>
      <p>നടന്‍ അലന്‍സിയര്‍ക്കെതിരെ മീടൂ ഉന്നയിച്ചതുകൊണ്ടു മാത്രം തനിക് സിനിമയില്‍ അവസരങ്ങള്‍ കുറയുമോ എന്ന് ഭയപ്പെട്ടിരുന്നതായി നടി ദിവ്യാ ഗോപിനാഥ്. എന്നാല്‍ തന്റെ പുതിയ ചിത്രത്തിലേക്കുള്ള ക്ഷണം വന്നതുമുതല്‍ തന്റെ ഇത്തരത്തിലുള്ള ആശങ്കകള്‍ മാറിയെന്നും ദിവ്യ പറഞ്ഞു.</p>
      <p>ചിത്രത്തിന്റെ നിര്‍മാതാവായ ആഷിഖ് ഉസ്മാനാണ് ദിവ്യയുടെ പേര് മിഥുന് നിര്‍ദേശിച്ചത്. തുടര്‍ന്ന് എന്തുകൊണ്ട് തന്നെ തെരഞ്ഞെടുത്തു എന്ന് ദിവ്യ ആഷിഖിനോട് ചോദിച്ചപ്പോള്‍ ഉത്തരം ഇങ്ങനെയായിരുന്നു.</p>
      <related>
        <a href="https://www.doolnews.com/india-won-in-third-twenty-twenty-match-against-bengladesh-365.html?utm_source=doolnews&amp;utm_medium=related"/>
      </related>
      <p>‘എനിക്ക് നിങ്ങളെ കുറിച്ച് യാതൊന്നും അറിയില്ല. പക്ഷെ നിങ്ങള്‍ നേരിടേണ്ടി വന്ന കാര്യങ്ങളെ കുറിച്ച് മറ്റുള്ളവര്‍ പറഞ്ഞും പത്രങ്ങളിലൂടെ വായിച്ചും ഞാന്‍ മനസിലാക്കിയിരുന്നു. മാറ്റങ്ങള്‍ കൊണ്ടുവരാന്‍ നിങ്ങളെ പോലുള്ള ബോള്‍ഡായ സ്ത്രീകള്‍ മുന്‍പോട്ട് വരണം. അങ്ങനെയാണ് എനിക്ക് തോന്നിയത്.’ ആഷിഖിന്റെ ഈ വാക്കുകളാണ് തന്റെ ആശങ്കകള്‍ മാറ്റിയതെന്നും ദിവ്യ പറഞ്ഞു.</p>
      <p>സിനിമാരംഗത്തുള്ള മിക്കവരും തന്നെ ഇപ്പോള്‍ ഏറെ ബഹുമാനത്തോടെ ഒരു അന്തസുള്ള മനുഷ്യജീവിയായി തന്നെ പരിഗണിക്കുന്നു എന്നും ദിവ്യ പറയുന്നു.</p>
      <p>അലന്‍സിയറുമായി വീണ്ടും അഭിനയിക്കേണ്ടി വരുമെന്ന ഒരു സാഹചര്യം വന്നപ്പോള്‍ താനൊന്നു മടിച്ചുവെന്നും എന്നാല്‍ സ്വയം ഒരു പ്രൊഫഷണലായി കണ്ടപ്പോള്‍ അതൊരു പ്രശ്‌നമേ ആയില്ലെന്നും ദിവ്യാ ഗോപിനാഥ് പറയുന്നു.</p>
      <related>
        <a href="https://www.doolnews.com/soorarai-pottru-first-look-poster-out-suriya-is-all-set-to-fly-high123.html?utm_source=doolnews&amp;utm_medium=related"/>
      </related>
      <p>രാജീവ് രവി സംവിധാനം ചെയ്ത് നിവിന്‍ പോളി നായകനായി എത്തുന്ന ‘തുറമുഖം’, കുഞ്ചാക്കോ ബോബനെ നായകനാക്കി മിഥുന്‍ മാനുവല്‍ തോമസ് സംവിധാനം ചെയ്യുന്ന ‘അഞ്ചാം പാതിര’യുമാണ് ദിവ്യയുടെ അടുത്ത ചിത്രങ്ങള്‍. അഞ്ചാം പാതിരയില്‍ പൊലീസ് ഉദ്യോഗസ്ഥയുടെ വേഷമാണ് ദിവ്യ കൈകാര്യം ചെയ്യുന്നത്.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>