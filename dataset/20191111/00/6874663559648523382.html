<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773429,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="&quot;בזק צריכה להודות למשרד התקשורת. אתה כאזרח צריך לקלל אותו&quot;"/>
    <meta property="og:description" content="בעדותו סיפר רון אילון מנכ&quot;ל yes לשעבר כי אחרי פיטוריו של מנכ&quot;ל משרד התקשורת אבי ברגר, טלפן אליו שאול אלוביץ' ושמח שמחה גדולה. &quot;ברגר עשה הכל כדי שבזק לא תקבל שום דבר. הופתעתי מהדרך, לא הופתעתי מהפיטורים&quot;"/>
  </head>
  <body>
    <article>
      <h1>"בזק צריכה להודות למשרד התקשורת. אתה כאזרח צריך לקלל אותו"</h1>
      <h2>בעדותו סיפר רון אילון מנכ"ל yes לשעבר כי אחרי פיטוריו של מנכ"ל משרד התקשורת אבי ברגר, טלפן אליו שאול אלוביץ' ושמח שמחה גדולה. "ברגר עשה הכל כדי שבזק לא תקבל שום דבר. הופתעתי מהדרך, לא הופתעתי מהפיטורים"</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">תומר גנון וליטל דוברוביצקי</a></address>
      <p>יום לאחר שנפתחה רשמית חקירת תיק 4000 עם מעצרם של החשודים המרכזיים (19.2.2018), בהם בעל השליטה בחברת בזק שאול אלוביץ', הגיע למשרדי רשות ניירות ערך בתל אביב אדם שכבר הכיר היטב את חדרי החקירה במסגרת פרשת המרמה בבזק שנפתחה ביולי 2017. היה זה רון אילון, מנכ"ל yes, ואחד החשודים המרכזיים בפרשת <a href="https://www.calcalist.co.il/local/articles/0,7340,L-3724434,00.html">עיוות הדו"חות הכספיים של בזק.</a></p>
      <p>
        <b>עוד כתבות בנושא:</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773431,00.html">הדלפות בשידור חי: "לא להגיד כלום לאף אחד. חשוב. גם ככה חושדים"</a>
        </li>
      </ul>
      <ul>
        <li>
          <a href="https://www.calcalist.co.il/local/articles/0,7340,L-3773437,00.html">"וואלה הוא אתר שמשתף פעולה עם הלשכה, כמו 'ישראל היום'"</a>
        </li>
      </ul>
      <p>אלא שהפעם אילון, איש משרד האוצר בתחילת הקריירה שלו, שעבד בקבוצת בזק במשך 12 שנים והודיע על פרישה לפני יותר משנה, נקרא להעיד על נושא אחר. חוקר להב 433 טירן מליחי וחוקר הרשות גלעד ורדי ביקשו להתמקד איתו בהתנהלות של אלוביץ' מול משרד התקשורת, ובעיקר בחודשים שטרם חתימת השר וראש הממשלה בנימין נתניהו על היתר העברת השליטה ב־yes מאלוביץ' לבזק. אישור שבעצם היה החותמת הסופית לעסקה.</p>
      <figure>
        <img src="https://images1.calcalist.co.il/PicServer3/2018/02/21/797189/1NL.jpg"/>
        <figcaption>מימין שאול אלוביץ' ומנכ"ל yes לשעבר רון אילון <br/>צילום: טל שחר, אוראל כהן</figcaption>
      </figure>
      <p>אילון סיפר לחוקרים כי לאחר שגלעד ארדן עזב את משרד התקשורת בנובמבר 2014 ונתניהו לקח לעצמו את התיק, הפסימיות לגבי אישור עסקת בזק־yes התחלפה באופטימיות.</p>
      <p>חוקר: "כשמונה ביבי מה קרה?"</p>
      <p>אילון: "העסק התקדם. יש לי ולאנשים שלי משפט: better the devil you know. כלומר תמיד כשמתחלפים הרגולטורים, אז זה לא לטובה. אבל במסדרונות בזק התחושה היתה שארדן המתנגד הגדול זז - וזה יכול להיות חיובי".</p>
      <p>חוקר: "היו לך פגישות עם אלוביץ' באותה תקופה. הוא בטח נתן דעתו בנושא".</p>
      <p>אילון: "שאול הוא אופטימיסט חסר תקנה, לפחות כמו שהוא הצטייר בפגישות מולי. הוא חשב שאו־טו־טו הכל נפתר. גם בגלל התחלופה וגם בגלל דברים אחרים. זאת אומרת כל דבר שהוא יכול להיאחז בו".</p>
      <p>חוקר: "וספציפית לתחלופה?"</p>
      <p>אילון: "אני לא זוכר, ולכן אני משתמש במונח שנקרא אווירה. אני לא אגיד לך ששאול ישב איתי ואמר לי 'איזה כיף, נפתרו צרותינו'. אבל צריך להבין שענייני רגולציה שאול תמיד שומר קרוב לחזה".</p>
      <blockquote>רון אילון על פרשת עבירות המרמה בתיק בזק <a href="https://www.calcalist.co.il/local/articles/0,7340,L-3773430,00.html?AF=3773429">"אלוביץ' אמר: תעשו מה שצריך לעמוד ביעדים"</a> <a href="https://www.calcalist.co.il/local/articles/0,7340,L-3773430,00.html?AF=3773429">אף שהעדות שקטעים ממנה מתפרסמים היום נגבתה מרון אילון לגבי תיק 4000, היא סטתה ונגעה גם בחשדות האישיים נגד אילון בפרשת בזק, שבה זומן לשימוע לפני הגשת כתב אישום על עבירות מרמה</a></blockquote>
      <h3>"הליך מהיר מאוד ומפתיע"</h3>
      <p>החוקרים עברו לדבר עם אילון על סאגת פיטוריו של מנכ"ל משרד התקשורת אבי ברגר, מי שאלוביץ' ראה בו את המכשול הגדול לאישור עסקת בזק־yes במשרד התקשורת וכעוין את בזק.</p>
      <p>חוקר: "ברגר מקבל טלפון מרה"מ שמפטר אותו, ושאול מתקשר אליך".</p>
      <p>אילון: "הוא שמח, כן. שמחה גדולה".</p>
      <p>חוקר: "למה שמחה גדולה?"</p>
      <p>אילון: "כי ברגר היה עקשן גדול. עקשן גדול ומתנגד, ובעיניי גם לא מקצועי".</p>
      <p>חוקר: "ומה שאול אומר?"</p>
      <p>אילון: "לא זוכר את המילים שלו אבל יש אופטימיות. אבי ברגר עוזב אז יש אופטימיות. ברגר מתנגד לכל תהליך ובתחושה של בזק, זה לא רק שאול, התחושה שאבי ברגר עושה הכל שבזק לא תקבל שום דבר. אני הופתעתי מהדרך, לא הופתעתי מהפיטורים. זה מאוד מקובל שמגיע שר חדש ורוצה למנות מישהו שרואה איתו עין בעין ונותן אמון".</p>
      <p>החוקרים ניסו לקבל מאילון חוות דעת על החלטתו של המנכ"ל שמינה נתניהו במקום ברגר, שלמה פילבר, לטפל מיד עם כניסתו באישור עסקת בזק־yes.</p>
      <p>חוקר: "האם סביר בעיניך שלאדם שבא מבחוץ עם ידע בסיסי,זאת המשימה הראשונה שלו — בזק?"</p>
      <p>אילון: "זה נראה מפתיע שמישהו נוגע בתפוח האדמה הלוהט הזה שנקרא בזק כל כך מהר. בדעות המקצועיות שלי אני חושב שהוא עושה דברים נכונים, אבל כשאני מדמיין כניסה לתפקיד של מנכ"ל משרד התקשורת שלא מכיר את התחום וזה הדבר הראשון שהוא הולך לעשות - זה מפתיע. מבחינתי לטובה, אבל זה מפתיע. זה לא טריוויאלי".</p>
      <p>החוקרים ביקשו מאילון לחוות את דעתו על כך שמרגע כניסתו של שלמה פילבר לתפקיד מנכ"ל משרד התקשורת, הוזמנה חוות דעת חיצונית של חברת עדליא למיזוג שהיתה מוכנה בתוך חמישה ימים בלבד.</p>
      <p>"זה מהיר מאוד", הסביר אילון המיוצג על ידי עורכות הדין נוית נגב ואיריס סבאג. "עדליא זה בדיקת ההשלכות של המיזוג הזה מנקודת מבט של טלוויזיה רב־ערוצית. זה זווית צרה ולא נורא מסובכת. אבל זה מפתיע, אני לא זוכר הרבה מקרים שבוצעה בדיקה בכזאת מהירות".</p>
      <p>חוקר: "רון, הדעה שלך קצת מוטה, אבל אנחנו מדברים כרגע על ההליך, לא על ההחלטה".</p>
      <p>אילון: "בזק צריכה להגיד תודה למשרד התקשורת, זו דעתי, צריכה להגיד תודה. אתה בתור אזרח צריך לקלל אותו".</p>
      <h3>"זה מגיע מהסביבה של שאול"</h3>
      <p>החוקרים תיארו לאילון את רצף השיחות, הפגישות והדיונים המהירים לאישור העסקה של בזק ו־yes. בין היתר הם מתארים כיצד בכיר ממשרד התקשורת, מימון שמילה, נוסע בבהילות למשרד ראש הממשלה להחתים את נתניהו לפי הדדליין שקבע דירקטוריון בזק לאלוביץ'.</p>
      <p>חוקר: "למה מעניין את משרד התקשורת הדדליין?"</p>
      <p>אילון: "אפשר לדבר על שני כיוונים. אנחנו מדברים כעת לא מתוך ידיעה אלא מתוך השערה. 1. נורא חשוב לעזור לאלוביץ', אם אין דדליין אז אין עסקה. שאול נדפק. 2. חשוב לקיים את העסקה. ההבנה שהעסקה מתפרקת היא גם הבנה שרגולטור צריך לקחת אותה בחשבון".</p>
      <p>החוקרים שאלו את אילון על הציר השני בחקירה. טובות ההנאה לכאורה שנתן שאול אלוביץ' למשפחת נתניהו בסיקור מלטף באתר וואלה. "אילן ישועה (מנכ"ל וואלה - ת"ג) כמה פעמים קיטר לי שמופעלים עליו לחצים לשנות ידיעות ואת הסגנון", אמר אילון. "אבל הוא אף פעם לא נכנס לפרטים".</p>
      <p>חוקר: "אילו ידיעות?"</p>
      <p>אילון: "ידיעות שקשורות לראש הממשלה, לשרה נתניהו".</p>
      <p>חוקר: "הוא אמר מי לוחץ?"</p>
      <p>אילון: "רמז ואמר שזה מגיע משאול, מהסביבה של שאול".</p>
      <p>חוקר: "הוא נקב (במילים) בסביבה של שאול?"</p>
      <p>אילון: "כן".</p>
    </article>
  </body>
</html>