<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697749/%D9%85%D9%88%D8%B1%D8%A7%D9%84%D8%B3-%D8%AA%D8%B3%D9%84%DB%8C%D9%85-%D8%B4%D8%AF-%D8%A7%D8%B3%D8%AA%D8%B9%D9%81%D8%A7-%D9%85%DB%8C-%D8%AF%D9%87%D9%85-%D9%85%D8%B9%D8%AA%D8%B1%D8%B6%D8%A7%D9%86-%D8%AC%D8%B4%D9%86-%DA%AF%D8%B1%D9%81%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="مورالس تسلیم شد: استعفا می دهم/ معترضان جشن گرفتند"/>
    <meta property="og:description" content="معنرضان می گویند در انتخابات تقلب شده."/>
  </head>
  <body>
    <article>
      <h1>مورالس تسلیم شد: استعفا می دهم/ معترضان جشن گرفتند</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>معنرضان می گویند در انتخابات تقلب شده.</b>
      </p>
      <p>اوو مورالس، رئیس جمهوری بولیوی روز یکشنبه پس از گذشت سه هفته از بحران سیاسی در این کشور از سمت خود استعفاء داد.</p>
      <p>به گزارش عصرایران به نقل از یورونیوز، آلوارو گارسیا لینرا، معاون رئیس جمهوری بولیوی نیز ضمن کناره گیری از سمت خود اعلام کرد که «کودتا رخ داد.»</p>
      <p>ارتش بولیوی روز یکشنبه همزمان با تشدید بحران سیاسی در این کشور از اوو مورالس خواسته بود تا از سمت خود کناره گیری کند. درخواست ارتش تنها چند ساعت پس از آن اعلام شد که اوو مورالس از برگزاری دوباره انتخابات ریاست جمهوری خبر داد.</p>
      <figure>
        <img src="https://cdn.asriran.com/files/fa/news/1398/8/20/1035606_288.jpg"/>
      </figure>
      <p>کارلوس مسا، رقیب اصلی اوو مورالس در واکنش به تصمیم رئیس جمهوری بولیوی برای برگزاری دوباره انتخابات ریاست جمهوری از او خواسته بود تا ضمن کناره گیری از سمتش در انتخابات آینده نامزد نشود.</p>
      <p>ویلیامز کالیمان، فرمانده ارتش بولیوی روز یکشنبه تنها ساعاتی پس از اعلام تصمیم اوو مورالس برای برگزاری دوباره انتخابات به خبرنگاران گفت: «ما بعد از تحلیل وضعیت مناقشه داخلی از رئیس جمهوری می خواهیم که از سمت خود کناره گیری کند تا صلح در کشور برقرار شود و ثبات حفظ شود.»</p>
      <p> </p>
      <p>بولیوی از روز ۲۰ اکتبر (۲۸ مهر) تاکنون صحنه تظاهرات گسترده معترضان به نتیجه انتخابات ریاست جمهوری بوده است. کمیسیون ملی انتخابات بولیوی اوو مورالس را پیروز انتخابات اعلام کرده بود. این در حالی است که مخالفان اوو مورالس وی را به «تقلب» در شمارش آراء متهم می کنند.</p>
      <p>اوو مورالس، رئیس جمهوری چپگرا از سال ۲۰۰۶ میلادی قدرت را در بولیوی در دست داشت. وی در انتخابات سال‌های ۲۰۰۵، ۲۰۰۹ و ۲۰۱۴ به ریاست جمهوری بولیوی برگزیده شد.</p>
      <p>وزارت خارجه کوبا در واکنش به اعلام خبر کناره گیری اوو مورالس از ریاست جمهوری بولیوی، «کودتا» در این کشور آمریکای لاتین را محکوم کرد.</p>
      <p>مخالفان اوو مورالس به دنبال انتشار خبر استعفای او با حضور در خیابان های شهر لاپاز پایان زمامداری وی را جشن گرفتند.</p>
    </article>
  </body>
</html>