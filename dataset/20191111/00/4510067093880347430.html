<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6/nu-ratati-noul-bihoreanul-tiparit-bolojan-contra-fratii-maghiar-un-razboi-cu-o-miza-de-2-milioane-euro-terenul-viitorului-stadion-municipal-152695.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Nu ratați noul BIHOREANUL tipărit: Bolojan contra fraţii Maghiar, un război cu o miză de 2 milioane euro, terenul viitorului stadion municipal"/>
    <meta property="og:description" content="Luni, 11 noiembrie, a apărut un nou număr din BIHOREANUL tipărit, împreună cu suplimentul de educaţie ecologică Oradea Noastră. Dintre subiecte: Primăria lui Ilie Bolojan se judecă cu fiii fostului rector Teodor Maghiar pentru terenul destinat viitorului stadion; Sub ochii șefilor ABA Crişuri, sute de kilometri de diguri au devenit... păşuni pentru oi; Orădenii reclamă că Termoficare şi CAO le umflă facturile de apă rece şi caldă; Noua lege a construcțiilor îi scutește pe bihoreni de drumuri; iar Traian Bodea, vicepreşedinte al Consiliului Judeţean Bihor, recunoaşte în al 12-lea ceas: „Din păcate, de prea multe ori am tăcut”…"/>
  </head>
  <body>
    <article>
      <h1>Nu ratați noul BIHOREANUL tipărit: Bolojan contra fraţii Maghiar, un război cu o miză de 2 milioane euro, terenul viitorului stadion municipal</h1>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <figure>
        <img src="https://www.ebihoreanul.ro/modules/news/files/01_PrimaPagina_980.jpg"/>
      </figure>
      <p>
        <b>Luni, 11 noiembrie, a apărut un nou număr din BIHOREANUL tipărit, împreună cu suplimentul de educaţie ecologică Oradea Noastră, cu un conţinut variat şi bogat în informaţii exclusive. Dintre subiectele noii ediţii:</b>
      </p>
      <p>
        <b>Meci pentru stadion</b>
      </p>
      <p>Război între fiii fostului rector Teodor Maghiar şi primarul Ilie Bolojan, acuzat de lipsă de „bun-simţ şi moralitate” după ce a anunţat că viitorul stadion municipal va fi construit pe proprietatea lor.</p>
      <p>Adrian şi Doru Maghiar se judecă de trei ani cu Primăria, care îi acuză că s-au înstăpânit fraudulos pe un teren în valoare de 2 milioane euro, procesul pe care în primă instanţă l-au pierdut urmând să fie tranşat definitiv la Tribunalul Satu Mare.</p>
      <p>După ce s-a aflat că au intrat în posesia pământului într-o manieră dubioasă și cu acte măsluite, fraţii Maghiar au cerut și obținut strămutarea procesului din județ, ca să fugă de ochii <b>BIHOREANULUI </b>și de influența primarului Ilie Bolojan. Vezi cu ce rezultate...</p>
      <p>
        <b>„Oierie” cu Dume</b>
      </p>
      <p><b>BIHOREANUL  </b>a făcut o descoperire surprinzătoare: Administraţia Bazinală de Apă Crişuri, al cărei şef, Dorel Dume, este şi deţinător de ovine, a închiriat unor ciobani aproape 1.500 hectare de diguri, devenite... păşuni.</p>
      <p>Obligaţi să cosească iarba de pe diguri contra unor taxe derizorii, ciobanii le distrug păscând turmele pe ele, iar unul a ajuns chiar să-şi facă stână şi un adăpost în albia Crişului Repede fără să fie sancţionat, doar pentru că ar îngriji şi oi ale directorului ABA. Încă o poveste caracteristică administraţiei PSD-iste...</p>
      <p>
        <b>Înecați în pierderi!</b>
      </p>
      <p>În Oradea nu este asociație de proprietari la care suma contoarelor din apartamente să „puște” cu consumul de apă caldă și rece indicat de contoarele Termoficare și CAO. Ca un făcut, acestea înregistrează întotdeauna un consum mai mare, iar diferența e imputată orădenilor.</p>
      <p>Zeci de cetăţeni reclamă lunar consumuri „umflate” de apă caldă și rece. Asociațiile de proprietari susțin că orădenii plătesc mai mult decât consumă deoarece contoarele furnizorilor indică și cu 30% peste suma contoarelor din apartamente, în timp ce furnizorii explică diferențele prin deosebirile de precizie între aparate, prin furturi și pierderi. Cine are dreptate?</p>
      <p>
        <b>Războiul pe bani</b>
      </p>
      <p>Situaţie fără precedent! ROMATSA, compania care coordonează traficul aerian în România, are conturile blocate de magnații bihoreni Ioan și Viorel Micula, iar dacă statul nu găseşte o modalitate prin care să le plătească acestora 400 milioane de euro, aproximativ 28.000 de curse aeriene ar putea fi anulate sau dirijate astfel încât să ocolească România.</p>
      <p>
        <b>Din nou pe picioare</b>
      </p>
      <p>Avem, totuşi, şi veşti bune! Bărbatul operat la Oradea printr-o tehnică revoluționară de coxartroză bilaterală, de către chirurgul ortoped Jorgaq Tona de la Spitalul Pelican, s-a recuperat complet.</p>
      <p>La cinci luni după ce a fost operat la Oradea prin abord direct anterior minim invaziv, bilateral simultan, un pacient cu coxartroză s-a întors deja la muncă și chiar s-a apucat să-și construiască o casă.</p>
      <p>
        <b>Începe debirocratizarea!</b>
      </p>
      <p>Încă o veste bună! De luna aceasta, românii pot construi mai repede și mai ieftin, pentru că se va aplica noua lege privind autorizarea lucrărilor.</p>
      <p>Primăria Oradea pregătește deja un regulament de urbanism menit să pună în aplicare Legea 193/2019, care reduce numărul de avize, așteptarea după acte, lansarea Certificatului de Urbanism electronic și înființarea unei comisii unice pentru verificarea documentelor. <b>BIHOREANUL </b>vă prezintă noutăţi deosebit de utile!</p>
      <p>
        <b>Traian Bodea, vicepreşedinte al Consiliului Judeţean: </b>
        <b>„Din păcate, de prea multe ori am tăcut”</b>
      </p>
      <p>La CJ Bihor, omul zilei este, de peste o lună, vicepreşedintele Traian Bodea, reprezentantul ALDE, cel mai mic partid din „parlamentul” judeţean. Buturuga mică, dar care a răsturnat carul mare al alianţei cu PSD-UDMR.</p>
      <p>La capătul a trei ani şi jumătate de parteneriat cu aceştia, Bodea afirmă în interviul acordat <b>BIHOREANULUI </b>că nu îl interesează dacă i-a supărat pe aliaţi, ba chiar regretă că a cedat de prea multe ori în faţa lor, fiindcă, dacă era după el, ar fi schimbat radical CJ şi instituţii subordonate.</p>
      <p>
        <b>Finanțistă achitată</b>
      </p>
      <p>Procurorii DNA Oradea au primit, recent, încă o lovitură. Trimisă în judecată de procurorii DNA Oradea pentru patru infracţiuni de luare de mită şi condamnată la Tribunalul Bihor doar pentru una dintre ele, fosta directoare adjunctă a Finanţelor Publice Bihor, Adriana Sime, a fost achitată, în final, şi pentru aceasta, la Curtea de Apel Oradea.</p>
      <p>Soluţia, care este definitivă, vizează cele 4 baxuri de ulei de măsline şi de floarea soarelui pe care finanţista le-ar fi primit în septembrie 2014 de la Bogdan Oprea, administratorul fostei fabrici de ulei Interoil Oradea, singura acuză a procurorilor DNA pentru care, în urmă cu 2 ani, Sime a fost condamnată la Tribunalul Bihor.</p>
      <p>
        <b>Un ambulanţier acuză</b>
      </p>
      <p>Ambulanţierul Adrian Marcon, care a dezvăluit în ultimii ani mai multe nereguli din cadrul Serviciului Județean de Ambulață Bihor, acuză că la această instituţie continuă să fie director economic un consilier municipal PSD, Liviu Sabău Popa, după un concurs despre care însăşi Sorina Pintea, fostul ministru al Sănătăţii din Guvernul Dăncilă, a recunoscut că s-a desfăşurat cu încălcarea legii.</p>
      <p>„În fiecare lună domnul director ia salariu aproape 8.000 lei fără să aibă dreptul, numai pentru că este de la PSD, la fel ca managerul”, denunţă acesta.</p>
      <p>
        <b>ORADEA NOASTRĂ</b>
      </p>
      <p>
        <b>Tineret... la pensie</b>
      </p>
      <p>Ridicat la începutul anilor ’80 prin munca voluntară - şi obligatorie - a membrilor Uniunii Tineretului Comunist, complexul Casa de Cultură a Tineretului din Ioşia pare că a intrat la pensie. Puţini din tinerii de azi ştiu măcar ce reprezintă aceste clădiri şi, oricum, nimic nu-i îmbie să intre.</p>
      <p>Încremenită în trecut, Fundaţia pentru Tineret Bihor a eşuat în organizarea de programe şi activităţi pentru tineri, ba a şi pierdut hotelul din vecinătate. <b>BIHOREANUL </b>vă arată ce a rămas din patrimoniul fostului UTC.</p>
      <p>
        <b>Asistentul orădenilor</b>
      </p>
      <p>O echipă de adolescenţi din Oradea a creat o aplicaţie care poate scuti cetăţenii de drumuri inutile la instituţiile publice.</p>
      <p>Aplicaţia Citizen Assistant le-a adus liceenilor orădeni premiul III la un concurs regional de IT, la care au participat zeci de echipe de elevi din Cluj, Bihor, Sibiu, Mureş, Braşov şi Maramureş. Vezi cine sunt performerii noştri!</p>
      <p>
        <b>Pentru Oradea curată!</b>
      </p>
      <p>Până la sfârşitul acestui an, orădenii vor avea la dispoziţie un nou centru de colectare gratuită a deşeurilor, unde se vor putea descotorosi de mai multe feluri de resturi, de la cele voluminoase, la cele vegetale ori periculoase.</p>
      <p>Operatorul licenţiat de salubritate al Oradiei, RER Vest, va finaliza în curând investiţia de circa 180.000 euro în amenajarea acestui centru din cartierul Rogerius, pe modelul celui deja existent pe strada Thurzo Sandor.</p>
      <p>
        <b>Eszti, în vârf</b>
      </p>
      <p>Eszter Bereczki, cea mai bună ciclistă montană din România, are ambiţia să facă performanţă într-un sport dominat de băieţi. De şase ani, orădeanca practică ciclismul montan ca sport de performanţă şi are rezultate remarcabile. A adunat titluri naţionale şi numeroase alte premii şi trofee, chiar dacă adesea a concurat cot la cot cu băieţi. Exemplul pozitiv al unei tinere luptătoare!</p>
      <p>
        <b>ACTUALITATE LOCALĂ</b>
      </p>
      <p>Nu rataţi selecţia ştirilor de actualitate din <b>BIHOREANUL </b>tipărit! Printre subiecte: Bolojan despre „curăţarea” instituţiilor de clientela PSD: „Nu poţi cu oameni incompetenţi”; Fraudă fiscală de 3 milioane lei făcută de un afacerist din Marghita; Cozi de 8 kilometri pentru camioanele care vor să iasă prin Vama Borş, Pesedizare la plecare: Conducerea Ape Crişuri îşi „înşurubează” pe funcţii pilele, care drept mulţumire fac campanie în timpul serviciului; Un tânăr din Telechiu a fost arestat, după ce și-a accidentat mortal doi consăteni și a plecat, <b> </b>etc.</p>
      <p>
        <b>TIMP LIBER</b>
      </p>
      <p>
        <b>Tu ce faci de Revelion?</b>
      </p>
      <p>Probabil aţi auzit deja întrebarea, cam enervantă pentru unii, „Ce faci de Revelion?”. În această perioadă, chiar dacă pare devreme, se discută între prieteni, se fac deja rezervări şi se caută cele mai tari petreceri şi sejururi.</p>
      <p>Că vor să petreacă acasă sau „în deplasare”, orădenii au parte de oferte interesante pentru noaptea dintre ani. Pentru cei nehotărâţi, <b>BIHOREANUL </b>prezintă câteva opţiuni.</p>
    </article>
  </body>
</html>