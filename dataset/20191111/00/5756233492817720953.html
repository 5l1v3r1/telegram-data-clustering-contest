<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620885/%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%A8%D8%B1%D8%A7%DB%8C-%D9%BE%D8%A7%DB%8C%D8%A7%D9%86-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D8%A8%D9%87-%D8%B9%D8%B1%D8%A7%D9%82-%D8%A8%D8%B3%D8%AA%D9%87-%D8%A7%D8%B5%D9%84%D8%A7%D8%AD%D8%A7%D8%AA-%D9%BE%DB%8C%D8%B4%D9%86%D9%87%D8%A7%D8%AF%DB%8C-%D8%A7%D8%B1%D8%A7%D8%A6%D9%87-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T00:02:00+00:00"/>
    <meta property="og:title" content="سازمان ملل برای پایان ناآرامی‌ها، به عراق بسته اصلاحات پیشنهادی ارائه کرد"/>
    <meta property="og:description" content="هیأت کمک‌رسانی سازمان ملل متحد به عراق، در واکنش به اعتراضات اخیر در این کشور، پیشنهاداتی را مطرح کرده که به ادعای این گروه می‌تواند به کاهش تنش‌ها منجر شود."/>
  </head>
  <body>
    <article>
      <h1>سازمان ملل برای پایان ناآرامی‌ها، به عراق بسته اصلاحات پیشنهادی ارائه کرد</h1>
      <address>
        <time datetime="2019-11-11T00:02:00+00:00">11 Nov 2019, 00:02</time>
      </address>
      <p>
        <i>هیأت کمک‌رسانی سازمان ملل متحد به عراق، در واکنش به اعتراضات اخیر در این کشور، پیشنهاداتی را مطرح کرده که به ادعای این گروه می‌تواند به کاهش تنش‌ها منجر شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هیأت کمک رسانی سازمان ملل به عراق (یونامی) یکشنبه‌ شب در هفدهمین روز دور دوم اعتراضات عراق در بیانیه‌ای، پیشنهاداتی را برای کاهش تنش‌ها مطرح و عنوان کرده است که در حال رایزنی با طرف‌های سیاسی در عراق است.</p>
      <p>این بیانیه اعتراضات کنونی را نتیجه «عدم پیشرفت» در طول ۱۶ سال گذشته در عراق عنوان کرده و هشدار داده است که «ریسک فزاینده‌ای وجود دارد که "خرابکاران" اعتراضات مسالمت‌آمیز را ربوده و هرگونه تلاش برای تغییرات واقعی را از خط خارج کنند. زمان از اهمیت حیاتی برخوردار است، همین‌طور رسیدن به نتایج ملموس.»</p>
      <p>پیشنهادات یونامی به بغداد، به سه دسته «یک هفته‌ای»، «کوتاه‌مدت» و «میان‌مدت» تقسیم شده است. آزادی شرکت‌کنندگان در اعتراضات مسالمت‌آمیز و محاکمه عاملان خرابکاری و خشونت و درخواست از طرف‌های خارجی برای توقف دخالت در امور عراق، از جمله پیشنهادات «یک هفته‌ای» این هیأت سازمان ملل به عراق است.</p>
      <p>«اصلاحات انتخاباتی»، «اصلاحات بخش امنیتی» و «مقابله با فساد» از طریق اعلام دارایی‌های مقامات، سه پیشنهاد «کوتاه‌مدت» این هیأت است که به عقیده این گروه باید ظرف یک تا دو هفته اجرایی شود.</p>
      <p>این هیأت سازمان ملل نهایتا در بخش پیشنهادات «میان‌مدت»، رسما از طرح تغییر مفاد قانون اساسی عراق و برگزاری همه‌پرسی عمومی حمایت کرده است. اصلاحات قوانین کلان عراق با هدف مشخص شدن منشأ دارایی‌ها و همچنین مبارزه با عاملان فساد، از دیگر پیشنهادات مطرح‌شده در این بیانیه است.</p>
      <p>اعتراضات در عراق از ابتدای ماه اکتبر آغاز شد و به دلیل ایام زیارت اربعین حسینی -علیه السلام- برای چند روز متوقف شد و از بیست و پنجم اکتبر (۳ آبان) از سر گرفته شد.</p>
    </article>
  </body>
</html>