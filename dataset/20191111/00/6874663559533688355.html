<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773448,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="רשות התחרות בודקת למה אנחנו משלמים ביוקר על חלקי חילוף"/>
    <meta property="og:description" content="משרד התחבורה מנסה שנים להוזיל את החלפים באמצעות רפורמות והקלות על יבוא, אך ללא הועיל • כעת הממונה על התחרות מתערבת: יבואניות רכב ומוסכים התבקשו לחשוף את מחירי הרכישה וההתקנה"/>
  </head>
  <body>
    <article>
      <h1>רשות התחרות בודקת למה אנחנו משלמים ביוקר על חלקי חילוף</h1>
      <h2>משרד התחבורה מנסה שנים להוזיל את החלפים באמצעות רפורמות והקלות על יבוא, אך ללא הועיל • כעת הממונה על התחרות מתערבת: יבואניות רכב ומוסכים התבקשו לחשוף את מחירי הרכישה וההתקנה</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">תומר הדר ואודי עציון</a></address>
      <p>הממונה על התחרות מיכל הלפרין החלה בבדיקה מקיפה של שוק חלקי החילוף לרכב בישראל. בשבוע שעבר קיבלו גורמים בקרב יבואניות הרכב וגם בענף המוסכים בקשות לחשיפת מידע אודות מחירי רכישה ומחירי התקנה של חלקי חילוף. לדברי גורמים המקורבים לממונה, מדובר בחקירה מקיפה ראשונה של רשות התחרות של ענף החלפים בעשור הנוכחי. הבדיקה תבחן מדוע מחירי חלקי החילוף בישראל נותרו גבוהים, על אף צעדים שונים שנעשו במהלך השנים - ובין השאר תבדוק מה שיעור הרווח של היבואניות והמוסכים על החלפים.</p>
      <h3>הנחות? לא לצרכנים</h3>
      <p>על פי דוח שפירסמה BDI לפני כחמש שנים שוק חלקי החילוף בישראל מגלגל כ־2.6 מיליארד שקל בשנה. כיום, לפי הערכות בענף, כ־30% מהיקף החלפים הנמכרים בישראל מיועדים לחברות הליסינג ולציי הרכב והיתר לצרכן הפרטי.</p>
      <figure>
        <img src="https://images1.calcalist.co.il/PicServer2/20122005/82391/hutterstock_35635297115083_.jpg"/>
        <figcaption>למה חלקי חילוף לרכב כל כך יקרים? <br/>צילום: shutterstock</figcaption>
      </figure>
      <p>חלק משמעותי מתוך החלפים שמיועדים לצרכן הפרטי נרכש בעיקר בידי חברות הביטוח, המממנות את תיקון כלי הרכב לאחר תאונות. מדובר בחלפים היקרים ביותר בהיצע היצרנים, וחברות הביטוח מקבלות עבורם הנחות של יותר מ־50% ממחירי המחירון של היבואנים והספקים. כאשר מגיע צרכן פרטי לרכוש חלק זהה הוא נדרש לשלם מחירים גבוהים בהרבה מאלה שנגבים עבור אותם חלפים בחו"ל. גם מוסכים משלמים סכומים גבוהים יחסית, מה שמשפיע על מחירי התיקון ללקוחות.</p>
      <h3>שש שנים של ניסיונות</h3>
      <p>מאמצי הממונה על התחרות מגיעים לאחר מהלכים רבים שבוצעו במהלך השנים האחרונות בניסיון להוזיל את מחירי חלקי החילוף לרכב. כך, עוד ב־2013 הודיע משרד התחבורה על "מהפכת החלפים" - אשר כללה נוהל מיוחד התקף גם כיום שמחייב מוסכים להציג ללקוחותיהם את מחירי התיקון האפשריים לרכב הן עם חלקי חילוף מקוריים והן עם חלקי חילוף חליפיים, כולל הצעת מחיר מסודרת. ב־2014 הודיע משרד התחבורה שבמסגרת חוק רישוי רכב יחויבו המוסכים להציע לכל לקוח חלקי חילוף מקוריים, חליפיים או משופצים (מה שאגב מהווה חזרה על הודעת המשרד מ־2013) וגם על קמפיין ציבורי בנושא שנועד להוזיל את המחירים. ב־2017 הועלתה יוזמה חדשה במהלך דיונים בוועדת הכלכלה בנושא חלקי חילוף לרכב: לחייב בעלי רישיון לסחר במוצרי תעבורה לפרסם מחירוני חלקי חילוף באינטרנט. המטרה הייתה לחייב יזמים לפתח אפליקציות מיוחדות להשוואת מחירי החלפים. באותו דיון טען אבנר פלור, סמנכ"ל בכיר תנועה במשרד התחבורה, כי "הצרכן הסופי נהנה מאחוזי הנחה בודדים, בעוד שציי רכב יכולים לקבל הנחות של 60־70 ואפילו 80 אחוזים". לדבריו, התקנות יאפשרו שקיפות במחירי החלפים, והצרכן יגיע למוסך ויוכל לבחור מוצר בהתאם לעלותו. מנהל אגף הרכב במשרד, משה ויצמן, הסביר שהכוונה היא שכל יבואן יפרסם קובץ אינטרנטי של המחירים לפני הנחה, שיעודכן עד 48 שעות לאחר שינוי במחיר, ויאפשר יצירת מנועי השוואת מחירים. פלור אמר בזמנו שהמטרה בסוף היא שתהיה אפליקציה שתדע מה מחיר החלפים של כל צרכן לפי מספר רישוי. אפליקציות אכן פותחו, אך המחירים לא ירדו. כניסיון נוסף להוזלת החלפים, כפי שנחשף ב"כלכליסט" בשנה שעברה, עבר תיקון חקיקה נוסף שהרחיב את מספר חלקי החילוף שמותר לכל ישראלי לייבא - לארבעה חלקי חילוף בכל משלוח. ברשות התחרות אישרו כי "במהלך הימים האחרונים פנתה רשות התחרות אל גורמים בענף הרכב בנושא חלקי חילוף".</p>
    </article>
  </body>
</html>