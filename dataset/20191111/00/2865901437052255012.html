<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/kad-legenda-juventusa-bez-problema-prizna-navijao-sam-za-milan/342253"/>
    <meta property="og:site_name" content="MozzartSport"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Kad legenda Juventusa bez problema prizna: Navijao sam za Milan"/>
    <meta property="og:description" content="Kjelini kaže da sad nema većeg fana crno-belih od njega"/>
  </head>
  <body>
    <article>
      <h1>Kad legenda Juventusa bez problema prizna: Navijao sam za Milan</h1>
      <h2>Kjelini kaže da sad nema većeg fana crno-belih od njega</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>Kada si legenda, pa još i kapiten, onda možeš sve da kažeš. Onda su ti svi mladalački gresi oprošteni. Čak i izbor „pogrešnih“ boja u dečačkim danima.</p>
      <p>Ali, opet, malo je igrača koji su spremni da priznaju, pa makar i u poznim fudbalskim danima, da su kao dečaci navijali za neki drugi klub. Za ljutog rivala. <b>Đorđo Kjelini</b> nije od te fele. Ne zna za strah na terenu, pa nema ni dlaku na jeziku da otkrije i neke svoje „felere“.</p>
      <p>I to oči u oči sa mladim članovima kluba. Da, Juventusa. Veliki <b>Đorđo</b> je priznao da kada je bio u njihovim godinama, nije bio fan crno-belih boja.<br/>„<b>Bio sam, nažalost, navijač Milana, ali sam se kasnije ispravio. Postao sam pametniji kako sam odrastao. Maldini mi je tada bio idol</b>“, ispalio je <b>Kjelini</b>.</p>
      <p>A, onda otkrio i da mu je kao dečaku baš Juventus iz još jednog razloga bio „ljuti rival“.<br/>„<b>Imam brata blizanca, koji je oduvek bio navijač Juventusa. I morao sam zbog toga da izaberem drugačije i izabrao sam Milan. Možete li da zamislite njegovu sreću kada me je Juve doveo kada sam imao 20 godina? Kada sam došao ovde, odmah sam se zaljubio u klub i sada sam siguran da je nemoguće naći većeg navijača crno-belih od mene</b>“.</p>
      <p>Mlade navijače je zanimalo koja je tajna njegovog uspeha kao jednog od najboljih defanzivaca sveta u poslednjih 15 godina.<br/>„<b>Sve je u emocijama. Morate da pronađete radost u zaustavljanju protivničkih napada. Kao što mnogi imaju strast za postizanje golova, vi morate da u sprečavanju istih</b>“.</p>
      <p>Naravno, pitanje koje je nezaobilazno: protiv koga mu je bilo najteže da igra.<br/>„<b>Ako izdvojimo Ronalda i Mesija, koji su vanzemaljci, onda je to Ibrahimović. Fizički je jak, ima sjajnu tehniku, izraženu ličnost. Imao sam sreću da igram i sa njim i protiv njega</b>“, istakao je <b>Đorđo Kjelini</b>, kapiten Juventusa, koji se trenutno oporavlja od povrede ligamenata kolena i na proleće će se vratiti na teren.</p>
      <p><b>Foto:</b> <i>Reuters</i></p>
      <p> </p>
      <p> </p>
    </article>
  </body>
</html>