<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697866/%D8%A7%D8%AF%D8%A7%D9%85%D9%87-%DA%A9%D8%A7%D9%87%D8%B4-%D9%82%DB%8C%D9%85%D8%AA-%DA%AF%D9%88%D8%B4%D8%AA-%D9%82%D8%B1%D9%85%D8%B2-%D9%82%DB%8C%D9%85%D8%AA%E2%80%8C%D9%87%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="ادامه کاهش قیمت گوشت قرمز (+ قیمت‌ها)"/>
    <meta property="og:description" content="مدیرکل دفتر برنامه‌ریزی، تامین، توزیع و تنظیم بازار وزارت صنعت، معدن و تجارت (صمت) گفت: کاهش قیمت گوشت در بازار ادامه دارد."/>
  </head>
  <body>
    <article>
      <h1>ادامه کاهش قیمت گوشت قرمز (+ قیمت‌ها)</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035951_517.jpg"/>
      </figure>
      <p>مدیرکل دفتر برنامه‌ریزی، تامین، توزیع و تنظیم بازار وزارت صنعت، معدن و تجارت (صمت) گفت: کاهش قیمت گوشت در بازار ادامه دارد.</p>
      <p>به گزارش ایسنا به نقل از وزارت صنعت، معدن و تجارت، محمدرضا کلامی با اعلام مطلب افزود: با اتخاذ استراتژی مناسب از سوی دولت و تغییر نرخ ارز رسمی به نیمایی در حوزه واردات این کالا، تولید گوشت در کشور سودآور شده است.</p>
      <p>او با اشاره به اینکه تحت تاثیر افزایش عرضه گوشت، قیمت‌ها در بازار کاهش یافت، ادامه داد: خوشبختانه بسیاری از تشکلها خبر از انباشت تولید گوشت می دهند، اما طبق برنامه‌ریزی ها، تا زمانی که قیمت دام زنده سنگین کاهشی بیش از این را تجربه نکند و به محدوده کمتر از ۲۵ هزار تومان نرسد، دولت کسری نیاز بازار را از محل واردات تامین خواهد کرد.</p>
      <p>مدیرکل دفتر برنامه‌ریزی، تامین، توزیع و تنظیم بازار وزارت صنعت، معدن و تجارت با اشاره به وضعیت تولید دام سنگین و سبک در کشور پیش‌بینی کرد که روند کاهش قیمت گوشت تداوم یابد.</p>
      <p>
        <b>گوشت قرمز چند؟</b>
      </p>
      <p>گفتنی است که بنا بر اعلام انجمن بسته‌بندی مواد پروتئینی، قیمت ران گوساله بدون استخوان، پاک شده و بسته‌بندی در فروشگاه با احتساب تمام هزینه‌ها و سود فروشگاهی از ٩٥ هزار تومان به ٨٦ هزار تومان کاهش یافته است.</p>
      <p>همچنین قیمت دست گوساله داخلی پاک شده بدون استخوان، با بسته‌بندی و احتساب تمام هزینه‌های تولید و عرضه و سود فروشگاهی از ٩٤ هزار تومان به ٨٤ هزار تومان رسیده است.</p>
      <p>نرخ ران گوساله نیز از ٨٩ به ٨٠ هزار تومان و نرخ دست گوساله نیمایی از ٨٨ به ٧٩ هزار تومان رسید.</p>
      <p>در حال حاضر قیمت دام سبک زنده نیز از حدود ۴۷ تا ۴۸ هزار تومان به محدوده ۴۲ هزار تومان و قیمت دام سنگین زنده از حدود ۳۷ تا ۳۸ هزار تومان به ۲۷ تا ۲۸ هزار تومان رسیده است.</p>
    </article>
  </body>
</html>