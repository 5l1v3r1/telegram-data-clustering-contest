<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773470,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="ראש העיר אשקלון לשעבר איתמר שמעוני הורשע בשוחד"/>
    <meta property="og:description" content="בית המשפט הרשיע את איתמר שמעוני בקבלת שוחד בסכום של 150 אלף שקל, אך זיכה אותו מקבלת שוחד בסכומים האחרים שנקשרו בשמו"/>
  </head>
  <body>
    <article>
      <h1>ראש העיר אשקלון לשעבר איתמר שמעוני הורשע בשוחד</h1>
      <h2>בית המשפט הרשיע את איתמר שמעוני בקבלת שוחד בסכום של 150 אלף שקל, אך זיכה אותו מקבלת שוחד בסכומים האחרים שנקשרו בשמו</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">גלעד מורג, ynet</a></address>
      <p>בית המשפט המחוזי בתל אביב הרשיע היום (ב') את ראש העיר אשקלון לשעבר איתמר שמעוני (52) בקבלת שוחד בסכום של 150 אלף שקל, אך במקביל זיכה אותו מקבלת שוחד בסכומים אחרים שיוחסו לו. בנוסף הורשע שמעוני בהלבנת הון. בכתב האישום שהוגש בפברואר 2017 על ידי פרקליטות מיסוי וכלכלה נטען כי שמעוני, אחיו עופר שמעוני, ואנשי העסקים יואל דוידי, משה פונטה ועו"ד שרון מילר, ביצעו - כל אחד לפי חלקו - עבירות שוחד, מרמה והפרת אמונים וכן עבירות מס והלבנת הון. שמעוני הואשם בקבלת שוחד בסך 466 אלף שקל, וכן בהפרת אמונים בכך שקיבל סכום נוסף של 575 אלף שקל בשל היותו ראש העיר, רובו ממקורות שאינם ידועים ובדרך נסתרת מעיני הציבור, מבלי שבירר את מקור הכספים, וכן בעבירות מס.</p>
      <figure>
        <img src="https://images1.calcalist.co.il/PicServer3/2019/11/11/946514/1NL.jpg"/>
        <figcaption>איתמר שמעוני, לשעבר ראש עיריית אשקלון בהכרעת דין <br/>צילום: יריב כץ</figcaption>
      </figure>
      <p>לפי כתב האישום, ב- 2014, קיבל איתמר שמעוני מכתבי דרישה משתי נשים, שהעלו טענות לפגיעה מינית מצדו. לאחר מו"מ, חתם איתמר שמעוני במועדים שונים על שני הסכמי פיצוי עם אותן נשים, שבמסגרתם נדרש לשלם להן למעלה ממיליון שקלים.</p>
      <p>כדי לגייס את הכסף, נטען, התבצעה עסקת שוחד - ראש העיר פנה לאחיו עופר ולנאשם משה פונטה, שהיה יד ימינו, וביקש שיסייעו לו. השניים פעלו, בידיעתו, לגיוס הכספים ממקורות שונים, כולל מיזמים וקבלנים שונים הפועלים באשקלון, אלו נתנו את הכספים עבור איתמר שמעוני ובקשר עם תפקידו הציבורי כראש העיר. בתמורה, פעל שמעוני, לטובת קבלת החלטות המיטיבות עם אנשי העסקים דוידי וגבי מגנזי.</p>
      <p>גורל האישום הראשון בפרשה מעורר עניין ציבורי ארצי מעבר לתיק הספציפי משום שהוא עוסק בטענות ליחסי שוחד בין ראש העיר לאיש עסקים גם בנוגע לכלי תקשורת ואופן הסיקור בו כלפיו. נטען ליחסי שוחד כך שראש העיר קיבל טובות הנאה מאיש עסקים: כספים בסכום גדול, ובנוסף, איש העסקים, כך נטען, קנה וסגר אתר אינטרנט ביקורתי נגד ראש העיר.</p>
      <p>בנוסף, איש העסקים רכש מקומון נוסף "קול אשקלון" ודאג לסיקור תומך ואוהד לראש העיר לשעבר. עוד נטען כי שמעוני פעל בתמורה להשפעה על האופן שיקצה שטחי פרסום של העירייה במקומונים באופן שייטיב עם אותו איש העסקים, בעל מקומון, לצד דאגה לאינטרסים נוספים של איש העסקים בעיר.</p>
      <p>לפי כתב האישום, איש העסקים דוידי ועופר שמעוני השתמשו בעסק התיווך שבבעלות עופר כאמצעי להעברת שוחד של-366 אלף שקל, במסווה של עמלות תיווך, והכל בידיעתו של ראש העיר. מתוך סכום זה, 177 אלף שקל העביר עופר שמעוני לאחיו לשם מימון הסכמי הפיצוי לנשים. כאמור בתמורה לכספים, במסגרת יחסי התן וקח, בידיעתו של איתמר, רכש דוידי את הבעלות באתר האינטרנט "אשקלון 10", אשר ביקר בצורה נוקבת את פעילותם של איתמר שמעוני והעירייה, בידיעה שלא מדובר בעסקה כלכלית רווחית עבורו.</p>
      <p>מיד עם הרכישה, השבית דוידי את פעילות האתר, וזאת בידיעתו של שמעוני. בתמורה לפעולותיו של דוידי פעל איתמר שמעוני, בעצמו ובאמצעות אחרים, לקידום האינטרסים של דוידי בעיר אשקלון ובין היתר סייע לו לקבל היתרי בנייה לפרויקטים שונים בתחום הנדל"ן בעיר, אישורים שונים לעסקיו ועוד, וכן פעל להשפיע על אופן הקצאת שטחי הפרסום של העירייה במקומונים בעיר, באופן שייטיב עם דוידי, שהיה בעל מקומון. האחים שמעוני נאשמים בקבלת שוחד והלבנת הון ואילו דוידי נאשם במתן שוחד והלבנת הון.</p>
      <p>התיק נוהל על ידי עורכי הדין ירון גולומב, קרן צבירן-לצטר, הילה גבאי ואורי פרייסמן מפרקליטות מחוז מיסוי וכלכלה. את שמעוני ייצג עו"ד מנחם רובינשטיין.</p>
    </article>
  </body>
</html>