<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/piata-imobiliara-din-romania-a-atras-investitii-de-5-mld-euro-in-ultimii-cinci-ani-cei-mai-multi-bani-vin-din-africa-de-sud-18570284"/>
    <meta property="og:site_name" content="BusinessMagazin"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Piaţa imobiliară din România a atras investiţii de 5 mld. euro în ultimii cinci ani - cei mai mulţi bani vin din Africa de Sud"/>
    <meta property="og:description" content="Investitorii sud-africani, de la NEPI devenit NEPI-Rockcastle, la Growthpoint Properties - cel mai mare acţionar al Globalworth - sau Atterbury, care în 2017 a cumpărat jumătate din Grupul Iulius au fost de..."/>
  </head>
  <body>
    <article>
      <h1>Piaţa imobiliară din România a atras investiţii de 5 mld. euro în ultimii cinci ani - cei mai mulţi bani vin din Africa de Sud</h1>
      <address><time datetime="2019-11-11T00:00:00+00:00">11 Nov 2019</time> by <a rel="author" href="https://www.businessmagazin.ro/autor/bogdan-alecu" target="_blank">Bogdan Alecu</a></address>
      <h3>Piaţa imobiliară din România a atras investiţii de 5 mld. euro în ultimii cinci ani - cei mai mulţi bani vin din Africa de Sud</h3>
      <p>Investitorii sud-africani, de la NEPI devenit NEPI-Rockcastle, la Growthpoint Properties - cel mai mare acţionar al Globalworth - sau Atterbury, care în 2017 a cumpărat jumătate din Grupul Iulius au fost de departe cei mai activi.</p>
      <p>Piaţa imobiliară locală a atras investiţii de peste 5 miliarde de euro în ultimii cinci ani, volum din care 1,4 miliarde de euro au venit din Africa de Sud, 600 mil. euro din Grecia şi 500 mil. euro din România, potrivit datelor companiei de consultanţă imobiliară Cushman&amp;Wakefield Echinox.</p>
      <p>Printre numele exotice se numără şi Singapore, care prin fondul de investiţii suveran al statului Singapore a venit local prin achiziţia P3 Logistic Parks în noiembrie 2016.</p>
      <p>Cel mai mare investitor imobiliar de pe piaţa locală este fondul NEPI-Rockcastle, care este şi cel mai mare proprietar de centre comerciale din România, cu un portofoliu evaluat la 2,3 miliarde de euro  pe piaţa locală. Pe locul doi se află Globalworth, compania condusă de Ioannis Papalekas, cel mai mare proprietar de birouri de pe piaţa locală, cu un portofoliu local evaluat la 1,3 miliarde de euro.</p>
      <p>Podiumul este completat de Iulius, compania controlată de omul de afaceri Iulian Dascălu şi cel mai mare dezvoltator local de malluri şi birouri.</p>
      <p>Clădirile de birouri au atras cele mai mari investiţii în ultimii cinci ani, cu 1,9 miliarde de euro din totalul de cinci. Spre exemplu, în ultimul an şi jumătate Dedeman a achiziţionat birourile The Bridge contra sumei de 200 mil. euro în cea mai mare tranzacţie de pe această piaţă.</p>
      <figure>
        <img src="https://www.businessmagazin.ro/images/pixel.png"/>
      </figure>
      <p>Pe de altă parte, în ultimii cinci ani Globalworth a fost printre cei mai activi pe piaţa de birouri, achiziţionând proiecte preum Green Court din Barbu Văcărescu, jumătate din proiectul Renault Business Connected. Mai mult, Globalworth a continuat să investească în România în centre logistice şi va investi alături de Global Vision 35,5 mil. euro în viitorul proiect Global Logistics Chitila din partea de nord-vest a Capitalei.</p>
      <p>În cazul Cehiei, cel mai activ investitor este CTP, care este şi cel mai mare proprietar de centre logistice de pe piaţa locală şi singurul care va depăşi pragul de 1 mil. mp de depozite în perioada imediat următoare.</p>
      <p>Cea mai mare tranzacţie din punct de vedere valoric a fost încheiată de Dedeman, care a achiziţionat proiectul de birouri The Office din Cluj-Napoca, cu o suprafaţă închiriabilă de 63.000 metri pătraţi contra sumei de 130 de milioane de euro, de la NEPI Rockcastle şi Mulberry Development. Această tranzacţie marchează o consolidare a portofoliului Dedeman, care devine un jucător din ce în ce mai important pe piaţa locală de spaţii de birouri. Prin achiziţia proiectului The Bridge, Dedeman realizase şi cea mai mare tranzacţie de pe piaţă locală din 2018.</p>
      <p>O altă tranzacţie importantă a fost cea referitoare la Oregon Park C din zona Floreasca-Barbu Văcărescu, ultima clădire a proiectului Oregon Park, ce a fost vândută de Portland Trust către Lion’s Head Investments pentru o sumă estimată la 60 de milioane de euro.</p>
      <p>În ceea ce priveşte segmentul industrial, cea mai relevantă tranzacţie a fost achiziţionarea proiectului A1 Logistic Park de la km 13 al autostrăzii A1 de către CTP, cel mai mare proprietar de spaţii industriale, pentru aproximativ 40 de milioane de euro.</p>
    </article>
  </body>
</html>