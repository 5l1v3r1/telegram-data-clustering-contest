<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773493,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="זוכה מפתיעה בדירוג האקזיטים של האוניברסיטאות בבריטניה"/>
    <meta property="og:description" content="לא קיימברידג' ולא אוקספורד: אוניברסיטת קווינ'ס בבלפאסט היא המוצלחת ביותר בממלכה במסחור הקניין הרוחני שפותח במחקרים שלה לחברות מסחריות ולאקזיטים; קרן ההשקעות אוקטופוס: &quot;אנחנו לא מופתעים, ראינו הרבה חברות מוצלחות יוצאות מבלפאסט&quot;"/>
  </head>
  <body>
    <article>
      <h1>זוכה מפתיעה בדירוג האקזיטים של האוניברסיטאות בבריטניה</h1>
      <h2>לא קיימברידג' ולא אוקספורד: אוניברסיטת קווינ'ס בבלפאסט היא המוצלחת ביותר בממלכה במסחור הקניין הרוחני שפותח במחקרים שלה לחברות מסחריות ולאקזיטים; קרן ההשקעות אוקטופוס: "אנחנו לא מופתעים, ראינו הרבה חברות מוצלחות יוצאות מבלפאסט"</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">שירות כלכליסט</a></address>
      <p>ההנחה המקובלת, הזוכה לביסוס בשורה של דירוגים, היא שאוקספורד וקיימברידג' הן האוניברסיטאות המובילות בבריטניה, וששתיהן משתייכות לעילית של האקדמיה בעולם. אלא שדירוג מסוג אחר שיצא בימים האחרונים, הבוחן את הצלחת ה"מסחור" של המחקר, מציג תמונה מפתיעה.</p>
      <p>לפי דירוג זה, המתמקד בהפיכת הקניין הרוחני לחברות מסחריות, ובחלק מהמקרים לאקזיטים (שמכניסים כסף לאוניברסיטה כמובן), אוניברסיטת קווינ'ס של בלפאסט שבצפון אירלנד (Queen’s University) מובילה את רשימת מוסדות ההשכלה הגבוהה בבריטניה.</p>
      <p>שיטת הדירוג בוחנת את הקריטריונים האמורים, ביחס למימון הציבורי והפרטי (תמיכת מדינה, מוסדות ותורמים) שמקבלת האוניברסיטה - שיטה זו נועדה למנוע תעדוף מובנה של אוניברסיטאות גדולות, שמקבלות תקציבי מחקר גבוהים בהרבה ממוסדות קטנים ובינוניים. המקום השני בדירוג האמור שייך לקיימברידג', והמקום השלישי לאוניברסיטת קרדיף שבבירה הוולשית (Cardiff University). אוקספורד במקום התשיעי בלבד ברשימה.</p>
      <figure>
        <img src="https://images1.calcalist.co.il/PicServer3/2019/11/11/946665/1L.jpg"/>
        <figcaption>אוניברסיטת קווינ'ס, בלפאסט <br/>צילום: Shutterstock</figcaption>
      </figure>
      <p>את הדו"ח המיוחד הוציאה קרן ההשקעות אוקטופוס (Octopus Ventures), המנהלת נכסים בשווי של 1.2 מיליארד פאונד. המחקר הנכלל בדו"ח (שחובר עבור הקרן על ידי חברת המחקר Ideas 2 Impact) הקיף 147 אוניברסיטאות, ותקופת פעילות של עשור, מ-2009 עד 2019.</p>
      <p>סיימון קינג (Simon King), שותף בקרן, אמר לאחר פרסום הנתונים: "רוב האנשים יראו בכך זכייה מפתיעה, אבל למעשה אותנו התוצאות לא ממש הפתיעו, שכן ראינו חברות רבות באיכות גבוהה שיוצאות מבלפאסט. לא ביצענו עדיין השקעה בחברות כאלה, אבל אנחנו מבקרים שם פעמים רבות".</p>
      <p>עוד עולה מהמחקר המקיף שנעשה בתחום, שיש פער מהותי בין ההצלחה המחקרית של האוניברסיטאות הבריטיות לבין היקף המסחור של הקניין הרוחני שבבעלותן. לפי נתוני הממשלה הבריטית, מוסדות המחקר במדינה ממוקמים במקום השלישי בעולם במספר המחקרים שפורסמו, אחרי ארה"ב וסין, אך רחוקה מהן משמעותית בהיקף המסחור של המחקרים הללו.</p>
      <p>בדו"ח נאמר שאחד הגורמים להצלחה החלקית של מרבית האוניברסיטאות בבריטניה נוגעת לעובדה שבמרביתן אין מחלקה מתאימה המתמחה בתחום, כזו שיכולה ללוות את העסק החדש ולדאוג למימון הנדרש בשלבים הקריטיים הקשים ההתחלתיים של הפיכת הטכנולוגיה למוצר (שבהם עדיין אין כניסה של קרנות השקעה). הדו"ח מציין שההצלחה של האוניברסיטה בבלפאסט נובעת בין היתר מהמחלקה המיוחדת שהקימה המיועדת לנושא.</p>
    </article>
  </body>
</html>