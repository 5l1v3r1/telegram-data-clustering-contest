<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697888/%D9%85%D9%82%D8%A7%D9%85-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%86%D9%85%DB%8C%E2%80%8C%D8%AA%D9%88%D8%A7%D9%86%DB%8C%D9%85-%D8%A7%DB%8C%D8%B1%D8%A7%D9%86-%D8%B1%D8%A7-%D9%88%D8%A7%D8%AF%D8%A7%D8%B1-%D8%A8%D9%87-%D8%AA%D8%BA%DB%8C%DB%8C%D8%B1-%D8%B1%D9%81%D8%AA%D8%A7%D8%B1-%DA%A9%D9%86%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="مقام آمریکایی: نمی‌توانیم ایران را وادار به تغییر رفتار کنیم"/>
    <meta property="og:description" content="دستیار وزیر خارجه آمریکا امروز دوشنبه مدعی شده دولت کشورش به دنبال روابط دوستانه با ایران، روسیه و چین است."/>
  </head>
  <body>
    <article>
      <h1>مقام آمریکایی: نمی‌توانیم ایران را وادار به تغییر رفتار کنیم</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035984_636.jpg"/>
      </figure>
      <p>دستیار وزیر خارجه آمریکا امروز دوشنبه مدعی شده دولت کشورش به دنبال روابط دوستانه با ایران، روسیه و چین است.</p>
      <p>به گزارش فارس، «کریستوفر فورد»، دستیار وزیر خارجه آمریکا در امور کنترل تسلیحاتی امروز دوشنبه مدعی شده واشنگتن قادر به تغییر رفتار ایران نیست.</p>
      <p>طبق گزارش روزنامه «جروزالم‌پست»، فورد که در نشستی در اندیشکده صهیونیستی «مرکز مطالعات امنیت ملی» صحبت می‌کرد گفته که آمریکا نمی‌تواند ایران را در مناقشه هسته‌ای وادار به عقب‌نشینی کند.</p>
      <p>او این سخنان را در پاسخ به سوالی در این خصوص مطرح کرد که آیا آمریکا از ابزارهای لازم برای تغییر رفتارهای هسته‌ای و منطقه‌ای ایران برخوردار است یا خیر.</p>
      <p>فورد در پاسخ به این سوال ابتدا گفت که ایران در برابر کارزار فشار حداکثری آمریکا سه مسیر پیش رو دارد: «ایران می‌تواند برای همیشه تحت این فشارها زندگی کند، می‌تواند با اقدامات تحریک‌آمیز بیشتر به این فشارها پاسخ دهد که در جهت منافعش نیست و یا می‌تواند برای حل و فصل اختلافات پای میز مذاکره بیاید.»</p>
      <p>مقام وزارت خارجه آمریکا اضافه کرد: «ما تا آنجا که می‌توانیم علیه رفتار ایران محدودیت ایجاد کرده‌اند. آنها از لحاظ کارهایی که می‌توانند انجام دهند با محدودیت‌های ساختاری بیشتری مواجه هستند.»</p>
      <p>فورد در بخش دیگری از سخنانش مدعی شد که آمریکا پیشنهادات مثبتی برای مذاکره با ایران روی میز قرار داده است که از آن جمله می‌توان به «رفع همه تحریم‌ها، احیای روابط دیپلماتیک و روابط مبتنی بر همکاری... امیدوارم ایران این انتخاب را انجام دهد.»</p>
      <p>وی در بخش دیگری از سخنانش گفت: «ما نمی‌توانیم ایران را وادار کنیم این تصمیم را بگیرد، اما می‌توانیم شرایط را طوری مهیا کنیم که باعث شود ایران مانند یک کشور نرمال رفتار کند. ممکن است اینطور نشود، اما امیدوارم چنین شود.»</p>
      <p>او در بخش دیگری از سخنانش از روسیه، چین و ایران به عنوان «دولت‌های تجدیدنظرطلب» نام برده و ادعا کرده که این کشورها سردمداران اشاعه تسلیحاتی در دنیا هستند.</p>
      <p>فورد علی‌رغم این گفت: «ما می‌خواهیم با هر سه کشور، روسیه، جمهوری خلق چین و ایران روابط دوستانه‌ای داشته باشیم اما فقط در صورتی که آنها حاکمیت قانون را رعایت کرده و به همسایه‌هایشان زور نگویند.»</p>
    </article>
  </body>
</html>