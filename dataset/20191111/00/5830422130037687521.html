<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140527/5-%D8%A7%DB%8C%D8%B1%D8%A7%D8%AF-%D9%88-%D8%B3%D8%A6%D9%88%D8%A7%D9%84-%D8%A7%D8%B2-%D9%85%D8%B9%D8%A7%D9%88%D9%86-%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%AF%D8%B1%D8%A8%D8%A7%D8%B1%D9%87-%D9%85%D8%AE%D8%A7%D9%84%D9%81%D8%AA-%D8%A8%D8%A7-%D8%A7%D9%81%D8%B2%D8%A7%DB%8C%D8%B4-%D8%B3%D8%B1%D9%85%D8%A7%DB%8C%D9%87-%D8%A8%D8%A7%D9%86%DA%A9-%D9%87%D8%A7"/>
    <meta property="og:site_name" content="boursepress.ir"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="5 ایراد و سئوال از معاون بانک مرکزی درباره مخالفت با افزایش سرمایه بانک ها"/>
    <meta property="og:description" content="دفاعیات و ملاحظات معاون نظارتی بانک مرکزی درباره مخالفت با افزایش سرمایه بانک ها از محلی به غیر از دارایی های ثابت ، حداقل 5 ایراد و سئوال به همراه دارد."/>
  </head>
  <body>
    <article>
      <h1>5 ایراد و سئوال از معاون بانک مرکزی درباره مخالفت با افزایش سرمایه بانک ها</h1>
      <h2>بورس پرس گزارش می دهد :</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>
        <i>دفاعیات و ملاحظات معاون نظارتی بانک مرکزی درباره مخالفت با افزایش سرمایه بانک ها از محلی به غیر از دارایی های ثابت ، حداقل 5 ایراد و سئوال به همراه دارد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، هفته گذشته که تمرکز افکار عمومی فعالان بازار سرمایه به دلیل تعطیلی یک روز در میان ، کاهش و بازار سهام در تکاپوی بهبود شرایط بود ، انتشار بخشی از مطلب مربوط به محدود شدن افزایش سرمایه یکی از بانک های بورسی ( بانک پارسیان ) از تجدید ارزیابی دارایی و مخالفت با محلی به غیر از دارایی های ثابت ، موجب نگرانی و کاهش قیمت سهام بانک ها شد .</p>
      <p>دوشنبه 13 آبان هم ابتدا بانک مرکزی از بررسی موضوع توسط واحد نظارتی و عدم تایید آن با احتمال زیاد خبر داد و سپس فرهاد حنیفی معاون نظارتی بانک مرکزی ( از شهریور سال گذشته و مدیرعامل سابق شرکت بورسی سرمایه گذاری گروه توسعه ملی) با دفاع از محدودیت افزایش سرمایه بانک‌ها از تجدید ارزیابی دارایی‌ها ، آب پاکی را بر دست همه ریخت .</p>
      <p>وی درحالی به تماس های متعدد خبرنگار بورس پرس ( و احتمالا" دیگر رسانه ها ) پاسخ نداد و مواردی برای این تصمیم اعلام کرد که حسن امیری معاون نظارت بر بورس ها و ناشران سازمان بورس با اعلام دو نکته به بورس پرس از عدم ابلاغ بخشنامه و یا رویه بانک مرکزی و رایزنی سازمان بورس با مسئولان نهاد ناظر پولی خبر داد.</p>
      <p>این موضوع مهم طی هفته های آینده روشن و نهایی خواهد شد اما دفاعیات و ملاحظات حنیفی چند ایراد و انتقاد دارد که لازم است از سوی وی توضیح داده شود.</p>
      <p>1 - ایراد اول این است که قطعی و مسجل شدن دارایی قابل فروش بانک ها از یک سو و عدم رعایت تکالیف مصوبه بانک ها در مجامع از سوی دیگر ، نمی تواند به عنوان مانع تلقی شود . چرا که با توجه به حساسیت های بانک مرکزی ، سازمان بورس ، حسابرس و... مسلما" هیچ بانکی حاضر به طبقه بندی کردن منابع بلندمدت غیر قطعی نیست . بنابراین طبیعی است که هر بانک متقاضی افزایش سرمایه از تجدید ارزیابی دارایی ها به مطالبات تملک نهایی و قطعی تکیه و محاسبات را انجام دهد.</p>
      <p>2 - ایراد دوم عدم توجه به ماده 16 قانون رفع موانع تولید رقابت پذیر و ارتقای نظام مالی کشور است که به فروش اموال منقول ، غیر منقول و سرقفلی که به تملک بانک ها و شرکت های تابعه درآمده تصریح و تاکید شده 100 درصد مابه‌تفاوت فروش اموال و دارایی‌ها، پس از کسر سهم سود قطعی سپرده‌گذاران به خزانه‌داری کل واریز و جهت افزایش سرمایه همان بانک تخصیص داده شود.</p>
      <p>3 - نکته سوم این است که دارایی های قابل فروش بانک ها نمی تواند به سپرده گذاران تعلق گیرد . چون بانک ها در پایان هر سال سود سپرده گذاری را محاسبه و از منابع مختلف به سپرده گذاران پرداخت می کند . در غیر این صورت آیا منطقی و امکان پذیر است که بانک ها بعد از فروش اموال مازاد و قطعی از سپرده گذارانی سال های قبل دعوت به دریافت سود کند ؟ </p>
      <p>از سوی دیگر به فرض محال پرداخت سود فروش اموال بانک ها به سپرده گذاران ، آیا بانک مرکزی دستورالعمل و رویه ایی را صادر و مشخص کرده تا بانک ها ملزم به رعایت آن شوند؟</p>
      <p>4 - بررسی ها نشان می دهد 9 بانک حاضر در بورس و فرابورس بیش از 73 هزار میلیارد تومان زیان انباشته دارند که برای برون رفت از این وضعیت ناخوشایند باید اقدام به تجدید ارزیابی دارایی ها و فروش اموال و تعطیلی شعب مازاد و کاهش هزینه ها و... کنند تا قادر به ادامه حیات باشند و آیا این گروه می توانند به جز تجدید ارزیابی دارایی ها ، حساب دیگری کنند؟ آیا دولت توان پرداخت مطالبات چند ده هزار میلیارد تومانی بانک ها را دارد و بانک مرکزی می تواند زمینه تسویه مطالبات و بدهی بانک ها را فراهم کند؟</p>
      <p>5 - یکی از ریسک های مهم بازار سرمایه ، تصمیم گیری های گاه مبهم و عجولانه ارکان دولت ، مجلس ، مراجع اقتصادی و... و اظهار نظرات خام و بدون کارشناسی است که در اکثر موارد بدون حضور و اطلاع مسئولان بورس و فعالان بوده و هست و با توجه به حضور 5 ساله حنفیفی در یکی از شرکت های بزرگ بورس و شناخت از این ریسک ، جا داشت قبل از رسانه ایی کردن ملاحظات و دفاعیات با مسئولان سازمان بورس و بانک ها ، رایزنی می کرد. </p>
      <p>انتهای پیام</p>
      <p> </p>
      <p> </p>
      <p> </p>
    </article>
  </body>
</html>