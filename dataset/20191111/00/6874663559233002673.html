<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773428,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="המדינה פועלת לביטול הסדרי בלעדיות בקניונים"/>
    <meta property="og:description" content="שר הכלכלה דורש מרשות התחרות לקדם הליך שיבטל את ההגנה שרשתות חזקות מקבלות בדמות איסור פתיחת סניפים של המתחרים"/>
  </head>
  <body>
    <article>
      <h1>המדינה פועלת לביטול הסדרי בלעדיות בקניונים</h1>
      <h2>שר הכלכלה דורש מרשות התחרות לקדם הליך שיבטל את ההגנה שרשתות חזקות מקבלות בדמות איסור פתיחת סניפים של המתחרים</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">נורית קדוש ותומר גנון</a></address>
      <p>משרד הכלכלה פועל לביטול הסדרי הבלעדיות של רשתות במרכזים מסחריים, שמעניקים להן הגנה מפתיחת סניף של רשת מתחרה. במכתב ששלח לממונה על התחרות מיכל הלפרין, ואשר הגיע לידי "כלכליסט", הנחה שר הכלכלה אלי כהן את הלפרין לקדם הליך שיבטל את הסדרי הבלעדיות של רשתות במרכזים מסחריים. "על רקע מקרים שהובאו לידיעתי, בהם תופעת הסכמי בלעדיות בין רשתות למרכזים מסחריים תופסת חלק לא מבוטל מההסכמים, הריני לבקשך להפעיל את שיקול דעתך לקידום הליך שיבטל את הבלעדיות של כל הרשתות במרכזים המסחריים באופן גורף, למעט הגנת ינוקא לעסקים קטנים".</p>
      <p>כהן מבקש למעשה לתקן את חוק התחרות באופן שיבטל את הבלעדיות באופן גורף, למעט עסקים שמחזור המכירות שלהם הוא עד 100 מיליון שקל. לשיטתו של השר, במקרים שבהם תהיה בקשה לבלעדיות ומחזור המכירות של החברה הוא מעל 100 מיליון שקל, יידרש אישור מראש להסדר בלעדיות זה. "לעמדתי, ביטול הבלעדיות הוט צעד חשוב להגברת התחרות, כניסה של שחקנים חדשים והגדלת המגוון באופן שייטיב עם הצרכנים. שהרי שימוש בבלעדיות מהווה כלי לחסימת מתחרים ולצמצום ההיצע על חשבון הצרכנים", כתב.</p>
      <figure>
        <img src="https://images1.calcalist.co.il/PicServer3/2018/07/09/831080/4565455_l.jpg"/>
        <figcaption>מיכל הלפרין ושר הכלכלה אלי כהן. דרישה לתקן את חוק התחרות</figcaption>
      </figure>
      <p>הסדרי הבלעדיות שמעניקים קניונים לרשתות חזקות, כגון שופרסל ומקדונלד'ס, מאפשרים להן לפעול בקניונים ללא מתחרים. הנזק שגורמים הסדרי הבלעדיות ידוע לרשות לתחרות, ולמרות זאת טרם נרשמו מהלכים גורפים לשינוי המצב. רק ביולי אשתקד קנסה רשות התחרות את שופרסל ב־8.9 מיליון שקל וחייבה אותה לבטל בתוך חצי שנה את הסדרי הבלעדיות שיש ל־180 מסניפיה בקניונים וברשתות מסחריות. אלא שהרשות התירה לה בדלת האחורית להמשיך את הבלעדיות בסניפים חדשים, למשך שלוש שנים. שנה קודם לכן הגיעה רשות התחרות לצו מוסכם עם סופר פארם, שבמסגרתו איבדו 120 סניפים ותיקים של סופר פארם את הבלעדיות המוקנה להם בחוזי השכירות עם הקניונים. בהמשך ישתחררו מיקומים נוספים מהגנת הבלעדיות. אלא שגם במקרה זה הרשות לא ביטלה לחלוטין את הבלעדיות, והותירה לרשת הגנה שלוש שנים לכל סניף שתפתח. זאת בעקבות טענת הרשת להשקעה הכספית הגבוהה הנדרשת ממנה בהקמת חנות חדשה.</p>
      <p>למעשה הנזק שנגרם לתחרות ידוע לרשות זה למעלה מעשור, שכן כבר ב־2005 קבעה רשות ההגבלים העסקיים כי הסדר בלעדיות במקרקעין בין בנק דיסקונט לבין קניון הראל במבשרת ציון מהווה הסדר כובל אסור. אלא שלא ננקטו צעדים גורפים לביטול הסדרים מסוג זה.</p>
    </article>
  </body>
</html>