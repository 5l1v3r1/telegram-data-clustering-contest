<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697830/%D9%81%D8%B1%D9%88%D8%B4-%D8%B5%D9%86%D8%AF%D9%84%DB%8C%E2%80%8C%D9%87%D8%A7%DB%8C-%D8%AE%DB%8C%D8%A7%D9%84%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%D8%A8%D8%A7-600-%D9%85%DB%8C%D9%84%DB%8C%D9%88%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="فروش صندلی‌های خیالی دانشگاه آزاد با 600 میلیون"/>
    <meta property="og:description" content="ین فرد کارت دانشجویی و مدارک نام نویسی جعلی متقاضیان را به آنها داده و قبل از شروع ترم جدید اقدام به تعطیل کردن موسسه خود کرده بود."/>
  </head>
  <body>
    <article>
      <h1>فروش صندلی‌های خیالی دانشگاه آزاد با 600 میلیون</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>ین فرد کارت دانشجویی و مدارک نام نویسی جعلی متقاضیان را به آنها داده و قبل از شروع ترم جدید اقدام به تعطیل کردن موسسه خود کرده بود.</b>
      </p>
      <figure>
        <img src="https://cdn.asriran.com/files/fa/news/1398/8/20/1035823_918.jpg"/>
      </figure>
      <p>فردی که در پوشش عنوان «موسسه کنکور» وعده قبولی صد درصد در رشته‌های پزشکی اقدام به دریافت مبالغ هنگفت از کنکوری‌ها کرده و از آنان کلاهبرداری کرده بود، دستگیر شد.</p>
      <p>به گزارش ایسنا، سرهنگ کارآگاه جهانگیر تقی پور، معاون مبارزه با جعل و کلاهبرداری پلیس آگاهی تهران بزرگ در این‌باره گفت: مدتی قبل و در پی شکایت نماینده دانشگاه آزاد اسلامی از کلاهبرداری تحت عنوان قبولی صد درصد در رشته پزشکی دانشگاه آزاد اسلامی و فروش صندلی‌های این دانشگاه ، رسیدگی به موضوع در دستور کارآگاهان اداره سیزدهم پلیس آگاهی تهران بزرگ قرار گرفت.</p>
      <p>وی با اشاره به تحقیقات انجام شده از سوی ماموران گفت:‌ در تحقیقات اولیه کارآگاهان دو تن از همدستان متهم که اقدام به جذب مشتری و تبلیغ برای موسسه این فرد کرده بودند، شناسایی و دستگیر شدند. در ادامه تحقیقات نیز از طریق این افراد محل سکونت متهم اصلی پرونده در منطقه ستارخان شناسایی شد و ماموران در یک عملیات غافلگیرانه متهم را در مخفیگاهش دستگیر و به اداره سیزدهم منتقل کردند.</p>
      <p>تقی‌پور با اشاره به حضور متهم در پلیس آگاهی اظهارکرد: متهم اصلی پرونده در مقر پلیس آگاهی تحت بازجویی قرار گرفت و در جریان آن اعتراف کرد که دارای مدرک تحصیلی لیسانس است اما خودش را دکترا برق و مشاور ارشد کنکور معرفی کرده و در همین راستا نیز اقدام به راه‌اندازی یک موسسه کنکور در محدوده صادقیه کرده‌ است. این فرد همچنین در اعترافات خود گفت که از طریق مربیان اقدام به اغفال داوطلبان کنکور کرده و به آنان وعده قبولی صد در صد در کنکور پزشکی را داده و با این ادعا که با افرادی خاص در دانشگاه آزاد اسلامی در ارتباط است و می‌تواند صندلی‌های رشته پزشکی این دانشگاه را تهیه کند، اقدام به دریافت مبالغی بین 300تا 600میلیون از افراد کرده تا مثلا سهمیه رشته پزشکی را به آنان بدهند.</p>
      <p>معاون مبارزه با جعل و کلاهبرداری پلیس آگاهی تهران بزرگ با بیان اینکه بنا بر اعترافات متهم این فرد در این مدت از حدود 30نفر مبالغ مورد نظر را دریافت کرده‌است، گفت:‌این فرد کارت دانشجویی و مدارک نام نویسی جعلی متقاضیان را به آنها داده و قبل از شروع ترم جدید اقدام به تعطیل کردن موسسه خود کرده بود.</p>
      <p>تقی پور با بیان اینکه متهم و همدستانش مبلغی حدود 10میلیارد تومان را از مالباختگان در تهران و کرج کلاهبرداری کرده بودند، گفت: علاوه بر دانشگاه آزاد اسلامی، حدود 30نفر از فریب‌خوردگان این فرد نیز به عنوان شاکی به اداره سیزدهم مراجعه و شکایت خود را ثبت کرده‌اند. در حال حاضر نیز متهم و سه تن از همدستانش برای انجام تحقیقات تکمیلی و شناسایی کلیه شکات با دستور بازپرس شعبه 7دادسرای ناحیه 33تهران در اختیار کارآگاهان اداره سیزدهم پلیس آگاهی قرار دارند.</p>
    </article>
  </body>
</html>