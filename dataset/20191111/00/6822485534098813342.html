<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820015.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T00:45:00+00:00"/>
    <meta property="og:title" content="رئیس جمهور بولیوی با فشار ارتش استعفا داد"/>
    <meta property="og:description" content="به گزارش مهر به نقل از خبرگزاری فرانسه، «اوو مورالس» رئیس جمهور بولیوی در پی اعتراضات پس از اعلام نتایج انتخابات ریاست جمهوری اخیر این کشور از مقام خود استعفا کرد."/>
  </head>
  <body>
    <article>
      <h1>رئیس جمهور بولیوی با فشار ارتش استعفا داد</h1>
      <address>
        <time datetime="2019-11-11T00:45:00+00:00">11 Nov 2019, 00:45</time>
      </address>
      <p>«اوو مورالس» رئیس جمهور بولیوی از مقام خود استعفا کرد.</p>
      <p>به گزارش مهر به نقل از خبرگزاری فرانسه، «اوو مورالس» رئیس جمهور بولیوی در پی اعتراضات پس از اعلام نتایج انتخابات ریاست جمهوری اخیر این کشور از مقام خود استعفا کرد.</p>
      <p>این در حالی است که فرمانده ارتش بولیوی پیش از این در سخنانی خواستار استعفای «اوو مورالس»، رئیس جمهوری این کشور شده بود.</p>
      <p>در همین ارتباط، «ویلیامز کالیمان»، فرمانده ارتش بولیوی در میان خبرنگاران از رئیس جمهور این کشور خواست تا از مقام خود کناره‌گیری کند.</p>
      <p>کالیمان گفت: ما بعد از تحلیل وضعیت مناقشه داخلی از رئیس جمهوری می خواهیم که از سمت خود کناره گیری کند تا صلح در کشور برقرار شود و ثبات حفظ شود.</p>
      <p>درخواست فرمانده ارتش بولیوی برای کناره‌گیری رئیس جمهور تنها ساعتی پس از آن عنوان شده که رئیس جمهور بولیوی، خواستار برگزاری مجدد انتخابات ریاست جمهوری در بولیوی شده بود.</p>
      <p>این اقدام مورالس در پی افزایش فشارها بر دولت و همچنین تداوم اعتراضات ضد دولتی در بولیوی به نتایج انتخابات انجام شد.</p>
      <p>در پی اعلام پیروزی «اوو مورالس» در انتخابات ریاست جمهوری ۲۰ اکتبر در بولیوی، این کشور با اعتراضات داخلی رو به رو شده است.</p>
      <p>مخالفان مورالس با رد نتایج انتخابات خواهان کناره گیری وی از قدرت و برگزاری دوباره انتخابات در این کشور هستند.</p>
      <p>این در حالی است که «مورالس» در این انتخابات با کسب ۴۶ درصد آرا مقابل ۳۶ درصد رأی رقیبش «کارلوس مسا»، نامزد راستگرا توانسته پیروز شود و با توجه به کسب برتری ۱۰ درصدی بر «مسا»، در همان دور اول پیروز اعلام شد، اما «مسا»، نامزد و رقیب انتخاباتی رئیس جمهوری بولیوی تاکنون باخت خود را نپذیرفته و مدعی است که در این انتخابات تقلب شده است.</p>
      <p>به گفته منابع خبری اعتراضات در بولیوی پس از اعلام نتایج انتخابات در شرایطی است که در این انتخابات بیش از ۲۰۰ ناظر بین المللی بر فرایند انتخابات بولیوی نظارت داشته‌اند.</p>
    </article>
  </body>
</html>