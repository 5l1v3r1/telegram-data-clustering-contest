<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697896/%D8%A7%DA%A9%D8%B1%D8%A7%D9%86-%D8%AE%D8%A7%D8%B7%D8%B1%D8%A7%D8%AA-%DB%8C%DA%A9-%D9%BE%D9%88%D8%B1%D9%86-%D8%A7%D8%B3%D8%AA%D8%A7%D8%B1-%D8%AF%D8%B1-%D9%85%D8%B4%D9%87%D8%AF-%D9%81%DB%8C%D9%84%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="اکران خاطرات یک پورن استار در مشهد (+فیلم)"/>
    <meta property="og:description" content="یک بازیگر آمریکایی فیلم‌های مستهجن تجربه رسیدن به آزادی‌ جنسی (بی‌پروایی جنسی) در آمریکا را برای مردم ایران روایت می‌کند."/>
  </head>
  <body>
    <article>
      <h1>اکران خاطرات یک پورن استار در مشهد (+فیلم)</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>یک بازیگر آمریکایی فیلم‌های مستهجن تجربه رسیدن به آزادی‌ جنسی (بی‌پروایی جنسی) در آمریکا را برای مردم ایران روایت می‌کند.</b>
      </p>
      <p>یک بازیگر آمریکایی فیلم‌های مستهجن، تجربه رسیدن به آزادی‌ جنسی (بی‌پروایی جنسی) در آمریکا را برای مردم ایران روایت می‌کند.</p>
      <p>به گزارش ایرنا مستند داستانی «ایکسونامی» که خاطرات یک بازیگر فیلم‌های مستهجن است، ۲۰ آبان ماه در شهرهای تهران (حوزه هنری)، مشهد و اصفهان به‌صورت همزمان اکران شد.</p>
      <figure>
        <img src="https://cdn.asriran.com/files/fa/news/1398/8/20/1035992_455.jpg"/>
      </figure>
      <p>در این مستند، یک بازیگر آمریکایی فیلم‌های مستهجن تجربه رسیدن به آزادی‌ جنسی (بی‌پروایی جنسی) در آمریکا را برای مردم ایران روایت می‌کند. همچنین این مستند جنبش‌ها و جنایات جنسی در ایالات متحده آمریکا را مورد بررسی قرار می‌دهد.<br/><br/><br/><br/>ساخت این مستند بیش از دو سال زمان برده است و نسخه اصلی آن ۱۱۵ دقیقه است که نسخه ۹۰ دقیقه‌ای آن به نمایش درخواهد آمد. این در حالی است که بسیاری از فیلم‌ها و کنسرت‌ها به دلیل فشار نهادها و افراد خاص در شهر مشهد امکان برگزاری و نمایش ندارند و سینماهای حوزه هنری نیز در مواردی از اکران برخی فیلم‌ها خودداری می‌کنند.</p>
      <figure>
        <img src="https://cdn.asriran.com/files/fa/news/1398/8/20/1035994_430.jpg"/>
      </figure>
      <p>یکی از خبرنگارانی که این مستند را دیده است در این‌باره نوشته: این فیلم به «تغییرات فرهنگی آمریکا از دوره انقلاب جنسی تا امروز» پرداخته و آن را با «تغییرات فرهنگی در ایران» تطبیق داده است.</p>
      <p>ایکسونامی توسط موسسه فرهنگی هنری آوش تهیه شده است. محسن آقایی که از مستندسازان جبهه فرهنگی انقلاب اسلامی است، نویسندگی و کارگردانی و محمدرضا بورونی، تهیه‌کنندگی این اثر را بر عهده دارند. این‌گونه اتفاقات (فارغ از محتوای نادیده) و ورود سینماگران جوان به عرصه سینما و هنر را باید به فال نیک گرفت، اما سؤالی که مطرح است این است که آیا همه فیلمسازان با گرایش‌های مختلف این امکان را دارند که چنین مستندی بسازند و مهم‌تر اینکه، بتوانند آن را اکران کنند؟<br/><br/>به دلیل استقبال و ازدحام جمعیت فیلم در 2 سالن نمایش داده شده است. فیلمی از سالن سینما هویزه مشهد هم قبل از نمایش فیلم نشان می‌دهد سالن پر است.</p>
      <figure>
        <video src="https://cdn.asriran.com/files/fa/news/1398/8/20/1035995_568.mp4"/>
      </figure>
      <p><a href="https://www.asriran.com/fa/news/697896/%D8%A7%DA%A9%D8%B1%D8%A7%D9%86-%D8%AE%D8%A7%D8%B7%D8%B1%D8%A7%D8%AA-%DB%8C%DA%A9-%D9%BE%D9%88%D8%B1%D9%86-%D8%A7%D8%B3%D8%AA%D8%A7%D8%B1-%D8%AF%D8%B1-%D9%85%D8%B4%D9%87%D8%AF-%D9%81%DB%8C%D9%84%D9%85#">کد ویدیو</a> دانلود <a href="https://cdn.asriran.com/files/fa/news/1398/8/20/1035995_568.mp4">فیلم اصلی</a></p>
    </article>
  </body>
</html>