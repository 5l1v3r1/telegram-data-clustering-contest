<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773432,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="תביעה: &quot;אנו זכאים למחצית מחברת הקנאביס של רוזנבלום&quot;"/>
    <meta property="og:description" content="ליאור ויין ואורן מימוני טוענים כי אשת העסקים הפרה הסכם מ־2017 להקמת החברה, שצפויה לצאת להנפקה; רוזנבלום: &quot;ניסיון סחטני ונלוז&quot;"/>
  </head>
  <body>
    <article>
      <h1>תביעה: "אנו זכאים למחצית מחברת הקנאביס של רוזנבלום"</h1>
      <h2>ליאור ויין ואורן מימוני טוענים כי אשת העסקים הפרה הסכם מ־2017 להקמת החברה, שצפויה לצאת להנפקה; רוזנבלום: "ניסיון סחטני ונלוז"</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">צלי גרינברג</a></address>
      <p>בסוף השבוע האחרון הוגשה לבית המשפט המחוזי בתל אביב תביעה, שבמסגרתה טוענים שני יזמים, ליאור ויין ואורן מימוני, כי הם זכאים ל־50% מחברת הקנאביס שפנינה רוזנבלום הקימה ושבכוונתה להנפיק במהלך הרבעון הראשון של 2020.</p>
      <p>לטענת ויין ומימוני, הם היו אלה שהגו את הרעיון למיזם מוצרי הקוסמטיקה מבוססי הקנאביס (על בסיס מולקולת ה־CBD, קנבינואידים), שאותו רוזנבלום מבקשת כיום להנפיק, בעוד היא הקימה את החברה והמשיכה בפעילותה בלעדיהם.</p>
      <p>השניים צירפו לתביעתם נספח, המכיל לדבריהם את טיוטת ההסכם ביניהם לבין רוזנבלום, מ־18 ביולי 2017, שבמסגרתו צויין כי רוזנבלום תקבל 50% מהחברה שתוקם, תמורת המוניטין, היכרותה ומומחיותה בתחום הקוסמטיקה, בעוד הם יקבלו את ה־50% הנותרים (25% כל אחד), תמורת הידע שצברו בתחום הקנאביס וניהול הפרויקט.</p>
      <p>על פי כתב התביעה, השניים נפגשו עם כל גורם מתחום ייצור הקוסמטיקה שרוזנבלום ביקשה כי ייפגשו עמו, ו"השקיעו את כל מרצם וכוחם בלימוד על הגורמים המעורבים ברזי התחום והיו אלה שהתוו את דרכי הפעולה ואת מטרות המיזם".</p>
      <figure>
        <img src="https://images1.calcalist.co.il/PicServer3/2019/11/10/946373/26_l.jpg"/>
        <figcaption>פנינה רוזנבלום <br/>צילום: אוראל כהן</figcaption>
      </figure>
      <p>לטענת התובעים, הפעולות שביצעו קידמו משמעותית את המיזם. לאחר כמה ימים, שבהם איתרו מעבדה לטובת ניסוי למוצרים, כפי שדרשה מהצדדים היחידה לקנאביס רפואי, הודיעה רוזנבלום לוויין ולמימוני כי היא תמשיך במיזם לבדה. היזמים "הופתעו מאוד", צוין בכתב התביעה.</p>
      <p>כמה ימים לאחר מכן שלחו היזמים לרוזנבלום הודעה בכתב על כך שהפרה את ההסכם ביניהם. על פי כתב התביעה, רוזנבלום דחתה את הטענות שהופנו כלפיה במכתב.</p>
      <p>"לאחרונה", נכתב עוד בכתב התביעה, "נודע לנו כי פנינה רוזנבלום מתכוונת לקדם את המיזם לייצור ושיווק מוצרים קוסמטיים מבוססי CBD, בדיוק על פי המידע והתוכנית שהגו המבקשים. רוזנבלום אף פנתה וייסדה חברה ורשמה את מלוא הון המניות שלה על שמה, תוך נישול המבקשים מזכויותיהם במיזם, והכל בחוסר תום לב ותוך הפרה יסודית של ההסכם בין הצדדים".</p>
      <p>ב־1 בספטמבר השנה <a href="https://www.calcalist.co.il/markets/articles/0,7340,L-3769340,00.html">חשף "כלכליסט" </a>כי רוזנבלום מתכננת להנפיק 25% מהחברה תמורת 25 מיליון שקל, לפי שווי של 100 מיליון שקל. אך גורמים בשוק ההון אמרו ל"כלכליסט", כי הם מעריכים שהשווי שלפיו תונפק החברה יהיה נמוך יותר ויעמוד על כ־60־70 מיליון שקל. אותם גורמים אמרו עוד כי רוזנבלום כבר גייסה כ־20 מיליון שקל מתוך 25 מיליון שקל שאותם היא מבקשת לגייס במסגרת ההנפקה. משקיעי הדגל שצוינו במצגת של רוזנבלום הם עדי צים, חיים הורביץ ורמי לוי.</p>
      <p>ב־31 באוקטובר ערכה פנינה רוזנבלום כנס משקיעים, שבמסגרתו הציגה את פעילות הקנאביס שביקשה להנפיק. במצגת נכתב כי החברה מתבססת "על התשתית, הידע והניסיון של פנינה רוזנבלום בתחומי הפיתוח והשיווק", וכן כי מכירות ראשונות של המוצרים בחו"ל צפויות בשנת 2020, עם שיעור רווח של כ־50%.</p>
      <p>רוזנבלום גם ציינה במצגת כי היא צופה הכנסות של 8.8 מיליון דולר כבר בשנת 2020, ו־39.7 מיליון דולר הכנסות בשנת 2024, ממכירת מוצרי CBD בעולם, בישראל ומפעילותה הקיימת. רוזנבלום הוסיפה כי חשוב לה יותר שהמשקיעים ירוויחו מהצלחת ההנפקה בטווח הקצר, הבינוני והארוך, על פני שווי גבוה ביום ההנפקה.</p>
      <p>מחברת PRC של פנינה רוזנבלום נמסר בתגובה: "מדובר בניסיון סחטני ונלוז, שלצערנו מתרחש לא אחת בעת הליכי הנפקה. לדעת יועציה המשפטיים של החברה, אין בתביעה זו ממש ודינה להידחות על הסף".</p>
    </article>
  </body>
</html>