<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773487,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="צפו: הרובוטים החמודים של MIT לומדים לעבוד בלהקה"/>
    <meta property="og:description" content="רובוטי הצ'יטה מיני שמפותחים במכון הטכנולוגי הודגמו במשחק כדורגל, תרגילי הסוואה וריקודים - בהם התנהגו כלהקת בעלי חיים; העיצוב שלהם מאפשר גמישות פעולה, ריצה במהירות של אדם ואפילו ביצוע סלטות"/>
  </head>
  <body>
    <article>
      <h1>צפו: הרובוטים החמודים של MIT לומדים לעבוד בלהקה</h1>
      <h2>רובוטי הצ'יטה מיני שמפותחים במכון הטכנולוגי הודגמו במשחק כדורגל, תרגילי הסוואה וריקודים - בהם התנהגו כלהקת בעלי חיים; העיצוב שלהם מאפשר גמישות פעולה, ריצה במהירות של אדם ואפילו ביצוע סלטות</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">רפאל קאהאן</a></address>
      <p>המכון הטכנולוגי של מסצו'סטס (MIT) חשף שלשום את הדור האחרון של רובוטי המיני צ'יטה שפותחו בה, דרך הדגמה של להקת רובוטים שלמה. בסרטון של האירוע שהופץ ניתן לראות שהסטודנטים שעובדים על הפרויקט מתאמים את פעולתם של תשעת חברי הלהקה. הרובוטים, שגודלם כשל חתול גדול, מבצעים סלטות, מתאמים מהלכים, מתחפרים מתחת לערימת עלים באיטיות ואף משחקים כדורגל.</p>
      <p>המשקל הממוצע שלהם עומד על כ-10 ק"ג והעיצוב המוקטן שלהם נחשף לראשונה במרץ שעבר. המיני צ'יטות הם למעשה עיצוב מוקטן של רובוט הצ'יטה 3 של הפקולטה לרובוטיקה ביומימטית (שמחקה בעלי חיים).</p>
      <figure>
        <iframe src="https://www.youtube.com/embed/G6fMV1UPzkg" width="590" height="345" data-service="Youtube" scrolling="no"/>
      </figure>
      <p><a href="https://www.calcalist.co.il/internet/articles/0,7340,L-3646484,00.html">הרובוט המקורי</a> מהם פותחו גדול וכבד מאוד וגם יקר לייצור ותחזוקה; לעומתו, אחיו הקטנטנים קלי רגליים (תכונה חשובה בכל מיני תסריטי שימוש) וניתנים להתאמה לשימושים שונים בקלות רבה.</p>
      <p>הרעיון מאחורי העיצוב הוא לאפשר להוסיף או להסיר רכיבים ותכונות בקלות - קצת כמו בלגו - כדי להתאים אותם לשימושים רבים ומגוונים ככל שניתן - צבאיים ואזרחיים כאחד. בנוסף התכונה הזו מאפשרת לשמור על עלויות תפעול נמוכות ולהשתמש ברכיבים שזמינים על המדף. הם גם עמידים יחסית וניתנים לתיקון בקלות.</p>
      <figure>
        <img src="https://images1.calcalist.co.il/PicServer3/2019/11/11/946621/CR2L.jpg"/>
        <figcaption>הרובוטים של MIT משחקים כדורגל <br/>צילום: MIT</figcaption>
      </figure>
      <p>הרובוטים מסוגלים לפעול על ארבע או על שתי רגליים ולבצע סלטה לאחור ממצב עמידה. מהירות הריצה המירבית שלהם היא עד כ-15 קמ''ש, כמו של אצן אנושי ממוצע. אך הדבר הכי מעניין אצלם הוא פיתוח היכולת לפעול בתיאום מוחלט, כמו להקת חיות אמיתית. מדובר בסוג של אינטראקציה חברתית-רובוטית והיא מתבטאת במעין ריקוד מתואם שהחוקרים תיכנתו עבורם. ה-MIT מעמיד את הרובוטים לרשות מחקרים בתחום וזו הסיבה העיקרית להדגמת התכלית הזו. עם המעבר לשימוש ברובוטים ביום יום שלנו, יכול מאוד להיות שנראה בעתיד להקות של צ'יטות שרצות ברחובות.</p>
    </article>
  </body>
</html>