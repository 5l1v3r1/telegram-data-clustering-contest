<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639341/%D9%88%D8%A7%D8%B4%D9%86%DA%AF%D8%AA%D9%86-%D8%AA%D8%A7-600-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%D8%B1-%D8%B3%D9%88%D8%B1%DB%8C%D9%87-%D8%A8%D8%A7%D9%82%DB%8C-%D9%85%DB%8C%E2%80%8C%D9%85%D8%A7%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T00:01:00+00:00"/>
    <meta property="og:title" content="واشنگتن: تا 600 نظامی آمریکایی در سوریه باقی می‌مانند"/>
    <meta property="og:description" content="رئیس ستاد مشترک ارتش آمریکا روز یکشنبه در مصاحبه‌ای خبر داد که تا 600 نظامی آمریکایی در سوریه باقی می‌مانند."/>
  </head>
  <body>
    <article>
      <h1>
        <a href="https://www.bultannews.com/fa/news/639341/%D9%88%D8%A7%D8%B4%D9%86%DA%AF%D8%AA%D9%86-%D8%AA%D8%A7-600-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%D8%B1-%D8%B3%D9%88%D8%B1%DB%8C%D9%87-%D8%A8%D8%A7%D9%82%DB%8C-%D9%85%DB%8C%E2%80%8C%D9%85%D8%A7%D9%86%D9%86%D8%AF">واشنگتن: تا 600 نظامی آمریکایی در سوریه باقی می‌مانند</a>
      </h1>
      <h2>رئیس ستاد مشترک ارتش آمریکا روز یکشنبه در مصاحبه‌ای خبر داد که تا 600 نظامی آمریکایی در سوریه باقی می‌مانند.</h2>
      <address><time datetime="2019-11-11T00:01:00+00:00">11 Nov 2019, 00:01</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «مارک میلی» رئیس ستاد مشترک ارتش آمریکا اعلام کرد که تا 600 نظامی آمریکایی در سوریه باقی خواهند ماند.</p>
      <p>وی که با شبکه خبری ای‌بی‌سی نیوز آمریکا صحبت می‌کرد در پاسخ به سوالی درباره تعداد نظامیان آمریکایی که در سوریه باقی خواهند ماند، گفت: «کمتر از 1000 نظامی، حدود 500 نظامی یا شاید حتی 600 نفر.»</p>
      <p>مقامات آمریکایی ۲۲ مهر ماه گذشته خبر دادند که به همه نیروهای این کشور که در شمال سوریه حضور دارند، دستور داده شده که خاک این کشور را ترک کنند.</p>
      <p>اما چند روز بعد رسانه‌ها خبر دادند که نظامیان آمریکایی مجددا در حال بازگشت به خاک سوریه هستند، ولی این بار، عمده حضور آنان در نزدیکی میادین نفتی شرق سوریه است.</p>
      <p>بر اساس گزارش‌ها، روهای آمریکایی در هنگام تجاوز نظامی ترکیه به شمال سوریه، بیش از نیمی از پایگاه‌های غیر قانونی خود در سوریه را تخلیه کردند، ولی بار دیگر، در حال بازگشت به این پایگاه‌ها هستند.</p>
      <p>پس از خروج نظامیان آمریکا از پایگاههای خود در رقه، منبج و عین العرب، ولی حضور آنان در دیرالزور حفظ شد؛ استانی که سرشار از منابع نفتی است و پایگاههای آمریکا نیز در اطراف میادین نفتی الحسکه واقع شده است.</p>
      <p>نظامیان آمریکا اما علیرغم ادعای خروج از سوریه، ساخت دو پایگاه نظامی در دیرالزور را آغاز کردند و به این منطقه، حدود 250 تا 300 نفر اعزام کردند. همراه با این افراد، چندین خودروی زرهی و موشک‌انداز هم ارسال شد.</p>
      <p>از نهم آبان ماه جاری برای اولین بار از زمان اعلام خروج نظامیان آمریکایی از سوریه و عقب‌نشینی آنها از مناطق شمالی این کشور، گروهی از این نیروها مجددا به همان مناطق بازگشته و مشغول گشت‌زنی شده‌اند.</p>
      <p>برخی منابع می‌گویند که برخی سناتورهای آمریکایی اخیرا به دیدار ترامپ رفته و از روی نقشه محل دقیق میادین نفتی واقع در شمال و شمال شرق سوریه را به وی تفهیم کرده‌اند تا او را متقاعد کنند نظامیان آمریکایی نباید از سوریه خارج شوند.</p>
    </article>
  </body>
</html>