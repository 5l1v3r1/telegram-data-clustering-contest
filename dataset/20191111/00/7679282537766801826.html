<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-jharkhand-assembly-elections-2019-nominations-for-second-phase-of-elections-starts-from-today-2842954.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T00:26:54+00:00"/>
    <meta property="og:title" content="Jharkhand Elections : चुनाव के दूसरे चरण के लिए नामांकन आज से"/>
    <meta property="og:description" content="झारखंड विधानसभा चुनाव के दूसरे चरण की अधिसूचना सोमवार को जारी होगी। इसके साथ ही उम्मीदवारों के नामांकन की प्रक्रिया शुरू हो जाएगी। दूसरे चरण के चुनाव में कोल्हान की 13 विधानसभा सीटों समेत 20 सीटों के..."/>
  </head>
  <body>
    <article>
      <h1>Jharkhand Elections : चुनाव के दूसरे चरण के लिए नामांकन आज से</h1>
      <address><time datetime="2019-11-11T00:26:54+00:00">11 Nov 2019, 00:26</time> by <a rel="author">हिन्दुस्तान ब्यूरो  , रांची।</a></address>
      <p>झारखंड विधानसभा चुनाव के दूसरे चरण की अधिसूचना सोमवार को जारी होगी। इसके साथ ही उम्मीदवारों के नामांकन की प्रक्रिया शुरू हो जाएगी। दूसरे चरण के चुनाव में कोल्हान की 13 विधानसभा सीटों समेत 20 सीटों के लिए चुनाव होंगे।</p>
      <p>इस चरण में रांची जिले की दो सीटें तमाड़ और मांडर, खूंटी जिले की दो सीटें खूंटी और तोरपा, सिमडेगा की सिमडेगा और कोलेबिरा तथा गुमला की सिसई विधानसभा सीट भी शामिल है। लगभग 47 लाख 52 हजार मतदाता 20 विधानसभा क्षेत्रों के लिए नुमाइंदा चुनेंगे। उम्मीदवारों के नामांकन की प्रक्रिया 11 नवंबर से शुरू होकर 18 नवंबर तक चलेगी। 19 नवंबर को नामांकन-पत्रों की जांच की जाएगी। 21 नवंबर को नामांकन वापस लिए जा सकते हैं।  </p>
      <p><b>कोल्हान की जंग में भाजपा और झामुमो की होगी जोर आजमाइश</b><br/>कोल्हान में भाजपा और कांग्रेस के बीच आर-पार की लड़ाई है। 2014 के विधानसभा चुनाव में दूसरे चरण की 20 सीटों में से भाजपा ने आठ पर कब्जा जमाया था।  नौ झामुमो के हिस्से गईं। चुनाव से ऐन पहले बहरागोड़ा के झामुमो विधायक कुणाल षाड़ंगी को अपने पाले में कर भाजपा ने हिसाब ऊपर कर लिया है। कोलेबिरा में उपचुनाव जीतने और मझगांव की निर्दलीय विधायक को अपनी पार्टी के टिकट पर लोकसभा भेजकर कांग्रेस दो सीट अपने हवाले कर चुकी है। इस तरह आजसू की जुगसलाई सीट को मिलाकर सत्ताधारी और विपक्षी गठबंधन दोनों के पास 10-10 सीटें हैं। जाहिर है जंग बराबरी की है और किसी की भी फतह इसे समग्र परिणाम की बढ़त दिलाने में कामयाब होगी।</p>
      <p><b>ये हैं दूसरे चरण की विधानसभा सीटें</b><br/><b>सीट        मतदाता        मतदान केंद्र</b><br/> बहरागोड़ा        222378        264<br/>घाटशिला        239678        291<br/>पोटका        283969        326<br/>जुगसलाई        322523        381<br/>जमशेदपुर पूर्व        300450        293<br/>जमशेदपुर पश्चिम    347997        330<br/>सरायकेला        327986        431<br/>चाईबासा        205778        284<br/> मझगांव        190850        267<br/>जगन्नाथपुर        173798        233<br/>मनोहरपुर        196755        264<br/>चक्रधरपुर        179726        236<br/>खरसावां        204841        282<br/>तमाड़        203729        303<br/>तोरपा        179874        252<br/>खूंटी        207854        297<br/>मांडर        319299        429<br/>सिसई        229723        332<br/>सिमडेगा        222175        301<br/>कोलेबिरा        192998        270</p>
    </article>
  </body>
</html>