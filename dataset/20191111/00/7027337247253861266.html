<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697810/%D9%85%DB%8C%D8%B1%D8%A7%D8%AB-%D9%81%D8%B1%D9%87%D9%86%DA%AF%DB%8C-%D9%BE%D8%B1%D8%AF%D8%A7%D8%AE%D8%AA-69-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A8%D9%87-%D8%B3%D9%BE%D8%A7%D9%87-%D8%A8%D8%B1%D8%A7%DB%8C-%D8%A2%D8%B2%D8%A7%D8%AF%D8%B3%D8%A7%D8%B2%DB%8C-%D9%82%D9%84%D8%B9%D9%87-%D9%81%D9%84%DA%A9-%D8%A7%D9%84%D8%A7%D9%81%D9%84%D8%A7%DA%A9"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="میراث فرهنگی: پرداخت 69 میلیارد تومان به سپاه برای آزادسازی قلعه فلک الافلاک"/>
    <meta property="og:description" content="&quot;قسط پایانی نیز به مبلغ ۲۰ میلیارد و ۵۰۰ میلیون تومان در قالب اسناد خزانه تامین و آماده پرداخت به سپاه شده است&quot;."/>
  </head>
  <body>
    <article>
      <h1>میراث فرهنگی: پرداخت 69 میلیارد تومان به سپاه برای آزادسازی قلعه فلک الافلاک</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>"قسط پایانی نیز به مبلغ ۲۰ میلیارد و ۵۰۰ میلیون تومان در قالب اسناد خزانه تامین و آماده پرداخت به سپاه شده است".</b>
      </p>
      <p>مدیرکل میراث فرهنگی، گردشگری و صنایع دستی لرستان گفت: ۲۰ میلیارد و ۵۰۰ میلیون تومان به عنوان آخرین قسط آزادسازی حریم قلعه فلک الافلاک در قالب اسناد خزانه تامین شده و آماده تبادل است.</p>
      <p>به گزارش عصرایران، سید امین قاسمی روز یکشنبه در گفت و گو با ایرنا افزود:‌ مجموع ارزش کارشناسی املاک در اختیار سپاه واقع در محدوده این قلعه ۶۹ میلیارد تومان بوده که ۲۸ میلیارد تومان از این رقم تا پایان سال ۹۶ پرداخت شده است.</p>
      <p>وی اظهار داشت: ۲۰ میلیارد و ۵۰۰ میلیون تومان نیز از تعهد سال گذشته برای پرداخت به سپاه، تیرماه امسال در قالب اسناد خزانه پرداخت شد که به دلیل بروز اختلافاتی در خصوص شماره حساب و کد بورس در خزانه، مشکلاتی در این راستا ایجاد شده که در حال پیگیری است.</p>
      <figure>
        <img src="https://cdn.asriran.com/files/fa/news/1398/8/20/1035779_801.jpg"/>
      </figure>
      <p>وی تصریح کرد: قسط پایانی نیز به مبلغ ۲۰ میلیارد و ۵۰۰ میلیون تومان در قالب این اسناد تامین و آماده پرداخت به سپاه شده است.</p>
      <p>این قلعه باستانی یک بنای عظیم آجری ساخته دوره ساسانی از شاخص‌ ترین آثار تاریخی ایران و جهان است که بر روی تپه ‌ای باستانی در مرکز شهر خرم‌ آباد قرار دارد.<br/><br/>این قلعه به لحاظ موقعیت استراتژیک خود در قرن چهارم هجری قمری به‌ عنوان مقر حکومت آل حسنویه و گنجور در زمان آل‌ بویه درآمد و از قرن ششم هجری پس از ساخته ‌شدن شهر جدید خرم‌ آباد این قلعه نیز به ‌نام خرم‌آباد معروف شد و احتمال می رود نام فلک الافلاک در دوره قاجار به آن اطلاق شده است.<br/><br/>این بنای کم ‌نظیر مربوط به دوره ساسانی است و به شماره ۸۸۳ در فهرست آثار ملی ایران به ثبت رسیده است.<br/><br/>گفتنی است مکاتبات آزادسازی قلعه فلک‌ الافلاک مربوط به اوایل دهه ۷۰ است که علاوه بر دستور مقام معظم رهبری مصوبه مجلس شورای اسلامی را نیز دارد و در سفر تمامی هیات دولت ها به استان آزادسازی قلعه تصویب و مقرر شده اعتبارات ساماندهی این بنای تاریخی به صورت ملی پرداخت شود.</p>
    </article>
  </body>
</html>