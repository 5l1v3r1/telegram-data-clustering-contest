<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741013"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T00:49:00+00:00"/>
    <meta property="og:title" content="เลือกตั้งสเปนยังเจอ &quot;สภาแขวน&quot; และพรรคขวาจัดมาแรง"/>
    <meta property="og:description" content="แม้พรรคกลาง-ซ้าย ของนายกรัฐมนตรีเปโดร ซานเชซ ยังคงชนะการเลือกตั้งของสเปนที่จัดเป็นครั้งที่ 2 ในรอบครึ่งปี แต่ยังไม่สามารถครองเสียงข้างมากเด็ดขาดในสภาได้ ในขณะที่พรรคขวาจัดประสบความสำเร็จที่สุด โดยคะแนนพุ่งขึ้นมาเป็นอันดับ 3"/>
  </head>
  <body>
    <article>
      <h1>เลือกตั้งสเปนยังเจอ "สภาแขวน" และพรรคขวาจัดมาแรง</h1>
      <address>
        <time datetime="2019-11-11T00:49:00+00:00">11 Nov 2019, 00:49</time>
      </address>
      <p>
        <b>แม้พรรคกลาง-ซ้าย ของนายกรัฐมนตรีเปโดร ซานเชซ ยังคงชนะการเลือกตั้งของสเปนที่จัดเป็นครั้งที่ 2 ในรอบครึ่งปี แต่ยังไม่สามารถครองเสียงข้างมากเด็ดขาดในสภาได้ ในขณะที่พรรคขวาจัดประสบความสำเร็จที่สุด โดยคะแนนพุ่งขึ้นมาเป็นอันดับ 3</b>
      </p>
      <p>สำนักข่าวต่างประเทศรายงานจากกรุงมาดริด ประเทศสเปน เมื่อวันที่ 11 พ.ย. ว่าผลอย่างไม่เป็นทางการของการเลือกตั้งทั่วไปในสเปน ซึ่งมีขึ้นเมื่อวันอาทิตย์ และเป็นการเลือกตั้งแห่งชาติครั้งที่ 4 ภายในระยะเวลา 4 ปี และห่างจากครั้งก่อนหน้าเพียง 6 เดือน ปรากฏว่าพรรคแรงงานสังคมนิยมสเปน ( เปโซเอ ) ซึ่งเป็นพรรคสายกลาง-ซ้าย ของนายกรัฐมนตรีเปโดร ซานเชซ ได้รับการเลือกตั้งเข้ามามากที่สุด 120 ที่นั่ง คิดเป็น 28% ลดลง 3 ที่นั่ง จากการเลือกตั้งเมื่อเดือนเม.ย. ที่ผ่านมา ซึ่งแม้พรรคเปโซเอเป็นฝ่ายชนะ แต่ไม่สามารถจัดตั้งรัฐบาลที่มีเสถียรภาพได้ นอกจากนี้ จำนวนที่นั่งที่พรรคเปโซเอได้รับเลือกตั้งครั้งนี้ ยังคงไม่ถึงเกณฑ์ขั้นต่ำของการครองเสียงข้างมากอย่างเด็ดขาดในสภาผู้แทนราษฎร คืออย่างน้อย 176 ที่นั่ง จากทั้งหมด 360 ที่นั่ง<br/> </p>
      <figure>
        <iframe data-src="https://twitter.com/Reuters/status/1193547611267043329?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191111/news_rZrEcgUGWO075746_533.jpg?v=20191111103?v=6370"/>
      </figure>
      <p><b>นายกรัฐมนตรีเปโดร ซานเชซ ผู้นำสเปนและหัวหน้าพรรคเปโซเอ<br/></b> <br/>ขณะที่อันดับ 2 เป็นของพรรคประชาชน ( พีพี ) ซึ่งเป็นพรรคสายกลาง-ขวา ภายใต้การนำของนายปาโบล กาซาโด ได้รับการเลือกตั้งเข้ามา 88 ที่นั่ง คิดเป็น 20.8% แต่เพิ่มขึ้นจากการเลือกตั้งครั้งก่อนหน้ามากถึง 22 ที่นั่ง อย่างไรก็ตาม ทุกฝ่ายจับจ้องไปที่พรรคว็อกซ์ซึ่งเป็นพรรคขวาจัด ได้รับเลือกตั้งเข้ามาเป็นอันดับ 3 ด้วยจำนวนที่นั่ง 52 ที่นั่ง คิดเป็น 15.1% และเพิ่มขึ้นจากการเลือกตั้งครั้งที่แล้วมากถึง 28 ที่นั่ง ซึ่งผลงานที่ดีขึ้นแบบก้าวกระโดดของพรรคว็อกซ์ที่ก่อตั้งมาได้เพียง 6 ปี นอกจากถือว่าดีที่สุดนับตั้งแต่สิ้นสุดยุคเผด็จการในสเปน ภายใต้การปกครองของนายพลฟรันซิสโก ฟรังโก ระหว่างปี 2482 ถึง 2518 จะกลายเป็นการถ่วงดุลอำนาจระหว่างพรรคเปโซเอกับรรคพีพี สองพรรคการเมืองเก่าแก่ของสเปน</p>
      <figure>
        <img src="https://www.dailynews.co.th/admin/upload/20191111/news_OClTJaKipb080112_533.jpg?v=20191111103?v=3794"/>
      </figure>
      <p>
        <b>กลุ่มผู้สนับสนุนพรรคว็อกซ์ชุมนุมเฉลิมฉลองผลการเลือกตั้ง</b>
      </p>
      <figure>
        <img src="https://www.dailynews.co.th/admin/upload/20191111/news_WFskxkffFH075623_533.jpg?v=20191111103?v=9526"/>
      </figure>
      <p><b>นายควิม ตอร์รา ประธานาธิบดีกาตาลุญญา ใช้สิทธิ์เลือกตั้งทั่วไปที่เมืองบาร์เซโลนา<br/></b> <br/>ส่วนสถิติผู้ออกมาใช้สิทธิ์อยู่ที่ประมาณ 56.8% ลดลงเกือบ 4% จากการเลือกตั้งเมื่อเดือนเม.ย. ทั้งนี้ ซานเชซจะยังคงได้รับสิทธิ์ในการจัดตั้งรัฐบาลก่อนในฐานะพรรคอันดับ 1 ตามธรรมเนียม แต่การที่สเปนขาดรัฐบาลซึ่งมีเสถียรภาพ "อย่างแท้จริง" ตั้งแต่ปี 2558 และ "ความสำเร็จ" ของพรรคว็อกซ์ บวกกับสถานการณ์ในแคว้นกาตาลุญญาที่ยังคงพยายามประกาศเอกราช เป็นการเตือนว่าเส้นทางของซานเชซนับจากนี้ยังคง "ไม่ได้โรยด้วยกลีบกุหลาบ".<br/><br/><b>เครดิตภาพ : AP, REUTERS</b></p>
    </article>
  </body>
</html>