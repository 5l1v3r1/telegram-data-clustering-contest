<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697819/%D8%A8%D8%A7-12-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D9%81%D8%B1%D9%88%D8%B4-%D8%B9%D9%84%DB%8C-%D8%A8%D8%A7%D8%A8%D8%A7-%D8%B1%DA%A9%D9%88%D8%B1%D8%AF-%D8%B1%D9%88%D8%B2-%D9%85%D8%AC%D8%B1%D8%AF%D9%87%D8%A7-%D8%B1%D8%A7-%D8%B4%DA%A9%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="با 12 میلیارد دلار فروش، علی بابا رکورد &quot;روز مجردها&quot; را شکست"/>
    <meta property="og:description" content="کلمه رمز برای رسیدن به گنج برای علی‌بابا ۱۱ نوامبر بود که این کنسرن اینترنتی در سال ۲۰۱۱ کشفش کرد؛ روزی که در چین به روز مجردها معروف است. در این روز علی‌بابا، غول اینترنتی، با تخفیف‌های ویژه به میدان می‌آید."/>
  </head>
  <body>
    <article>
      <h1>با 12 میلیارد دلار فروش، علی بابا رکورد "روز مجردها" را شکست</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035792_380.jpg"/>
      </figure>
      <p>کلمه رمز برای رسیدن به گنج برای علی‌بابا ۱۱ نوامبر بود که این کنسرن اینترنتی در سال ۲۰۱۱ کشفش کرد؛ روزی که در چین به روز مجردها معروف است. در این روز علی‌بابا، غول اینترنتی، با تخفیف‌های ویژه به میدان می‌آید.</p>
      <p>به گزارش عصر ایران به نقل از دویچه وله، علی‌بابا، رقیب چینی آمازون، توانست در نخستین ساعات آغاز بزرگترین رویداد تجارت الکترونیک، رکورد فروش جدیدی را به نام خود ثبت کند.</p>
      <p>این فروشگاه اینترنی اعلام کرده است که در نخستین ساعت آغاز "روز مجردها" (Singles‘ Day) تقریبا ۱۲ میلیارد دلار (۸۴ میلیارد یوان) فروش داشته که این رقم ۲۲ درصد بیشتر از سال گذشته است.</p>
      <p>پس از گذشت ۴ دقیقه، این رقم به ۱۴ میلیارد و ۳۰۰ میلیون دلار (۱۰۰ میلیارد یوان) رسید. طبق اطلاعات منتشرشده از سوی این شرکت غول‌پیکر چینی، امسال در رویداد تجارت الکترونیک این کنسرن، بیش از ۲۰۰ هزار برند شرکت کرده‌اند و شمار خریداران آنلاین حدود ۵۰۰ میلیون نفر است که ۱۰۰ میلیون بیشتر از نوامبر سال گذشته است.</p>
      <p>در چین روز ۱۱ نوامبر (روز یازدهم از ماه یازدهم سال) را روز مجردها می‌دانند. در این روز مجردها با برگزاری مراسم های گوناگون دور هم جمع می‌شوند.</p>
      <p>این روز و جشن‌های مرتبط با آن به قدری در چین رواج پیدا کرده که بخش تجاری هم متوجه آن شده و فروشگاه اینترنتی علی‌بابا، از سال ۲۰۰۹، این روز را به فستیوال خرید تبدیل کرده است.</p>
      <p>از تاریخ ۱۱ نوامبر سال ۲۰۱۱، روزی با ۶ عدد یک در تاریخ که مجردها در چین در آن روز جشن‌های بزرگی برپا کردند، این روز مترادف شده با بزرگترین صحنه حراج و تخفیف سال.</p>
      <p>روز مجردها در چین، در اقتصاد این کشور، نقش مهمی دارد. در حال حاضر اقتصاد چین رشد کندی را در ۳۰ ساله اخیر تجربه می‌کند. به همین علت تقاضای داخلی از اهمیت ویژه‌ای برخوردار شده است. بسیاری از خریداران چینی اما برنامه‌های خرید خود را تا رسیدن "روز مجردها" و استفاده از تخفیف‌های ویژه این روز، به تعویق می‌اندازند. آنها ظرف ۲۴ ساعت می‌توانند کالاهای مورد نیاز خود را با تخفیف‌های ویژه خریداری کنند؛ چیزی شبیه "جمعه سیاه" و حراج بزرگ در آمریکا.</p>
      <p>در روز حراج بزرگ چین، معمولا تلویزیون هم به میدان می‌آید و با پوشش برنامه‌هایی چون کنسرت‌های خواننده‌های مشهور ، جلوه ویژه‌ای به این روز در چین می‌بخشد.</p>
    </article>
  </body>
</html>