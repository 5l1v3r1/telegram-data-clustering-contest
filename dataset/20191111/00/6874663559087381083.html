<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773437,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="&quot;וואלה הוא אתר שמשתף פעולה עם הלשכה, כמו 'ישראל היום'&quot;"/>
    <meta property="og:description" content="יועץ התקשורת לשעבר של נתניהו בועז סטמבלר העיד: &quot;שמעתי מדי פעם את ראש הממשלה אומר למזכירה 'תשיגי לי את שאול', כשהיה מתעצבן על כותרת בוואלה&quot;. לדבריו, אף אתר לא ביקש המלצה לכתב ידידותי ללשכה, חוץ מוואלה"/>
  </head>
  <body>
    <article>
      <h1>"וואלה הוא אתר שמשתף פעולה עם הלשכה, כמו 'ישראל היום'"</h1>
      <h2>יועץ התקשורת לשעבר של נתניהו בועז סטמבלר העיד: "שמעתי מדי פעם את ראש הממשלה אומר למזכירה 'תשיגי לי את שאול', כשהיה מתעצבן על כותרת בוואלה". לדבריו, אף אתר לא ביקש המלצה לכתב ידידותי ללשכה, חוץ מוואלה</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">ליטל דוברוביצקי ותומר גנון</a></address>
      <p>"שמעתי מדי פעם את ראש הממשלה אומר למזכירה 'תשיגי לי את שאול' (אלוביץ' ‑ ל"ד). זה היה כשהוא היה מתעצבן על כותרת בוואלה", סיפר בעדותו בתיק 4000 בועז סטמבלר, שהיה יועץ תקשורת של ראש הממשלה בלשכתו בין אוגוסט 2015 לתחילת 2018. "כשנכנסתי ללשכה, זאת היתה הפעם הראשונה שנחשפתי להתנהלות כזו. מעולם לא ראיתי שניתן לפנות לגוף תקשורת ולהגיד לו איזו כותרת או תמונה לשים".</p>
      <p>
        <b>עוד כתבות בנושא:</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773431,00.html">הדלפות בשידור חי: "לא להגיד כלום לאף אחד. חשוב. גם ככה חושדים"</a>
        </li>
      </ul>
      <ul>
        <li>
          <a href="https://www.calcalist.co.il/local/articles/0,7340,L-3773429,00.html">"בזק צריכה להודות למשרד התקשורת. אתה כאזרח צריך לקלל אותו"</a>
        </li>
      </ul>
      <p>חוקרים: "זה לא נראה לך מוזר ההתנהלות מול וואלה?".</p>
      <p>סטמבלר: "יש התקדים של 'ישראל היום'. אז זה נראה לי בסדר".</p>
      <p>לא פחות ממרתקת, כך ניתן להגדיר את עדותו של סטמבלר. היא שופכת אור על הכוורת התקשורתית הפנימית בלשכת ראש הממשלה, כיצד חולקו ידיעות תקשורתיות, למה ולמי. אם זה לא מספיק, אז העדות הזו שניתנה בפברואר 2018 גם מעלה טענה מטרידה של החוקרים כי ממצאי החקירה מעלים כי בוואלה הוטרדו איך הם יכולים לקבל לעבודה כתבת שמאלנית כשבלשכה רוצים שיהיו כמה שיותר כתבים ימניים.</p>
      <p>חוקרים לסטמבלר: "פרט על מסגרת התפקיד שמילאת בפועל".</p>
      <p>סטמבלר: "עשיתי הכל, יועץ תקשורת, ראש מערך הסברה. בפועל אתה עובד צמוד עם ראש הממשלה על העניינים התקשורתיים של הלשכה".</p>
      <figure>
        <img src="https://images1.calcalist.co.il/PicServer3/2019/05/05/903968/6_l.jpg"/>
        <figcaption>בועז סטמבלר <br/>צילום: twitter</figcaption>
      </figure>
      <p>חוקרים: "מול אילו כלי תקשורת התקיימה הכי הרבה פעילות?".</p>
      <p>סטמבלר: "חדשות 2 (החדשות), חדשות 10, ynet, וואלה, גל"צ, כלי התקשורת המרכזיים. היה עם כולם אבל אלה העיקריים. גם ישראל היום. הסיפורים הבלעדיים ניתנו בעיקר לחדשות 2".</p>
      <h3>"אני אומר איך הכותרת תהיה ואיזה תמונה להכניס"</h3>
      <p>במסגרת העדות שוחחו החוקרים עם סטמבלר על האופן שבו התנהלה הלשכה תקשורתית מול אתר וואלה וישראל היום. התשובות לא פחות ממדהימות.</p>
      <p>חוקרים: "האם יש הבדל בהתנהלות הלשכה מול וואלה להתנהלות מול אתרי חדשות אחרים?"</p>
      <p>סטמבלר: "כשרצית לשנות משהו בוואלה ידעת שיהיה לך קצת יותר קל מבמקומות אחרים. הייתי פונה לכתב הרלבנטי ואם זה לא היה משתנה הייתי פונה למנכ"ל וואלה. הוא קשוב ופעל בעניין ברוב המקרים".</p>
      <p>חוקרים: "איך הבנת שאילן ישועה קשוב יותר מבמקומות אחרים?"</p>
      <p>סטמבלר: "זה היה הלך הרוח בלשכה. זה כמו ישראל היום. אתר שמשתף פעולה עם הלשכה כמו שישראל היום הוא גוף שעבד צמוד עם הלשכה. בצמוד אני מתכוון שבישראל היום אני אומר שחשוב לי איך הכותרת תהיה ואיזה תמונה להכניס, וכך גם היה בוואלה".</p>
      <p>חוקרים: "אתה יכול להצביע על נקודת מפנה חיובית בוואלה כלפי הלשכה?"</p>
      <p>סטמבלר: "בין ינואר לאוגוסט הבנתי שוואלה זה כלי תקשורת שעובד איתך כמו ישראל היום, אבל לא היה לי קשר עם הגורמים הבכירים שם. כשנכנסתי ללשכה באוגוסט 2015 הבנתי שיש גורמים אחרים שמדברים עם אילן ישועה (מנכ"ל וואלה לשעבר ‑ ל"ד), למשל ניר חפץ ושי חייק. בתור דובר ראש הממשלה הבנתי שבוואלה אני יכול לקבל תקשורת חיובית ולשנות דברים".</p>
      <p>חוקרים: "איך הבנת את זה?"</p>
      <p>סטמבלר: "ניר חפץ ושי חייק היו בקשר איתם וגם זה היה הלך רוח כזה ‑ 'דבר עם וואלה שישנו את זה'".</p>
      <p>חוקרים: "מי אמר לך דברים כאלה?"</p>
      <p>סטמבלר: "ראש הממשלה, אולי דוד שרן. כל עם ישראל יודע שישראל היום אוהד את נתניהו".</p>
      <p>חוקרים: "כמה פעמים היתה התנהלות כזאת, שראש הממשלה או ראש הלשכה אומרים לך לפנות לוואלה?"</p>
      <p>סטמבלר: "תלוי, כשהתפרסם התחקיר של גידי וייץ זה פסק, עם וואלה".</p>
      <p>חוקרים: "לפני התחקיר כמה פעמים?"</p>
      <p>סטמבלר: "קרו כמה פעמים. ראש הממשלה פנה אליי ואמר לי לפנות לוואלה".</p>
      <p>חוקרים: "למה וואלה שונה ממקומות אחרים?"</p>
      <p>סטמבלר: "אני לא יודע. לא ידעתי למה וואלה יותר קשוב ללשכה".</p>
      <p>חוקרים: "למה ישראל היום יותר קשוב ללשכה?"</p>
      <p>סטמבלר: "כי שלדון אדלסון חבר של ראש הממשלה".</p>
      <p>חוקרים: "הנחת למה בוואלה יותר קל?"</p>
      <p>סטמבלר: "הנחתי שזה בגלל ששאול אלוביץ' חבר של ראש הממשלה".</p>
      <p>חוקרים: "באילו מקרים פנית לאילן (ישועה - ל"ד) ובאילו לכפופים?"</p>
      <p>סטמבלר: "אם רצינו לדחוף תמונות של הגברת שרה נתניהו, אז אתה הולך ישר לראש כדי שינחית את ההוראה".</p>
      <h3>"חיפשו כתבים מדיניים ידידותיים ללשכה"</h3>
      <p>במהלך מתן העדות מציגים החוקרים לסטמבלר תכתובות בינו לבין ישועה מ־27 בספטמבר 2015. בהתכתבות סטמבלר מיידע את ישועה שעלתה באתר כתבה ראשית על הכישלון המוחלט של נתניהו והגרעין. ישועה משיב כי הוא מטפל וכותב: "עוד דקה יורד למטה ומוציאים את המילה כישלון. תוך שעה יעוף פנימה". בהמשך ההתכתבות כותב ישועה לסטמבלר: "תחשוב על מה שדיברנו... דורדר למטה... הכישלון עף".</p>
      <p>חוקרים: ישועה כותב לך "תחשוב על מה שדיברנו, זה חשוב כי הוא לא ישתנה".</p>
      <p>סטמבלר: "הוא התכוון לכך שהכתב המדיני דאז אמיר תיבון לא ישתנה. תיבון בא עם אג'נדה סדורה ושמאלנית. הוא שאל אם יש לי רעיונות לכתבים מדיניים ידידותיים שיכולים להחליף אותו".</p>
      <p>חוקרים: "מה זה ידידותיים? למי?"</p>
      <p>סטמבלר: "ללשכה".</p>
      <p>חוקרים: "זו התנהלות נורמלית שמנכ"ל חברת חדשות מבקש ממך המלצות לכתבים ידידותיים ללשכה?"</p>
      <p>סטמבלר: "לא. המלצות כן, אבל ידידותיים ללשכה אף אחד לא ביקש ממני חוץ מאילן".</p>
      <p>במהלך מתן העדות החוקרים מציגים לסטמבלר התכתבות בנייד עם ישועה, שכותב לסטמבלר: "החיים זה לא פיקניק. צריך להיות זהיר".</p>
      <p>חוקרים: "ממה צריך להיזהר?"</p>
      <p>סטמבלר: "פניתי אליו, אשתי עיתונאית וחיפשתי לה עבודה. הוא פגש אותה, התרשם ממנה מאוד ולא חזר אלינו. אחרי זה הבנתי ממנו שזה לא יקרה".</p>
      <p>חוקרים: "אתה יודע מה היתה אחת הבעיות שלהם עם אשתך? שהיא שמאלנית. מממצאי החקירה עולה כי הם דיסקסו בינם לבין עצמם איך הם יכולים לקחת מישהי שמאלנית כשמהלשכה רוצים שיהיו כמה שיותר ימניים".</p>
      <p>בלי קשר לעדותו של סטמבלר, אשתו התקבלה לעבודה בוואלה בסוף במאי 2018 ועובדת שם עד היום.</p>
      <p>פרקליטיהם של שאול ואיריס אלוביץ׳, ז׳ק חן ומיכל רוזן עוזר, מסרו: ״לא ננהל את השימוע בתקשורת מדובר בגבב של רכילות צהובה ונמוכה״.</p>
      <p>מישראל היום לא נמסרה תגובה.</p>
      <p>מטעמו של ראש הממשלה נמסר: "עוד עדות ערוכה ומגמתית שמציגה את הדברים באופן מעוות. הנה מה שאמר בועז סטמבלר ובחרתם לערוך:</p>
      <p>חוקרים: 'דיברת הרבה עם מנכ״ל וואלה?'</p>
      <p>סטמבלר: 'דיברתי אתו אבל לא הרבה'.</p>
      <p>חוקרים: 'דיברת אתו יותר מאשר עם מנכ״לים אחרים?'</p>
      <p>סטמבלר: 'אני לא חושב'.</p>
      <p>חוקרים: 'אבל תמיד כשביקשת הוא (מנכ״ל וואלה) ניסה לשנות ולהכניס פשוט לא תמיד הצליח'</p>
      <p>סטמבלר: 'לפעמים ביקשתי ולא שונה'".</p>
      <p>"הוא רצה תדמית אנושית יותר"</p>
      <h3>כשנתניהו הצטלם עם קאיה</h3>
      <p>שי חייק, לשעבר הדובר הפוליטי של ראש הממשלה, הגיע אף הוא להעיד ב־20 בפברואר 2018 ברשות ני"ע. הוא נשאל מול איזו כלי תקשורת התקיימה הכי הרבה פעילות והשיב: "הלשכה מייחסת משמעות בעיקר לערוץ 2".</p>
      <p>חוקרים: "פרט על ההתנהלות של בני משפחת נתניהו בכל הקשור לגופי התקשורת השונים".</p>
      <figure>
        <img src="https://images1.calcalist.co.il/PicServer3/2018/02/20/796549/1NL.jpg"/>
        <figcaption>שי חייק <br/>צילום: עמית שעל</figcaption>
      </figure>
      <p>חייק: "ראש הממשלה מאוד מעורב בענייני התקשורת. אנחנו מנסחים אתו את ההודעות, המשפחה מייחסת לזה חשיבות גבוהה, לפעמים הם מייעצים מה לומר".</p>
      <p>חוקרים: "איך אתה יודע שהם מייעצים?"</p>
      <p>חייק: "מרגיש את זה בניסוחים שאני כבר מכיר, של יאיר או הגברת".</p>
      <p>חוקרים: "ב־25 באוגוסט 2015 שלחת לאילן ישועה תמונה של ראש הממשלה והכלבה קאיה וישועה כתב: 'מניח שראית, עלה מאד יפה'. מדוע פעלת ישירות מול מנכ"ל וואלה?"</p>
      <p>חייק: "התמונה עלתה אצלנו בעמוד הפייסבוק של ראש הממשלה, ראש הממשלה אמר לי 'שלח את זה למערכות- שלח לוואלה, לישראל היום', אולי היה עוד אתר, אני לא זוכר".</p>
      <p>חוקרים: "למה זה עניין אותו"?</p>
      <p>חייק: "הוא חשב שיעניין את הציבור לראות אותו באופן אנושי יותר עם בעל חיים ומטפל בבעל חיים".</p>
      <p>חוקרים: "זה קשור לתפקידך כדובר הליכוד"?</p>
      <p>חייק: "זה על התפר". </p>
    </article>
  </body>
</html>