<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697798/%DA%A9%D8%A7%D9%84%D8%AF%D8%B1%D9%88%D9%86%D8%A8%D8%A7%D8%B4%DA%AF%D8%A7%D9%87-%D8%AD%D8%AA%DB%8C-%D9%BE%D9%88%D9%84-%D8%AE%D8%B1%DB%8C%D8%AF-%D8%B4%D9%90%D9%86-%D8%A8%D8%B1%D8%A7%DB%8C-%D8%B2%D9%85%DB%8C%D9%86-%D8%B1%D8%A7-%D9%87%D9%85-%D9%86%D8%AF%D8%A7%D8%B1%D8%AF-%D9%86%DA%AF%D8%B1%D8%A7%D9%86-%D9%87%D8%B3%D8%AA%D9%85%D8%AA%D8%A7-%D8%A2%D8%B0%D8%B1%D9%85%D8%A7%D9%87-%D8%B5%D8%A8%D8%B1-%D9%85%DB%8C%E2%80%8C%DA%A9%D9%86%D9%85-%D9%88-%D8%A8%D8%B9%D8%AF-%D8%AA%D8%B5%D9%85%DB%8C%D9%85-%D9%85%DB%8C%E2%80%8C%DA%AF%DB%8C%D8%B1%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="کالدرون:باشگاه حتی پول خرید شِن برای زمین را هم ندارد، نگران هستم!/تا آذرماه صبر می‌کنم و بعد تصمیم می‌گیرم"/>
    <meta property="og:description" content="جونیور هنوز عضوی از تیم ما است و باید ببینیم چگونه کار می‌کند. همه چیز بستگی به تمرین کردن این بازیکن دارد. ما هیچ بازیکنی را رد نمی‌کنیم و اگر دیدید جونیور روزی در ترکیب پرسپولیس بازی کرد، مطمئن باشید در طول هفته او خوب کار کرد ه و روندش را تعییر داده است."/>
  </head>
  <body>
    <article>
      <h1>کالدرون:باشگاه حتی پول خرید شِن برای زمین را هم ندارد، نگران هستم!/تا آذرماه صبر می‌کنم و بعد تصمیم می‌گیرم</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>جونیور هنوز عضوی از تیم ما است و باید ببینیم چگونه کار می‌کند. همه چیز بستگی به تمرین کردن این بازیکن دارد. ما هیچ بازیکنی را رد نمی‌کنیم و اگر دیدید جونیور روزی در ترکیب پرسپولیس بازی کرد، مطمئن باشید در طول هفته او خوب کار کرد ه و روندش را تعییر داده است.</b>
      </p>
      <figure>
        <img src="https://cdn.asriran.com/files/fa/news/1398/8/20/1035755_638.jpg"/>
      </figure>
      <p>سرمربی تیم فوتبال پرسپولیس گفت:ظاهرا باشگاه پرسپولیس حتی پول برای خرید شن هم نداشته که زمین تمرین امروز ما این شرایط را دارد.<br/><br/>به گزارش  فارس، گابریل کالدرون قبل از تمرین امروز تیم فوتبال پرسپولیس اظهار داشت: همه چیز خوب است و از روز گذشته تمرینات را شروع کردیم. 4 بازیکن از تیم جوانان و امید به تمرینات ما اضافه شدند و تعدادی هم در تمرینات تیم ملی حضور دارند که از این اتفاق خوشحالیم.</p>
      <p>
        <b>* واکنش به محرومیت از سوی کمیته انضباطی</b>
      </p>
      <p>وی در خصوص محرومیتش توسط کمیته انضباطی گفت: یک بیانیه باشگاه امروز در این زمینه منتشر کرده و همه چیز عنوان شده است. صحبت دیگری در مورد آن موضوع ندارم.</p>
      <p>کالدرون در خصوص اینکه روز گذشته مصاحبه‌ای از وی منتشر شده که مدعی شده بود برخی مربیان صندلی پرت کرده‌اند گفت: من هنوز در مورد این مسائل با کسی حرف نزدم و فقط در این زمینه بیانیه‌ای منتشر شده است.</p>
      <p>
        <b>*زود است درباره جذب بازیکن صحبت کنیم</b>
      </p>
      <p>این یک کار مشترک بین من و باشگاه است و طبیعتا بازیکنی را جذب می‌کنیم که با شرایط باشگاه همخوانی داشته باشد، البته زود است فعلا در این باره صحبت کنیم.</p>
      <p>
        <b>*اگر دست من بود دوست داشتم همه بازیکنان پرسپولیس به تیم ملی دعوت شوند</b>
      </p>
      <p>سرمربی پرسپولیس در پاسخ به این سوال که آیا شجاع خلیل‌زاده همی‌توانست به تیم ملی دعوت شود، گفت:‌در این زمینه مربی تیم ملی تصمیم می‌گیرد، چون او است که بررسی می‌کند تیمش به چه مهره‌هایی نیاز دارد. از نظر من بازیکنان پرسپولیس بهترین بازیکنان دنیا هستند و اگر دست من بود دوست داشتم همه آنها به تیم ملی دعوت شوند، اما من مربی پرسپولیس هستم و این مربی تیم ملی است که باید نفراتش را انتخاب و روی آنها برنامه‌ریزی کند.</p>
      <p>
        <b>* در تلاش هستم پرسپولیس این بار بعد از تعطیلات خوب به مسابقات برگردد</b>
      </p>
      <p>وی در پاسخ به این سوال که آیا این وقفه به وجود آمده روی عملکرد تیمی شما تاثیر می‌گذارد، گفت: طبیعی است که تیم ملی هم نیاز به زمان دارند و آنها هم باید در کنار هم تمرین کنند، این مدت 12-10 روزه برای تیم ملی است، اما وقفه به‌ وجود آمده برای برخی‌ها خوب و برای برخی تیم‌ها بد است. در آخرین تعطیلی به وجود آمده ما خوب به مسابقات برنگشتیم، ولی سعی می‌کنم این بار بعد از اردوی تیم ملی، پرسپولیس با شرایط خوبی به مسابقات بازگردد.</p>
      <p>
        <b>*اگر جونیور در تمرینات خوب باشد از او استفاده می‌کنم</b>
      </p>
      <p>سرمربی تیم فوتبال پرسپولیس در خصوص اینکه آیا جونیرو از تفکرات شما به صورت کامل خارج شده است، گفت: جونیور هنوز عضوی از تیم ما است و باید ببینیم چگونه کار می‌کند. همه چیز بستگی به تمرین کردن این بازیکن دارد. ما هیچ بازیکنی را رد نمی‌کنیم و اگر دیدید جونیور روزی در ترکیب پرسپولیس بازی کرد، مطمئن باشید در طول هفته او خوب کار کرد ه و روندش را تعییر داده است.</p>
      <p>
        <b>*باشگاه پول خرید شن برای زمین چمن را ندارد، نگران هستم</b>
      </p>
      <p>خبرنگاری گفت: شما قبلا اعلام کردید برخی از وسایل تمرینی را خریده‌اید. آیا مشکلات شما از نظر مالی حل شده است، کالدرون در پاسخ به این سوال گفت: من هنوز منتظر جواب باشگاه هستم و امروز وقتی بعد از 4 روز تعطیلی به تمرین برگشتم، متوجه شدم زمین تمرین ما هنوز مشکلات سابق را دارد. سال‌هاست در فوتبال هستم و تجربه زیادی دارم، وقتی زمین خوب نیست باید روی آن شن بریزند که منافذ پوشیده شود و سطح زمین به حالت صاف در بیاید. ولی ظاهرا حتی پول برای خرید شن هم وجود نداشته که زمین امروز این شرایط را دارد. من خیلی نگرانم و معتقدم زمین تمرین مهم‌ترین مسئله ما است. امیدوارم مشکلات مالی حل شود، چون بازیکنان مطالبات سال قبلشان را می‌خواهند و البته می‌دانم که مدیرعامل هم در حال تلاش است تا مشکلات حل شود، اما واقعیت این است که زمین تمرین مهم‌ترین مسئله برای آمادگی یک تیم است.</p>
      <p>
        <b>* بدون بازیکن خارجی در حال رقابت با برخی تیم‌ها هستیم</b>
      </p>
      <p>کالدرون در خصوص اینکه تا امروز چقدر از باشگاه دریافتی داشته است، گفت: من 20 درصد از قراردادم را در همان ابتدا دریافت کرده‌ام ولی با شرایط باشگاه کنار آمدم. در این مدت تلاش کردم بهترین نتیجه را بگیرم و مدیریت هم در تلاش است، اما در نظر داشته باشید که ما بدون بازیکن خارجی در حال رقابت با برخی از تیم‌ها هستیم که بازیکنان خارجی خوبی دارند. این کار و شرایط پرسپولیس قابل تقدیر است.</p>
      <p>
        <b>* تا دسامبر(آذرماه) صبر می‌کنم</b>
      </p>
      <p>وی در خصوص اینکه صبر شما با این شرایط تا چه زمانی خواهد بود، گفت: من تا دسامبر (آذرماه جاری) با باشگاه همکاری می‌کنم و سعی می‌کنم با شرایط کنار بیایم، وظیفه من این است که کاری نکنم تا این تاریخ به باشگاه صدمه‌ای برسد. در این راه جانم را هم می‌گذارم و بعد از آن زمانی داریم که تصمیم نهایی را اتخاذ کنیم.</p>
    </article>
  </body>
</html>