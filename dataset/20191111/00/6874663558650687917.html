<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773458,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="מחקר: 61% מהעובדים חושבים שהטכנולוגיה תשפר את מצבם התעסוקתי"/>
    <meta property="og:description" content="52% מהעובדים מעידים שהם מאושרים בעבודתם הנוכחית ו-45% מאמינים ששינויים בעולם העבודה יובילו לשכר גבוה יותר; לעומתם המנהלים מתקשים לזהות את הכוחות המעצבים את שוק העבודה העתידי, כך לפי מחקר עולמי של בית הספר למנהל עסקים של הארוורד ומכון הנדרסון של חברת הייעוץ The Boston Consulting Group"/>
  </head>
  <body>
    <article>
      <h1>מחקר: 61% מהעובדים חושבים שהטכנולוגיה תשפר את מצבם התעסוקתי</h1>
      <h2>52% מהעובדים מעידים שהם מאושרים בעבודתם הנוכחית ו-45% מאמינים ששינויים בעולם העבודה יובילו לשכר גבוה יותר; לעומתם המנהלים מתקשים לזהות את הכוחות המעצבים את שוק העבודה העתידי, כך לפי מחקר עולמי של בית הספר למנהל עסקים של הארוורד ומכון הנדרסון של חברת הייעוץ The Boston Consulting Group</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">מעין מנלה</a></address>
      <p>רוב העובדים מרוצים מעבודתם ומוכנים להסתגל לשינויים הצפויים בעולם העבודה, כך עולה ממחקר גלובאלי משותף של פרוייקט בית הספר למנהל עסקים של הארוורד ומכון הנדרסון של חברת הייעוץ הגלובאלית The Boston Consulting Group.</p>
      <p>61% מהעובדים אופטימיים לגבי ההשלכות של הטכנולוגיה על עתידם התעסוקתי. 52% מהעובדים שהשתתפו במחקרר העידו כי הם מרוצים ממקום העבודה הנוכחי שלהם, כאשר רק 20% אמרו שאינם מרוצים. בכל 11 המדינות שנסקרו, 45% מהעובדים העידו כי הם מאמינים שמצבם התעסוקתי השתפר בחמש השנים האחרונות ושיעור זהה של העובדים מאמינים ששינויים במקום העבודה, כולל שינויים טכנולוגיים, יביאו לשכר גבוה יותר. 43% מאמינים שהשינויים יובילו לכך שעבודתם תהיה מספקת ובעלת משמעות רבה יותר.</p>
      <p>העובדים הפגינו רמות גבוהות של מודעות לתהליכים שעשויים להשפיע על חיי העבודה שלהם והבינו את הצורך שבלמידה והכשרה מקצועית. עם זאת, העובדים זיהו כי גורם מפתח שישפיע על עתידם בעולם העבודה קשור לפעולות בהן ינקטו החברות על מנת לתת מענה לצרכיהם המשתנים של הלקוחות.</p>
      <figure>
        <img src="https://images1.calcalist.co.il/PicServer3/2017/05/10/724507/16_l.jpg"/>
        <figcaption>רובוטים במפעל. העובדים מאמינים שהטכנולוגיה תשפיע באופן חיובי על עתידם התעסוקתי <br/>צילום: The Register</figcaption>
      </figure>
      <p>מנהלי החברות לעומת זאת רואים את העתיד בצורה שונה ומתקשים לזהות ולפעול לפי הכוחות המעצבים את שוק העבודה העתידי. המנהלים הצביעו על הפחד של העובדים מפני שינוי כאחת הסיבות העיקריות שמעכבות אותם מלהתכונן לשוק העבודה העתידי. אבל העובדים מצידם, כאמור, דווקא אופטימיים: יותר מ-50% מהעובדים חשבו שהתמורות שמשפיעות על עולם העבודה הן דווקא חיוביות עבורם. </p>
      <p>העובדים יודעים שעליהם להתכונן על מנת לעמוד באתגרים החדשים שמציבים בפניהם השינויים בעולם העבודה. שלושה מארבעה עובדים שהשתתפו במחקר הכירו בצורך להתכונן לעתיד של עולם העבודה. שניים משלושה מהעובדים הביעו ביטחון ביכולתם להתכונן לשינויים.</p>
      <p>46% מהעובדים חושבים שהאחריות להכנה לעתיד רובצת על כתפיהם ואילו 20% בלבד מאמינים שזהו תפקידה של הממשלה ו-19% חושבים שזהו תפקידו של המעסיק שלהם.</p>
      <p>המעסיקים מצידם מאמינים שהגורמים שישפיעו על הארגון שלהם בחמש השנים הקרובות הם הציפייה של העובדים למציאת איזון בין העבודה לחיים הפרטיים באמצעות אפשרויות עבודה גמישות (46%); הצורך לשפר את כישורי העובדים (44%) והקושי במציאת עובדים לתפקידים 'חדשים' שעדיין נמצאים בהתהוות.</p>
      <p>הסיבות שמונעות מארגונים להתכונן כעת לעתיד לבוא הן: "לארגון יש כרגע עדיפויות אסטרטגיות אחרות" (50%); "ההשלכות של השינויים הצפויים על הארגון הן עדיין בעתיד הרחוק מדי" (39%) ולבסוף "השינויים העתידיים והשפעתם עדיין לא מספיק ברורה" (34%).</p>
      <p>בנוסף, עובדים דירגו את כלכלת הגיג ומציאת עבודה כפרילנסרים בפלטפורמות הדיגיטליות במקום השלישי ברשימת הגורמים שיש להם השפעה רבה על עתידם. המנהלים שלהם לעומת זאת דירגו את מציאת עובדים בפלטפורמות הדיגיטליות כמקור לכוח אדם מיומן כאחד הדברים המשפיעים הכי פחות על עולם העבודה העתידי.</p>
      <p>העובדים לא מצפים מהממשלות שלהם להגן עליהם מפני תמורות טכנולוגיות, והם גם יודעים שההגנה הטובה ביותר עבורם מפני טכנולוגיה שתהפוך אותם ללא רלוונטיים היא הכשרה בעבודה ולמידה.</p>
      <p>המחקר סקר 11 אלף עובדים בעלי מיומנויות בינוניות (ללא תואר ראשון) ב11 מדינות, ו-6,500 מנהיגים עסקיים ב8 מדינות, כדי לייצר תמונת מצב גלובאלית על התפיסה של הכוחות שיעצבו את עתיד העבודה, ביניהם: טכנולוגיה חדשה, עבודה מרחוק, כוח עבודה אפשרי, הגנה על עובדים על ידי הממשל ושינויים רגולטוריים המשפיעים על הסחר.</p>
    </article>
  </body>
</html>