<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_12/ricercatricedella-pianta-robotsiamo-regnodella-fantascienza-270281ee-0593-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="La ricercatrice della pianta robot:«Siamo nel regno della fantascienza»"/>
    <meta property="og:description" content="Barbara Mazzolai è tra le 25 donne che contano di più nella comunità degli esperti di robotica e automazione: «Dal mondo vegetale straordinari spunti tecnologici»"/>
  </head>
  <body>
    <article>
      <h1>La ricercatrice della pianta robot:<br/>«Siamo nel regno della fantascienza»</h1>
      <h2>Barbara Mazzolai è tra le 25 donne che contano di più nella comunità degli esperti di robotica e automazione: «Dal mondo vegetale straordinari spunti tecnologici»</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Giovanni Caprara</a></address>
      <p>«Sin da piccola mi piaceva studiare la natura, cercare di capire gli organismi viventi, le piante. Ma non avrei mai pensato di riuscire a realizzare i miei sogni, come invece è accaduto». Ascoltando Barbara Mazzolai rami, fiori e radici si animano e t’accorgi che non li hai mai guardati come le sue parole te li mostrano: esseri viventi dai quali imparare molte cose. «Li ho studiati con passione — racconta — e mi sono accorta delle loro straordinarie capacità. Ero una biofisica ma presto sono stata attratta dalla possibilità di riprodurre le loro facoltà. L’obiettivo? Costruire un robot che le ricreasse. Così mi sono avvicinata all’ingegneria ed è nato il plantoide, il primo robot al mondo ispirato alle piante». E Barbara Mazzolai, 51 anni, è stata inserita nella classifica della RoboHub, la maggiore comunità scientifica internazionale che riunisce gli esperti di robotica e automazione, tra le 25 donne più geniali del settore.</p>
      <h4>Intuizioni seguite anche da Stanford e Mit</h4>
      <p>Il plantoide continua a crescere nel Centro di micro-biorobotica dell’Istituto Italiano di tecnologia a Pontedera che lei dirige. «Le nuove tecnologie ci consentono di imitare sempre di più ciò che succede in natura — spiega — e ora gli apici delle sue radici hanno micro-stampanti 3D che generano dei prolungamenti». Il plantoide è nato grazie ad un progetto europeo che Barbara ha vinto. Presto le sue intuizioni si sono diffuse trovando seguaci anche nelle grandi università americane come Stanford e il Mit.</p>
      <h4>Capacità di adattamento e innovazione</h4>
      <p>«Le piante sono una fonte straordinaria di ispirazione — continua —. Cercando di riprodurle si trovano soluzioni incredibili sviluppando inaspettate tecnologie. Conosciamo ancora così poco l’ambiente e gli organismi vegetali ci insegnano soprattutto una capacità di adattamento che ignoriamo. Nello stesso tempo impariamo a scoprire una realtà che ha della fantascienza». Per diffondersi, ad esempio: «Le radici affrontano l’ambiente ostile del sottosuolo, devono comprendere la sfida e trovare il modo giusto nello sviluppo, cercando acqua e risorse. Le piante trovano di continuo il modo di adeguarsi all’ambiente modificando il loro corpo. Inoltre sono sempre giovani perché magari hanno radici di centinaia di anni mentre i rami si rinnovano di continuo».</p>
      <h4>Capacità decisionale</h4>
      <p>Le idee nuove però talvolta sono difficili da accettare, come racconta lei nel libro-intervista Da Grande farò (Editoriale scienza). «Quando proposi il plantoide la comunità scientifica non l’accettava — ricorda —. Ma sono andata avanti senza scoraggiarmi, mettendoci tutta la mia determinazione. E alla fine è nato». Barbara Mazzolai racconterà la sua straordinaria storia di innovatrice al Teatro Dal Verme di Milano durante la quinta edizione del Dreamers Day. E parlerà anche delle preziose applicazioni che possono derivare dal mondo vegetale. «Le piante rampicanti, ad esempio, compiono operazioni apparentemente impossibili per svilupparsi e penetrare in luoghi che sembrano inaccessibili. E arrivano persino a sostenere le strutture a cui si aggrappano. Da loro possiamo ricavare suggerimenti per realizzare robot in grado di esplorare ambienti tra i detriti oppure utili agli archeologici o all’agricoltura: li stiamo studiando a L’Aquila con il Gran Sasso Science Institute». Le piante libere nell’aria e nella terra sono, insomma, una continua ispirazione. «Certo — conclude Barbara —. Sanno prendere anche delle decisioni. E noi non potremmo vivere senza le piante».</p>
    </article>
  </body>
</html>