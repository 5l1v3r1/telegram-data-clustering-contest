<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motori.corriere.it/motori/attualita/19_novembre_12/sfida-nuove-ibride-gpl-1100-chilometri-30-euro-bf9248fa-00bf-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="La sfida delle nuove ibride a Gpl1.100 chilometri con 30 euro"/>
    <meta property="og:description" content="Dal web alle officine specializzate: gli impianti a gas che rilanciano le tri-fuel: al motore a benzina e a quelli elettrici ora si può aggiungere una terza forza di propulsione. Come funzionano e quanto costano gli impianti per trasformare le full hybrid"/>
  </head>
  <body>
    <article>
      <h1>La sfida delle nuove ibride a Gpl<br/>1.100 chilometri con 30 euro</h1>
      <h2>Motore a benzina, più motore elettrico, più alimentazione a Gpl: è il tri-fuel. Come funziona e quanto costa l’impianto per trasformare a gas anche le full hybrid</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Luca Zanini</a></address>
      <p>Toyota (prima a puntare sulle ibride, 22 anni fa) testa da tre anni, in Giappone, veicoli con motore endotermico a gas e motore elettrico. E nel 2017 ha lanciato «Gpn» (nella foto): il primo taxi ibrido alimentato a Gpl</p>
      <p>La mobilità sostenibile si prepara a nuovi traguardi. E cresce la coscienza ambientalista degli automobilisti. Con qualche curiosa impennata di ingegnosità: è il caso della nuova tendenza ad unire ai vantaggi della propulsione ibrida quelli dell’impianto a gas. Gpl per la precisione. Non stupitevi e non allarmatevi: ormai sono alcuni anni che gli impianti Gpl per ibride sono sul mercato nazionale (la procedura di collaudo del montaggio è stata codificata dalla Motorizzazione nel 2013). Una nicchia di mercato in crescita, con una quarantina di officine specializzate e una manciata di produttori di impianti: Brc, Romano Autogas, Emer, Landirenzo e Zavoli. Le esperienze fin qui condotte sembrano promettere bene, almeno a dar retta alle chat su blog e forum. E la scelta inizia a sedurre anche i costruttori: già a fine 2017, Suzuki ha lanciato le prime mild hybrid a gas, con impianto a Gpl Brc.</p>
      <h4>Da 1.300 a 1.500 euro, quando vale la spesa</h4>
      <p>«Ho montato un impianto a gas propano sul mio Suv Lexus e sono pienamente soddisfatto», scrive un automobilista di Parma in uno dei tanti blog di settore. «Con 30 euro di Gpl, e l’ausilio dei motori elettrici nella mia Toyota Rav 4 ibrida — assicura un altro — si possono percorrere 1.100 chilometri». Tuttavia, se da un lato la maggior parte degli installatori è pronta a giocarsi la reputazione promettendo che sicurezza, resa ed affidabilità del veicolo ibrido convertito a Gpl — dunque tri-fuel — resteranno immutate, sull’effettiva convenienza pesa il costo di installazione. Per l’impianto si spendono da 1300 a 1500 euro e l’ammortamento comporta lunghe percorrenze (almeno 20 mila km). Il primo discrimine è: usate molto la vostra ibrida su percorsi urbani e poco fuori città? Allora forse l’installazione dell’impianto Gpl non conviene (men che meno il metano). Diverso il discorso se l’alimentazione a gas del motore termico serve a risparmiare su lunghe percorrenze annuali su autostrade e statali.</p>
      <h4>MOLTI DUBBI SULLA CONVENIENZA <br/>VENGONO AFFRONTATI SUL BLOG<br/>DEL GRUPPO ACQUISTO IBRIDO</h4>
      <h4>Risparmi se ci si appoggia a un’associazione</h4>
      <p>C’è poi il problema della garanzia sull’auto: quella originale (per alcune marche fino a 5 o 10 anni) rischia di decadere in caso di modifiche come l’installazione di una centralina e di nuovi iniettori per l’alimentazione Gpl. E seppure quasi tutti gli installatori forniscano ampia garanzia sui pezzi modificati oltre che sugli impianti Gpl, non è detto che recandovi in officina alla casa madre per una riparazione di routine non vi sentiate dire che la garanzia originaria non è più effettiva (sebbene, per legge, sulle parti non modificate permanere). <br/>Molti dubbi sulla convenienza dell’operazione vengono affrontati sui blog del GAI, Gruppo acquisto ibrido (circa 1700 iscritti), una delle comunità online più seguite dai neofiti delle auto a trazione ecologica o mista. Il GAI è un riferimento utile anche per risparmiare: sia sull’acquisto di un’auto nuova sia sul costo di un impianto Gpl su ibrida, che può scendere anche a circa mille euro. Finora circa 100 soci ne hanno approfittato.</p>
      <h4>Le bombole da cambiare ogni 10 anni</h4>
      <p>Certo, va considerato che per legge le bombole vanno cambiate dopo 10 anni (non devono però essere revisionate periodicamente): con un costo da 300 a 500 euro. Fare il pieno, comunque, non è più complicato come una volta: in Italia i distributori di carburante dotati di Gpl sono circa 4 mila, segnalati da una App. Molti tassisti, per i quali il risparmio è obiettivo primario, sperimentano con successo vari modelli trasformati in «tri-fuel» come Toyota Auris (monta serbatoio Gpl da 72 litri lordi, autonomia a gas circa 800 km) e Prius. Intanto Toyota (prima a puntare sulle ibride, 22 anni fa) testa da tre anni, in Giappone, veicoli con motore endotermico a gas e motore elettrico. E nel 2017 ha lanciato «Gpn», il primo taxi ibrido alimentato a Gpl.</p>
    </article>
  </body>
</html>