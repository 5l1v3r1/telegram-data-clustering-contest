<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546586.html/%DA%A9%D8%A7%D8%B1%D8%B4%DA%A9%D9%86%DB%8C-%D8%AF%D8%B1-%D8%AA%D8%A7%D9%85%DB%8C%D9%86-%D8%B3%D9%87%D9%85-%D8%B4%D9%87%D8%B1%D8%AF%D8%A7%D8%B1%DB%8C-%D8%A7%D8%B1%D8%A7%DA%A9-%D8%A7%D8%B2-%D8%AA%D8%B5%D9%81%DB%8C%D9%87-%D9%BE%D8%B3%D8%A7%D8%A8-%D9%81%D8%A7%D8%B6%D9%84%D8%A7%D8%A8--%D9%85%D8%AD%DB%8C%D8%B7-%D8%B2%DB%8C%D8%B3%D8%AA-%D8%A8%D9%87%D8%A7%D9%86%D9%87-%DA%AF%DB%8C%D8%B1%DB%8C-%D9%85%DB%8C-%DA%A9%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T22:34:00+00:00"/>
    <meta property="og:title" content="کارشکنی در تامین سهم شهرداری اراک از تصفیه پساب فاضلاب/ محیط زیست بهانه گیری می کند!"/>
    <meta property="og:description" content="عضو شورای اسلامی کلانشهر اراک در خصوص سهم شهرداری اراک از تصفیه پساب فاضلاب این شهر گفت: باور دارم که در این مورد کارشکنی صورت می گیرد."/>
  </head>
  <body>
    <article>
      <h1>کارشکنی در تامین سهم شهرداری اراک از تصفیه پساب فاضلاب/ محیط زیست بهانه گیری می کند!</h1>
      <h2>در صحن رسمی شورای اسلامی کلاشنهر اراک مطرح شد</h2>
      <address>
        <time datetime="2019-11-11T22:34:00+00:00">11 Nov 2019, 22:34</time>
      </address>
      <p>عضو شورای اسلامی کلانشهر اراک در خصوص سهم شهرداری اراک از تصفیه پساب فاضلاب این شهر گفت: باور دارم که در این مورد کارشکنی صورت می گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ علی جعفر محصولی عضو شورای اسلامی کلانشهر اراک عصر امروز در صحن رسمی این شورا در خصوص سهم شهرداری اراک از تصفیه پساب فاضلاب این شهر گفت: باور دارم که در این مورد کارشکنی صورت می گیرد.</p>
      <p>محصولی افزود: در حال حاضر این آب را به قطب صنعتی خیر آباد می فروشند؛ باید پرسید چرا برای آنها آلودگی ندارد ولی برای شهرداری آلودگی دارد؟</p>
      <p>وی با تاکید بر اینکه از این نوع آب در کل دنیا و حتی در شهر تهران نیز جهت آبیاری چمن ها و درختان استفاده می شود، عنوان کرد: معتقدم که شورا در این خصوص کم کاری کرده است. شورا باید بیشتر از این برای محقق کردن این مهم پای‌کار باشد و این موضوع را پیگیری کند.</p>
      <p>عضو شورای اسلامی کلانشهر اراک با بیان اینکه حتی در بازه ای از زمان این آب را به کشاورزان فراهانی هم می فروختند، اظهار کرد: شورا باید تمام تلاش خود را به کار گیرد تا آنچه که سهم شهرداری از این پساب است را جهت آبیاری چمن و درختان به دست آورد.</p>
      <p>وی ضمن اشاره به اعتراض شورای قبل به خانم ابتکار رئیس سابق سازمان محیط زیست کشور ادامه داد: در حال حاضر می گویند که باید شهرداری این آب را خریداری کند در صورتی که این پول را روی قبض آب شهروندان بنام پساب دریافت می کنند. نمی شود که یک بار از طریق قبض از مردم دریافت پول داشته باشند و یک بار هم از طریق شهرداری این کار را انجام دهند.</p>
      <p>محصولی با تاکید بر اینکه مسئولین مربوطه باید در این خصوص پاسخ گو باشند، در پاسخ به عدم آماده بودن زیرساخت های لازم برای انتقال این آب، خاطر نشان کرد: استانداری باید از پول دولت زیر ساخت های لازم مانند لوله کشی مسیر انتقال را انجام دهد.</p>
      <p>
        <b>محیط زیست در راستای تامین سهم شهرداری از تصفیه پساب فاضلاب بهانه گیری می کند</b>
      </p>
      <p>طوفان محمدی دبیر شورای اسلامی کلانشهر اراک نیز در این خصوص گفت: یکی از مسائلی که محیط زیست بیان می کند این است که باید برای تصفیه خانه پایش دائمی صورت گیرد.</p>
      <p>محمدی افزود: این در حالی است که آب مورد بحث از نظر کیفیت توسط یکی از کارشناسان دانشگاه امیرکبیر سنجیده شده است و گفتند که کیفیت بسیار مناسبی دارد و اگر ۵۲ آیتم کیفیتی لازم باشد این آب از ۵۱ آیتم برخوردار است و برای آبیاری فضای سبز نمی تواند مشکلی را ایجاد کند.</p>
      <p>وی عنوان کرد : در حال حاضر محیط زیست این بهانه را می آورد که باید دستگاهی تهیه شود که پایش لحظه لحظه را انجام دهد، که این دستگاه بسیار گران است.</p>
      <p>دبیر شورای اسلامی کلانشهر اراک ادامه داد: مسئله بزرگتر این است که می خواهند حق آبه تالاب را فراهم کنند و در حال حاضر این آب وارد تالاب می شود و محیط زیست نگران این مسئله هست و به همین دلیل از حق شهرداری ممانعت می کند.</p>
      <p>وی خاطر نشان کرد: متاسفانه محیط زیست بهانه دارد و به همین دلیل این ممانعت را انجام می دهد و این بهانه نیاز به پیگیری دارد.</p>
      <p>
        <b>برآورد ۱۷ میلیاردی برای اصلاح ۷۰ دستگاه اتوبوس در پارکینگ مانده</b>
      </p>
      <p>حجت الله مرادی معاون فنی و عمرانی شهرداری اراک در تماسی تلفنی در پاسخ به سوال یکی از اعضای شورا در خصوص نحوه هزینه کرد ۹۰۰ میلیون تومان به دست از آمده از محل فروش اتوبوسهای فرسوده، گفت: از محل فروش اتوبوس های فرسوده جمعا ۹۰۰ میلیون تومان به دست آمده بود که ابتدا بنا براین بود که این مبلغ برای بازسازی برخی از اتوبوسهای در پارکینگ مانده استفاده شود.</p>
      <p>مرادی افزود: بعد از جلسات متعدد نهایتا بعد از ارجاع به شورا پیشنهاد شد که ۵۰ درصد مبلغ ذکر شده هزینه شارژ انبار سازمان اتوبوسرانی شود که این مجوز نیز صادر شد.</p>
      <p>وی ضمن بیان اینکه در حال حاضر ۴۵۰ میلیون تومان از ۹۰۰ میلیون تومان موجود است، تصربح کرد: با توجه به اینکه این رقم مبلغ کمی برای بازسازی اتوبوس ها بود و نهایتا کفاف یک و یا دو دستگاه را بیشتر نمی داد به صورت عمده اقدامی صورت نگرفت.</p>
      <p>مرادی عنوان کرد: درحال حاضر جهت بازسازی ۷۰ دستگاه اتوبوس، ۱۷ میلیارد تومان برآورد شده است که در ادامه همان برنامه باید به این بخش اختصاص یابد. آن ۴۵۰ میلیون نیز همچنان در حساب موجود است که می تواند به عنوان پرداخت اولیه به هر شرکتی که با آن قرارداد بسته می شود، پرداخت گردد.</p>
      <p>
        <b>اعطای امتیاز به ساکنان خیابان محسنی جهت عقب نشینی</b>
      </p>
      <p>سعید نادری رئیس کمیسیون املاک شورای اسلامی کلانشهر اراک در این جلسه گفت: خیابان های حصار و محسنی سال هاست که به صورت نیمه کاره مانده است و خانه ها و مغازه ها به صورت نامنظم، یکی جلو و یکی عقب است.</p>
      <p>نادری افزود: در همین راستا امتیازی در نظر گرفته شده است که ساکنین و کسبه ترغیب شوند تا عقب نشینی ها را انجام دهند و معبر به صورت یکسان در بیاید.</p>
      <p>وی عنوان کرد: در خیابان محسنی به ازای هر یک متر مربع عقب نشینی عرصه ملک، برای تعریض خیابان محسنی، دو متر مربع تراکم مسکونی اختصاص می یابد. همچنین به ازای هر متر، ۰.۵ متر مربع تراکم تجاری در نظر گرفته شده است.</p>
      <p>رئیس کمیسیون املاک شورای اسلامی کلانشهر اراک اظهار کرد: چنانچه تامین پارکینگ مورد نیاز در املاک مورد نظر در داخل ملک مربوطه امکان پذیر نباشد با توجه به الزام تامین پارکینگ، این موضوع از طریق پرداخت هزینه ی تامین پارکینگ به حساب ویژه تامین و احداث پارکینگ های تجمعی و عمومی شهرداری امکان پذیر خواهد بود.</p>
      <p>وی بیان کرد: در خیابان حصار با توجه به در دست تهیه بودن طرح پیاده راه مطلبی در خصوص عقب نشینی مطرح نشده است بلکه بیشتر مطالب حول محور تغییر کاربری مغازه های فعال در این خیابان است. طبق پیشنهاد کارگروه تسهیل به منظور پویایی محدوده استقرار کاربری هایی مانند تفریحی، توریستی، پذیرایی، اقامتی، سفره خانه سنتی، دفاتر خدمات مسافرتی، فروشگاه و نمایشگاه صنایع دستی و نگار خانه و آموزشگاه های هنری مطرح شده است.</p>
      <p>نادری خاطر نشان کرد: این مصوبه کارگروه تسهیل در صورت تصویب در شورا باید به کمیسیون ماده ۵ برود و پس از تصویب درآنجا معتبر خواهد بود.</p>
      <p>به گزارش دیارآفتاب؛ تعیین تعرفه ی ۵۰۰ هزار ریالی برای خدمات بازبینی و ارائه تصاویر دوربین های مدار بسته شهرداری اراک و اعطای امتیاز ویژه به املاک خیابان محسنی جهت عقب نشینی، از مصوبات صحن رسمی شورای اسلامی کلانشهر اراک بود.</p>
      <p>انتهای پیام/</p>
      <p> </p>
    </article>
  </body>
</html>