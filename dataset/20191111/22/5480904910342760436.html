<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/jourova-svoboda-vybojovana-sametovou-revoluci-neni-samozrejma/1819904?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T22:01:00+00:00"/>
    <meta property="og:title" content="Jourová: Svoboda vybojovaná sametovou revolucí není samozřejmá"/>
    <meta property="og:description" content="Brusel - Sametová revoluce přinesla před třiceti lety obyvatelům tehdejšího Československa svobodu a demokracii, kterou nelze brát jako nevratnou a zaručenou samozřejmost. Prohlásila to dnes česká eurokomisařka Věra Jourová při zahájení výstavy fotografií, která v bruselském sídle Evropské komise připomíná výročí pádu komunismu v listopadu 1989."/>
  </head>
  <body>
    <article>
      <h1>Jourová: Svoboda vybojovaná sametovou revolucí není samozřejmá</h1>
      <address><time datetime="2019-11-11T22:01:00+00:00">11 Nov 2019, 22:01</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Sametová revoluce přinesla před třiceti lety obyvatelům tehdejšího Československa svobodu a demokracii, kterou nelze brát jako nevratnou a zaručenou samozřejmost. Prohlásila to dnes česká eurokomisařka Věra Jourová při zahájení výstavy fotografií, která v bruselském sídle Evropské komise připomíná výročí pádu komunismu v listopadu 1989.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573508065_P201911111003601.jpg"/>
        </figure>
        <figure>
          <img src="https://i3.cn.cz/6/1573508113_P201911111003901.jpg"/>
        </figure>
        <figure>
          <img src="https://i3.cn.cz/6/1573508133_P201911111004201.jpg"/>
        </figure>
        <figure>
          <img src="https://i3.cn.cz/6/1573508166_P201911111004501.jpg"/>
        </figure>
      </slideshow>
      <p>Více než tři desítky velkoformátových černobílých snímků zachycují zlomové okamžiky z demonstrací na podzim 1989, ale i předcházející nepokoje během takzvaného Palachova týdne či následné nadšení z uvolnění poměrů a odchodu sovětských vojsk. Jejich autory jsou renomovaní fotografové Jan Šibík, Karel Cudlín, Petr Matička a další.</p>
      <p>Podle Jourové je výstava příležitostí připomenout, že revoluce byla příležitostí zařadit se mezi svobodné a demokratické státy, kterou si lidé museli odpracovat. "Češi a Slováci pracovali velmi tvrdě, aby jejich země více prosperovala a byla šťastnější," řekla eurokomisařka, jejíž tým výstavu ve spolupráci s Českým centrem v Bruselu a unijními zastoupeními obou zemí připravil. Zároveň zdůraznila, že cestu do Evropské unie a NATO otevřely Česku a Slovensku západní státy, kterým oba národy vděčí za mnohé.</p>
      <p>Jourová poznamenala, že třicet let po revoluci je česká společnost v mnoha směrech rozdělená a někteří lidé mají pocit, že jim svoboda nepřinesla příliš dobrého.</p>
      <p>"Nebylo lehké zbavit se bolševiků. Ještě mnohem těžší je zbavit se bolševického myšlení," podotkla Jourová. Komisařka, která bude mít v nové unijní exekutivě jako místopředsedkyně na starosti evropské hodnoty, zdůraznila, že hodlá ochraňovat hodnoty, které byly v totalitním Československu nemyslitelné: aktivní občankou společnost, vládu práva, nezávislou justici či pluralitu médií.</p>
      <p>Vernisáž po boku Jourové zahájil i její slovenský kolega Maroš Šefčovič, šéf slovenské diplomacie Miroslav Lajčák a český velvyslanec při EU Jakub Dürr.</p>
      <p>Výstava bude v přízemí hlavní budovy EK Berlaymont otevřena do 22. listopadu. Podobnou expozici chystá i Evropský parlament, v jehož bruselském sídle budou fotografie zachycující širší období od podpisu Charty 77 po revoluci k vidění od středy.</p>
    </article>
  </body>
</html>