<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_12/nazionale-cistana-orsolini-castrovilli-ecco-nuovi-giovani-mancini-italia-12e8eff6-054b-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Castrovilli, un calciatore ballerino per l’Italia: «Il mio calcio è come una danza»"/>
    <meta property="og:description" content="I tre nati nel 97 portano a 20 i debuttanti convocati dal c.t. azzurro in 18 mesi. Il loro obiettivo: «Mettere in difficoltà il tecnico...». Per euro 2020, ma soprattutto per il Mondiale 2022"/>
  </head>
  <body>
    <article>
      <h1>Castrovilli, un calciatore ballerino per l’Italia: «Il mio calcio è come una danza»</h1>
      <h2>Il giocatore della Fiorentina, uno dei tre debuttanti del c.t. Mancini con Cistana e Orsolini, faceva danza classica da bambino: «E ora cerco una scuola per ricominciare»</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Alessandro Bocci, inviato a Firenze</a></address>
      <p>Ne ha già fatti debuttare venti in diciotto mesi. Roberto Mancini l’Italia l’ha stravolta, rinnovata, ringiovanita. Il primo è stato Politano nell’amichevole con l’Arabia. L’ultimo il promettentissimo Tonali, lo scorso ottobre, a Vaduz con il Liechtenstein. Ora altri tre sono in rampa di lancio: Andrea Cistana, difensore del Brescia; Riccardo Orsolini, ala del Bologna controllato però dalla Juventus, e Gaetano Castrovilli, centrocampista stellina della Fiorentina.</p>
      <p><b>Tre classe 97 con storie differenti e un unico sogno: «Mettere in difficoltà il c.t.».</b> L’obiettivo è andare all’Europeo tra sette mesi anche se Mancini, con la loro convocazione, guarda avanti, al Mondiale 2022 in Qatar. Per Cistana, che due anni e sette mesi fa ha giocato l’ultima partita in serie D, il salto è enorme: «Ho fatto tanta gavetta e essere qui è un riconoscimento enorme». Orsolini, che in estate ha giocato l’Europeo Under 21 con Gigi Di Biagio, è più strutturato: «Voglio cogliere questa opportunità». Castrovilli, che da ragazzino faceva danza classica, vuole continuare sulla strada intrapresa a Firenze con Montella: «La Nazionale è un punto di partenza e non di arrivo».</p>
      <p><b>I tre hanno storie diverse. Cistana racconta che «due anni fa sarei stato contento di essere titolare in serie C…»,</b> Castrovilli paragona il calcio alla danza, «che ancora seguo attraverso video e a Firenze ora cercherò una scuola per riprendere a danzare nei momenti liberi». Il battesimo azzurro è il solito: cantare nella sala ristorante di Coverciano davanti ai compagni e allo staff. Cistana ha scelto una canzone di Venditti, Orsolini ha puntato su Cremonini, Castrovilli su un neo melodico napoletano: «Un’esperienza che ci è servita a entrare dentro il gruppo, sono stati tutti carini con noi, ci hanno accompagnato con gli applausi». Cistana è il più deluso «perché sono davvero stonato…».</p>
      <p><b>Orsolini ringrazia Mihajlovic e racconta, commosso, quanto gli manchi il suo allenatore «a cui devo moltissimo.</b> In queste ultime due settimane e mezzo non ho potuto sentirlo e mi dispiace molto. Avrei bisogno dei suoi consigli, anche di una parola di sostegno e vorrei raccontargli tutto di questa meravigliosa avventura». Cistana ha parlato con Balotelli, il grande escluso: «Mi ha fatto i complimenti e non mi ha detto altro», se l’è cavata. Castrovilli allontana i paragoni con Antognoni «che ha solo una settantina di presenze azzurre, sette gol e un Mondiale più di me…». Ragazzi giovani, facce pulite proiettate sul futuro. È l’Italia verde che chiede spazio. Mancini non si tira indietro. Altri tre sono all’orizzonte: Pinamonti, Sottil e Scamacca.</p>
    </article>
  </body>
</html>