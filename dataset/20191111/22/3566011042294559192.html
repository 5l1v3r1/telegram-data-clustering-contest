<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546593.html/%D8%A7%D8%B1%D9%88%D9%BE%D8%A7--%D8%A7%DB%8C%D8%B1%D8%A7%D9%86-%D8%A8%D8%A7-%D8%BA%D9%86%DB%8C-%D8%B3%D8%A7%D8%B2%DB%8C-%D8%AF%D8%B1-%D9%81%D8%B1%D8%AF%D9%88-%D8%A7%D8%B2-%D8%A8%D8%B1%D8%AC%D8%A7%D9%85-%D9%81%D8%A7%D8%B5%D9%84%D9%87-%DA%AF%D8%B1%D9%81%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T22:56:00+00:00"/>
    <meta property="og:title" content="اروپا: ایران با غنی‌سازی در فردو از برجام فاصله گرفته است"/>
    <meta property="og:description" content="وزرای خارجه سه کشور اروپایی با صدور بیانیه‌ای مشترک روز دوشنبه از اقدام ایران در غنی‌سازی اورانیوم در فردو ابراز نگرانی کردند."/>
  </head>
  <body>
    <article>
      <h1>اروپا: ایران با غنی‌سازی در فردو از برجام فاصله گرفته است</h1>
      <address>
        <time datetime="2019-11-11T22:56:00+00:00">11 Nov 2019, 22:56</time>
      </address>
      <p>وزرای خارجه سه کشور اروپایی با صدور بیانیه‌ای مشترک روز دوشنبه از اقدام ایران در غنی‌سازی اورانیوم در فردو ابراز نگرانی کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ فرانسه، آلمان و انگلیس، علی‌رغم عمل نکردن به تعهداتشان در برجام، در بیانیه‌ای مشترک روز دوشنبه از اقدام ایران در کاستن از تعهدات هسته‌ای ابراز نگرانی کرده‌اند. </p>
      <p>وزرای خارجه سه کشور اروپایی تصریح کرده‌اند اقدام اخیر ایران در فردو به منزله تسریع اقدامات این کشور در زمینه فاصله گرفتن از توافق هسته‌ای برجام است. </p>
      <p>در این بیانیه آمده است: «از اعلانیه‌های اخیر ایران در خصوص آغاز مجدد فعالیت‌های غنی‌سازی اورانیوم در فردو به شدت نگران هستیم. اقدام ایران با مفاد صریح برجام در خصوص فردو مغایرت دارد و تبعات بالقوه زیادی در زمینه اشاعه دارد.»</p>
      <p> در بخش دیگری از بیانیه آمده است: «این اقدام [غنی‌سازی در فردو] به منزله تسریع روند تأسف‌آور فاصله گرفتن ایران از تعهداتش ذیل برجام است.»</p>
      <p>کشورهای اروپایی از ایران خواسته‌اند تمامی اقدامات «ناسازگار با برجام» اعم از میزان ذخائر اورانیوم، محدوده مجاز غنی‌سازی و فعالیت‌های مربوط به تحقیق و توسعه را به عقب برگرداند. </p>
      <p>وزرای این سه کشور «اجرای کامل و موثر برجام» از سوی همه طرف‌ها را با اهمیت دانسته و بر عزم خود جهت ادامه تلاش‌‌ها برای حفظ توافق تأکید کرده‌اند. </p>
      <p>به گزارش فارس، آنها از ایران خواسته‌اند «طبق تعهداتش در برجام کاملاً با آژانس بین‌المللی انرژی اتمی به ویژه در چارچوب توافق جامع پادمانی و پروتکل الحاقی همکاری کند.»</p>
      <p>وزیران خارجه انگلیس، آلمان و فرانسه از آنچه به گفته آنها «عدم همکاری به موقع ایران» است ابراز نگرانی کرده‌اند.</p>
      <p>انتهای پیام/</p>
    </article>
  </body>
</html>