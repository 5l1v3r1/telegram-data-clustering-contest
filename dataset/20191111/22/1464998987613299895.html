<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/flood-fund-chennithala-criticized-thomas-isac"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-11T22:32:00+00:00"/>
    <meta property="og:title" content="പ്രളയദുരിതാശ്വാസത്തിന് ലഭിച്ച 1750 കോടി രൂപ വകമാറ്റിയത്‌ നീചമായ പ്രവൃത്തി: ചെന്നിത്തല"/>
    <meta property="og:description" content="തിരുവനന്തപുരം: പ്രളയദുരിതാശ്വാസത്തിന്‌ ലോകബാങ്കിൽ നിന്നും ലഭിച്ച 1750 കോടി രൂപ വക മാറ്റി ചിലവഴിച്ചത്‌ വഴി മാപ്പ്‌ അർഹിക്കാത്ത കുറ്റമാണ്‌ സർക്കാർ നടത്തിയിരിക്കുന്നതെന്ന് പ്രതിപക്ഷ നേതാവ് രമേശ്‌ ചെന്നിത്തല. ഇത്‌ സംബന്ധിച്ച വിവരം നിയമസഭയിൽ..."/>
  </head>
  <body>
    <article>
      <h1>പ്രളയദുരിതാശ്വാസത്തിന് ലഭിച്ച 1750 കോടി രൂപ വകമാറ്റിയത്‌ നീചമായ പ്രവൃത്തി: ചെന്നിത്തല</h1>
      <address><time datetime="2019-11-11T22:32:00+00:00">11 Nov 2019, 22:32</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>തിരുവനന്തപുരം: പ്രളയദുരിതാശ്വാസത്തിന്‌ ലോകബാങ്കിൽ നിന്നും ലഭിച്ച 1750 കോടി രൂപ വക മാറ്റി ചിലവഴിച്ചത്‌ വഴി മാപ്പ്‌ അർഹിക്കാത്ത കുറ്റമാണ്‌ സർക്കാർ നടത്തിയിരിക്കുന്നതെന്ന് പ്രതിപക്ഷ നേതാവ് രമേശ്‌ ചെന്നിത്തല. ഇത്‌ സംബന്ധിച്ച വിവരം നിയമസഭയിൽ തെളിവ്‌ സഹിതം പ്രതിപക്ഷം ഉന്നയിച്ചപ്പോൾ, മറുപടി ഇല്ലാത്ത ധനമന്ത്രി 'ഇതൊക്കെ സർവ്വ സാധരണമാണ്‌' എന്ന നിരുത്തരവാദപരമായ മറുപടിയാണ്‌ നൽകിയതെന്നും ചെന്നിത്തല ആരോപിച്ചു. </p>
      <p>ട്രഷറിയിൽ വരുന്ന പണം ഇന്ന കാര്യത്തിനാണെന്നു പറഞ്ഞ്‌ കെട്ടി വെക്കാറില്ലെന്നും, ആവശ്യത്തിനു ചിലവഴിക്കും എന്നാണ്‌ മന്ത്രിയുടെ വാദം. ചുരക്കം പറഞ്ഞാൽ, പ്രളയ ദുരിതാശ്വാസത്തിനു കിട്ടിയ 1750 കോടി രൂപയിൽ ഒരു രൂപ പോലും ദുരിതാശ്വാസ പ്രവർത്തനത്തിനു മുടക്കാതെ, നിത്യനിദാന ചിലവുകൾക്ക്‌ ചിലവഴിച്ചിരിക്കുകയാണ്‌ ഇടത്‌ സർക്കാർ.</p>
      <p>പ്രളയ ദുരിതാശ്വാസത്തിനു കിട്ടിയ പണം എന്ത്‌ കൊണ്ട്‌ അർഹരായവരിലേക്ക്‌ എത്തുന്നില്ല എന്ന കേരള ജനതയുടെ ചോദ്യത്തിനു ഉത്തരം കൂടിയാണ്‌ ഇന്ന് ലഭിച്ചത്‌. ഇത്‌ നീചമായ പ്രവൃത്തിയാണ്‌, കേരള ജനതയോടുള്ള വഞ്ചനയാണെന്നും അദ്ദേഹം പറഞ്ഞു. <br/> </p>
    </article>
  </body>
</html>