<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cultura/2019/11/11/da-michelin-il-concorso-live-the-motion-madetolast-2019-pn_20191111_00310/"/>
    <meta property="og:site_name" content="Askanews"/>
    <meta property="article:published_time" content="2019-11-11T22:39:46+00:00"/>
    <meta property="og:title" content="Da Michelin il concorso Live the Motion #MadeToLast 2019"/>
    <meta property="og:description" content="Milano, 11 nov. (askanews) – Michelin invita gli studenti dell’Alma Mater Studiorum Università di Bologna e dell’Università degli Studi di Napoli Federico II a sfidarsi proponendo idee innovative e originali su come comunicare e promuovere, tra i consumatori, i vantaggi di quei prodotti che garantiscono una lunga durata nel tempo, a favore di una mobilità […]"/>
  </head>
  <body>
    <article>
      <h1>Da Michelin il concorso Live the Motion #MadeToLast 2019</h1>
      <h2>Dedicato agli studenti universitari di Bologna e Napoli</h2>
      <address>
        <time datetime="2019-11-11T22:39:46+00:00">11 Nov 2019, 22:39</time>
      </address>
      <figure>
        <img src="http://www.askanews.it/wp-content/uploads/2019/11/20191111_233937_28F42700.jpg"/>
      </figure>
      <p>Milano, 11 nov. (askanews) – Michelin invita gli studenti dell’Alma Mater Studiorum Università di Bologna e dell’Università degli Studi di Napoli Federico II a sfidarsi proponendo idee innovative e originali su come comunicare e promuovere, tra i consumatori, i vantaggi di quei prodotti che garantiscono una lunga durata nel tempo, a favore di una mobilità sicura e sostenibile. Per iscriversi c’è tempo fino al 15 di novembre. Al vincitore andrà un premio di 8.000 euro.</p>
      <p>Viviamo in un mondo in cui le merci e le persone si muovono sempre di più e sempre più velocemente, un mondo in cui il numero dei veicoli aumenta, fino a farne prevedere più di un miliardo e mezzo già nel prossimo 2020. Ma all’alta domanda di mobilità non può più corrispondere – come è stato finora – un elevato consumo di materie prime e, conseguentemente, di sprechi. La mobilità efficiente e rispettosa dell’ambiente ha quindi bisogno di diffondere una cultura basata sull’impiego di prodotti in grado di mantenere, per un lungo periodo di vita, prestazioni elevate “Made to last – Fatte per durare”, garantendo sicurezza per gli utenti e alta sostenibilità nel rispetto dell’ambiente.</p>
      <p>Da queste premesse nasce Live The Motion #MadeToLast – il movimento per la mobilità sicura e sostenibile lanciato da Michelin che punta sulla lunga durata che i prodotti devono assicurare nel tempo – che a novembre coinvolgerà gli studenti di due Università italiane. Gli allievi dell’Alma Mater Studiorum Università di Bologna e dell’Università degli Studi di Napoli Federico II saranno chiamati a presentare nuovi e originali progetti di comunicazione sul tema “La strategia Michelin Long Lasting Performance: benefici economici, ambientali e sociali”, in una sfida in cui si daranno battaglia le menti più brillanti e creative. Il progetto migliore verrà premiato da Michelin con un finanziamento di 8.000 euro.</p>
      <p>In cosa consiste la sfida Long Lasting Performance. Gli studenti che decidono di partecipare al concorso dovranno prima di tutto individuare e dimostrare quali siano i benefici economici, ambientali e sociali delle tecnologie alla base della strategia Michelin Long Lasting Performance. In secondo luogo dovranno spiegare i motivi etici e pratici che spingono un’azienda come Michelin a garantire una lunga durata nel tempo dei prodotti, in questo caso i pneumatici, rinunciando così a venderne un po’ meno. Infine, nel ruolo di responsabili della comunicazione e/o nel settore innovazione dell’azienda, dovranno proporre ai consumatori in modo originale e innovativo tale strategia come best practice di economia circolare, dando visibilità alle sue implicazioni tecnologiche, economiche e sociali. In pratica dovranno rispondere alla domanda: “Come presentare ai consumatori i benefici della strategia Long Lasting Performance, in modo da orientare le loro scelte di acquisto verso prodotti che mantengano le loro proprietà nel tempo?”.</p>
      <p>Come si svolge il concorso universitario. La gara prevede una prima selezione che si svolgerà all’interno di ciascun ateneo (semifinale), in cui verranno scelti i team (ciascuna squadra può essere composta da una fino a tre persone) che andranno in finale. Le idee della campagna di comunicazione potranno avere un taglio più tecnico o più pubblicitario, l’importante è che siano efficaci per informare il pubblico e promuovere la cultura dell’ecosostenibilità. I due primi classificati di ciascun ateneo presenteranno il loro progetto in un evento finale aperto al pubblico in un tempo massimo di 5 minuti (nella modalità del pitch event). I team potranno presentare l’idea alla Giuria attraverso il supporto di un poster, una presentazione power point, un video.</p>
    </article>
  </body>
</html>