<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/lodicoalcorriere/index/12-11-2019/index.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="L’unità d’Italia non favorì tutti ma basta con le recriminazioni"/>
    <meta property="og:description" content="A chi scrivere il proprio punto di vista sulle cose? A chi affidare l’ indignazione e la speranza? Vi proponiamo di dirlo a Corriere"/>
  </head>
  <body>
    <article>
      <h1>L’unità d’Italia non favorì tutti <br/>ma basta con le recriminazioni</h1>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Aldo Cazzullo</a></address>
      <p><b>Caro Aldo</b>, <br/>a proposito delle ragioni del declino piemontese, vorrei ricordare che il Piemonte post-unitario ha sempre avuto ben poco a che fare con il Regno di Sardegna, di cui era la regione portante. Come sempre dopo l’assorbimento da parte di una realtà territoriale molto più ampia e squilibrata economicamente, socialmente, culturalmente e geograficamente, il Piemonte — ridotto ad entità regionale — ha precorso quella che sarebbe poi stata la sorte di Trieste, un’altra entità storico-geografica eccentrica rispetto all’Italia unitaria. <br/><b>Gian Carlo Scarsi</b> Mentone (Francia)</p>
      <p><b>Caro Gian Carlo</b>, <br/>Ringrazio tutti coloro, davvero tanti, che hanno scritto per commentare – o contestare, o ribadire – il declino politico-culturale del Piemonte. Lei in particolare coglie un punto sollevato anche da altri. Torino e il Piemonte non soltanto hanno dato il sangue per fare l’Italia; con l’unità d’Italia ci hanno perso. Il Piemonte era uno Stato da quasi mille anni, a cavallo tra Italia e Francia. All’improvviso si è trovato in un angolo. <br/>Quasi subito il re se ne andò: prima a Firenze, poi a Roma. Non era scontato che lo facesse; Berlino e Parigi non sono al centro della Germania e della Francia, sono le capitali della dinastia che le unificò. I Savoia fecero una scelta diversa. A Torino ci furono moti contro lo spostamento della capitale, repressi nel sangue, con decine di morti. A lungo, non più capitale politica e non ancora capitale industriale, Torino ristagnò. Era la città crepuscolare di Gozzano, in cui le belle signore mangiavano le paste nelle confetterie. Poi cominciò un’altra storia, con la nostra rivoluzione industriale. Che però non fu un regalo del destino; fu il frutto del genio e del lavoro del popolo piemontese, cui diedero un contributo fondamentale nel dopoguerra decine, centinaia di migliaia di lavoratori arrivati dal Sud. <br/>Certo, anche per Trieste non fu un affare ricongiungersi allo Stato italiano: da porto dell’Impero divenne a poco a poco una – splendida – città di provincia. Ma la più danneggiata è stata Napoli, che era di gran lunga la metropoli più grande della penisola. Però, oltre 150 anni dopo, l’Italia ormai è fatta. E anche grazie alle grandi migrazioni interne ci siamo mescolati tra di noi. Forse è arrivato davvero il momento di rinunciare alle recriminazioni incrociate.</p>
      <p><a href="https://www.corriere.it/lodicoalcorriere/index/11-11-2019/index.shtml">Giorno Precedente</a> <a href="https://www.corriere.it/lodicoalcorriere/index/13-11-2019/index.shtml">Giorno Successivo</a></p>
      <h4>LE ALTRE LETTERE DI OGGI</h4>
      <h4>L'ingiustizia</h4>
      <h4>«Lavorare a Milano: il caro alloggi non aiuta i giovani»</h4>
      <p>Si parla spesso di Milano come approdo lavorativo per antonomasia per i giovani italiani, segnatamente meridionali. Ed è vero! Meno spesso, invece, si cita Milano come luogo in cui si verifica, e persino si accentua, quello spiacevole fenomeno di trasferimento di ricchezza dai giovani in cerca di emancipazione a categorie sociali (spesso) già affermate e che giocano il ruolo di offerenti nella sfibrante ricerca di un alloggio. È sotto gli occhi di tutti l’attuale sbilanciamento tra domanda e offerta di alloggi nel capoluogo lombardo, il che conduce a una dinamica rialzista dei canoni che sta costringendo tanti giovani — e molto spesso le famiglie — a sacrifici immani per soddisfare il bisogno di avere una casa. Qualcuno mi risponderà «è il mercato, bellezza!», mentre altri citeranno il famoso economista neoclassico Alfred Marshall e la sua nota teoria della domanda e dell’offerta. Nondimeno, penso che uno Stato che si rispetti debba intervenire — tra le altre cose — per frenare questa stortura e dare finalmente ai giovani lavoratori la possibilità di costruirsi un futuro. Dover impiegare il 40/50 % del proprio salario per pagare un affitto svilisce le aspettative dei giovani e li sacrifica sull’altare dell’arricchimento di chi qualcosa lo possiede già. Quei giovani con cui spesso la classe dirigente si è riempita la bocca definendoli «classe dirigente del futuro», e che in virtù di ciò dovrebbero essere facilitati e rasserenati per assolvere al meglio a questo delicato e gravoso compito; ma che invece, alla prova dei fatti, si vedono addirittura ostacolati. <br/><b>Dario Prezzavento</b></p>
      <ul>
        <li>
          <h4>CAMBIAMENTI</h4>
          <h4>
            <a href="https://www.corriere.it/lodicoalcorriere/index/12-11-2019/storia-non-si-ripete-mai-due-volte_ba488b58-0569-11ea-a1df-d75c93ec44da.shtml">La storia non si ripete mai due volte</a>
          </h4>
          <p>Antonio Maggiorelli</p>
        </li>
        <li>
          <h4>PARTITI</h4>
          <h4>
            <a href="https://www.corriere.it/lodicoalcorriere/index/12-11-2019/scelte-politiche-legate-troppo-sondaggi_ba488b58-0569-11ea-a1df-d75c93ec44da.shtml">«Scelte politiche legate troppo ai sondaggi»</a>
          </h4>
          <p>Michele Fazzi</p>
        </li>
        <li>
          <h4>ITALIA ‘90</h4>
          <h4>
            <a href="https://www.corriere.it/lodicoalcorriere/index/12-11-2019/il-tifo-maradona-oltre-colori-napoli_ba488b58-0569-11ea-a1df-d75c93ec44da.shtml">«Il tifo per Maradona oltre i colori del Napoli»</a>
          </h4>
          <p>Nicola Campoli, Napoli;</p>
        </li>
        <li>
          <h4>FIERA DEL TARTUFO</h4>
          <h4>
            <a href="https://www.corriere.it/lodicoalcorriere/index/12-11-2019/pagamenti-contanti-nessun-controllo_ba488b58-0569-11ea-a1df-d75c93ec44da.shtml">«Pagamenti in contanti e nessun controllo»</a>
          </h4>
          <p>Marco Poletti</p>
          <p>
            <a href="https://www.corriere.it/lodicoalcorriere/lettere">Tutte le lettere</a>
          </p>
        </li>
      </ul>
      <h3>INVIATECI LE VOSTRE LETTERE</h3>
      <p>Vi proponiamo di mettere in comune esperienze e riflessioni. Condividere uno spazio in cui discutere senza che sia necessario alzare la voce per essere ascoltati. Continuare ad approfondire le grandi questioni del nostro tempo, e contaminarle con la vita. Raccontare come la storia e la cronaca incidano sulla nostra quotidianità. Ditelo al Corriere.</p>
      <h4>MARTEDI - IL CURRICULUM</h4>
      <p>Pubblichiamo la lettera con cui un giovane o un lavoratore già formato presenta le proprie competenze: le lingue straniere, l’innovazione tecnologica, il gusto del lavoro ben fatto, i mestieri d’arte; parlare cinese, inventare un’app, possedere una tecnica, suonare o aggiustare il violino</p>
      <p>
        <a href="mailto:letterealdocazzullo@corriere.it">Invia il CV</a>
      </p>
      <h4>MERCOLEDI - L'OFFERTA DI LAVORO</h4>
      <p>Diamo spazio a un’azienda, di qualsiasi campo, che fatica a trovare personale: interpreti, start-upper, saldatori, liutai. </p>
      <p>
        <a href="mailto:letterealdocazzullo@corriere.it">Invia l'offerta</a>
      </p>
      <h4>GIOVEDI - L'INGIUSTIZIA</h4>
      <p>Chiediamo di raccontare un’ingiustizia subita: un caso di malasanità, un problema in banca; ma anche un ristorante in cui si è mangiato male, o un ufficio pubblico in cui si è stati trattati peggio. Sarà garantito ovviamente il diritto di replica</p>
      <p>
        <a href="mailto:letterealdocazzullo@corriere.it">Segnala il caso</a>
      </p>
      <h4>VENERDI -L'AMORE</h4>
      <p>Chiediamo di raccontarci una storia d’amore, o di mandare attraverso il Corriere una lettera alla persona che amate. Non la posta del cuore; una finestra aperta sulla vita. </p>
      <p>
        <a href="mailto:letterealdocazzullo@corriere.it">Racconta la storia</a>
      </p>
      <h4>SABATO -L'ADDIO</h4>
      <p>Vi proponiamo di fissare la memoria di una persona che per voi è stata fondamentale. Una figlia potrà raccontare un padre, un marito la moglie, un allievo il maestro. Ogni sabato scegliamo così il profilo di un italiano che ci ha lasciati. Ma li leggiamo tutti, e tutti ci arricchiranno. </p>
      <p>
        <a href="mailto:letterealdocazzullo@corriere.it">Invia la lettera</a>
      </p>
      <h4>DOMENICA - LA STORIA</h4>
      <p>Ospitiamo il racconto di un lettore. Una storia vera o di fantasia. </p>
      <p>
        <a href="mailto:letterealdocazzullo@corriere.it">Invia il racconto</a>
      </p>
      <h4>LA FOTO DEL LETTORE</h4>
      <p>Ogni giorno scegliamo un’immagine che vi ha fatto arrabbiare o vi ha emozionati. La testimonianza del degrado delle nostre città, o della loro bellezza.</p>
      <p>
        <b>Inviateci le vostre foto su Instagram all'account @corriere</b>
      </p>
    </article>
  </body>
</html>