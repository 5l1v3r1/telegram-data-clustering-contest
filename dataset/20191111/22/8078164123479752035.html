<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_12/mondiali-under-17-brasile-italia-2-0-azzurri-sono-fuori-6cc95e78-04e4-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Mondiali Under 17: Brasile-Italia 2-0, gli azzurri sono fuori"/>
    <meta property="og:description" content="Calcio, Mondiali Under 17: Brasile-Italia 2-0, gli azzurri sono fuori. La squadra di Nunziata si ferma ai quarti a Goiania, battuta dai padroni di casa con le reti di Patryck (6’) e di Peglow (40’)"/>
  </head>
  <body>
    <article>
      <h1>Mondiali Under 17: Brasile-Italia 2-0, gli azzurri sono fuori</h1>
      <h2>La squadra di Nunziata si ferma ai quarti contro i padroni di casa ed eguaglia il miglior risultato di sempre. È la Nazionale più multietnica, con Gnonto, Udogie e Tongya</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Salvatore Riggio</a></address>
      <p>Il sogno dell’Italia Under 17, la nostra Nazionale più multietnica di sempre, finisce ai quarti di finale. Gli azzurrini perdono 2-0 contro il Brasile padrone di casa, che ora si giocherà un posto in finale contro la Francia (Messico-Olanda l’altra semifinale). Per i ragazzi del c.t. Carmine Nunziata questo resta il miglior risultato di sempre nella rassegna iridata di categoria, eguagliando i quarti raggiunti 10 anni fa, nel 2009, quando a eliminarci era stata la Svizzera. Per la Seleçao, davanti ai quasi 14mila spettatori dell’Estadio Olimpico di Goiania, sono decisive le reti di Patryck e Peglow nel primo tempo.</p>
      <p><b>All’Italia resta la grande amarezza delle occasioni buttate al vento, come quella del nerazzurro Gnonto (grande protagonista in questo Mondiale)</b> a 8’ dalla fine che avrebbe potuto riaprire il match. La differenza tra gli azzurrini e i verdeoro è tutta nella precisione davanti alla porta. L’avvio di gara del Brasile è devastante. Italia schiacciata nella propria metà campo e rete dei padroni di casa già al 6’ con il sinistro di Patryck. Passati in svantaggio, gli azzurrini crescono e in un paio di occasioni vanno vicini al pari, ma nel loro momento migliore il Brasile raddoppia al 40’ Peglow.</p>
      <p>
        <b>Nella ripresa l’Italia crea ancora tanto, rischia di prendere il terzo gol e al minuto 82 può riaprire il match, ma Gnonto sbaglia davanti a Donelli. </b>
        <b>Le lacrime della nostra Under 17 non potranno cancellare il sogno cullato fino alla partita contro il Brasile. Questo è un gruppo che ha regalato tanto, tra cui le storie dei nostri Udogie, Tongya e Gnonto. L’integrazione di questa Nazionale è la nostra vittoria più bella da prendere come esempio.</b>
      </p>
    </article>
  </body>
</html>