<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2031155/sillipsis-sto-mexiko-gia-ti-sfagi-melon-tis-kinotitas-mormonon.html"/>
    <meta property="og:site_name" content="News.gr"/>
    <meta property="article:published_time" content="2019-11-11T22:01:49+00:00"/>
    <meta property="og:title" content="Συλλήψεις στο Μεξικό για τη σφαγή μελών της κοινότητας Μορμόνων"/>
    <meta property="og:description" content="Σύμφωνα με τις Αρχές, τα θύματα βρέθηκαν ανάμεσα σε σύγκρουση αντιπάλων καρτέλ"/>
  </head>
  <body>
    <article>
      <h1>Συλλήψεις στο Μεξικό για τη σφαγή μελών της κοινότητας Μορμόνων</h1>
      <address>
        <time datetime="2019-11-11T22:01:49+00:00">11 Nov 2019, 22:01</time>
      </address>
      <h3>Σύμφωνα με τις Αρχές, τα θύματα βρέθηκαν ανάμεσα σε σύγκρουση αντιπάλων καρτέλ</h3>
      <p>Οι μεξικανικές αρχές συνέλαβαν αδιευκρίνιστο αριθμό υπόπτων για τη <a href="https://www.news.gr/kosmos/article/2019830/enedra-se-kinotita-mormonon-sto-mexiko-dolofonithikan-toulachiston-9-meli.html"><b>σφαγή τριών γυναικών και έξι παιδιών μιας κοινότητας Μορμόνων</b></a>, την περασμένη εβδομάδα, όπως ανακοίνωσε σήμερα ο υπουργός Ασφάλειας Αλφόνσο Ντουράσο.</p>
      <p>«Έγιναν συλλήψεις, όμως δεν εξαρτάται από εμάς να δώσουμε πληροφορίες», είπε ο Ντουράσο μιλώντας σε δημοσιογράφους στην Πόλη του Μεξικού, όπως μετέδωσε το Αθηναϊκό Πρακτορείο Ειδήσεων.</p>
      <p>Οι γυναίκες και τα παιδιά είχαν διπλή υπηκοότητα Μεξικού και ΗΠΑ. Ήταν μέλη τριών οικογενειών μιας κοινότητας Μορμόνων που εγκαταστάθηκε στο βόρειο <a href="https://www.news.gr/tag/mexiko"><b>Μεξικό</b></a> πριν από πολλές δεκαετίες. Όλοι τους εκτελέστηκαν σε έναν απομονωμένο χωματόδρομο στην Πολιτεία Σονόρα, πιθανότατα από μέλη των καρτέλ των ναρκωτικών που δρουν στην περιοχή. Η κυβέρνηση πιστεύει ότι τα θύματα βρέθηκαν κατά λάθος εν μέσω μιας σύγκρουσης του πανίσχυρου Καρτέλ της Σιναλόα με το Καρτέλ Χουάρες.</p>
      <p>Ωστόσο, μια εκπρόσωπος των τοπικών αρχών της Σονόρα, που ρωτήθηκε για τις συλλήψεις, είπε ότι «δεν έχει τέτοια πληροφορία».</p>
      <p>Την Κυριακή, η κυβέρνηση του Μεξικού ανακοίνωσε ότι ζήτησε τη βοήθεια του FBI στις έρευνες που διεξάγει για την υπόθεση.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2031284/politiko-asilo-sto-mexiko-zitise-o-evo-morales.html"/>
        <a href="https://www.news.gr/kosmos/article/2027747/foniki-enedra-kata-astinomikon-stin-oachaka-tou-mexiko.html"/>
        <a href="https://www.news.gr/kosmos/article/2026205/sokaristiko-vinteo-gazosan-me-150-sferes-ton-astinomiko-pou-sinelave-ton-gio-tou-el-tsapo.html"/>
      </related>
    </article>
  </body>
</html>