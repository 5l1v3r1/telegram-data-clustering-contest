<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621043/%D8%AA%D9%88%D8%B6%DB%8C%D8%AD-%D8%B1%D8%A6%DB%8C%D8%B3-%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%AF%D8%B1%D8%A8%D8%A7%D8%B1%D9%87-%D9%85%D8%A7%D8%AC%D8%B1%D8%A7%DB%8C-%DB%B1%DB%B8-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T22:03:00+00:00"/>
    <meta property="og:title" content="توضیح رئیس بانک مرکزی درباره ماجرای ۱۸ میلیارد دلار"/>
    <meta property="og:description" content="رئیس کل بانک مرکزی گفت: بخش عمده‌ای از ۱۸ میلیارد دلار ارز اختصاص یافته در سال ۹۷ به صورت کالا وارد شده است."/>
  </head>
  <body>
    <article>
      <h1>توضیح رئیس بانک مرکزی درباره ماجرای ۱۸ میلیارد دلار</h1>
      <address>
        <time datetime="2019-11-11T22:03:00+00:00">11 Nov 2019, 22:03</time>
      </address>
      <p>
        <i>رئیس کل بانک مرکزی گفت: بخش عمده‌ای از ۱۸ میلیارد دلار ارز اختصاص یافته در سال ۹۷ به صورت کالا وارد شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عبدالناصر همتی در واکنش به ماجرای گم شدن ۱۸ میلیارد دلار منابع ارزی کشور گفت: بخش عمده‌ای از ۱۸ میلیارد دلار ارز اختصاص یافته در سال ۹۷ به صورت کالا وارد شده است.</p>
      <p>وی افزود: اما در خصوص تعیین تکلیف ۱.۲ میلیارد دلار آن، موضوع برای پیگیری به تعزیرات ارجاع شده است.</p>
      <figure>
        <img src="https://aftabnews.ir/files/fa/news/1398/8/20/358048_366.jpg"/>
      </figure>
      <p>رئیس جمهور روز گذشته در اجتماع مردم یزد در حسینیه امیر چخماقوحانی در بخشی از سخنانش گفته بود: «یک عده از افرادی که کمی بداخلاق هستند در طول ماه های گذشته در برخی از روزنامه ها چنین نوشته اند که این دولت در سال ۹۷ و با ارز ۴۲۰۰ تومانی، ۱۸ میلیارد دلار را به باد داده است در این راستا به رییس بانک مرکزی دستور دادم تا تمام پول‌هایی که در سال گذشته در ۶ ماه اول پرداخت کرده را فهرست و اعلام کند و در این زمینه اخیرا نامه آن را به من داده است و از ایشان خواستم که این نامه را منتشر کند.»</p>
      <p>رئیس جمهور همچنین تاکید کرد: «یک عده آدمی که نه اخلاق و نه ایمان دارند و نه با منافع ملی آشنا هستند چنین می گویند که پارسال ۱۸ میلیارد دلار گم شده است لذا بانک مرکزی امروز آمار مربوط به این موضوع را منتشر کرد.»</p>
      <p>روحانی خاطرنشان کرد: «بر اساس گزارش بانک مرکزی از این رقم، ۷ میلیارد و ۳۰۰ میلیون دلار کالاهای اساسی و درمانی و پزشکی وارد شده است و تمام فهرست آن کاملا مشخص می باشد. ۱۲ میلیارد دلار هم کالاهای دیگری وارد شده که لیست همه آنها مشخص است به جز یک میلیارد دلار که اختلاف حساب وجود دارد و در این زمینه به تعزیرات اعلام شده که بررسی های لازم را انجام دهد.»</p>
      <p>رئیس جمهور تصریح کرد: «مردم بدانند در این دولت یک ریال یا یک دلار گم نخواهد شد و آن در دوران دیگری بود که میلیاردها دلار گم می شد و هنوز هم پیدا نشده است. بنابراین راه را اشتباه نروید.»</p>
    </article>
  </body>
</html>