<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/bambini-morti-balcone-1.4881374"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-11T22:12:25+00:00"/>
    <meta property="og:title" content="Bambini morti Bologna, un mistero senza soluzione"/>
    <meta property="og:description" content="La Procura è pronta ad archiviare l’inchiesta sul padre per mancanza di elementi. I bimbi, 10 e 14 anni, erano precipitati dall’ottavo piano"/>
  </head>
  <body>
    <article>
      <h1>Bambini morti Bologna, un mistero senza soluzione</h1>
      <h2>La Procura è pronta ad archiviare l’inchiesta sul padre per mancanza di elementi. I bimbi, 10 e 14 anni, erano precipitati dall’ottavo piano</h2>
      <address><time datetime="2019-11-11T22:12:25+00:00">11 Nov 2019, 22:12</time> by <a rel="author">NICOLA BIANCHI</a></address>
      <figure>
        <video src="https://vr-media.storage.googleapis.com/v2video/cre_80/encoded/39eb59ae-7fbd-4a2e-85f0-7875a23b48fa.mp4"/>
        <figcaption>Bambini morti Bologna, il video delle indagini sulla doppia tragedia&amp;pub_custom_params=department=bologna</figcaption>
      </figure>
      <p>Bologna, 12 novembre 2019 - La caduta dall’ottavo piano del palazzo di<b> via Quirino di Marzio</b>, alla <b>Barca</b>, dei fratellini <b>Benjamin e David</b>, 10 e 14 anni, <b>sarebbe stata del tutto accidentale</b>. <b>Una scivolata di uno dei due (<a href="https://www.ilrestodelcarlino.it/bologna/cronaca/foto/bambini-morti-1.4504687">FOTO</a>), </b>seguita dal successivo disperato tentativo di aiuto da parte dell’altro<b>. </b>O, peggio ancora<b>, </b>un maledetto<b> gioco finito nella maniera più terribile</b>.</p>
      <p>E ora, dopo oltre sette mesi di indagini, la <b>Procura</b> è pronta ad <b>archiviare</b> le accuse rivolte al padre dei fratellini, <b>Heitz Nathan Chabwore</b>, operatore socio sanitario di 43 anni e di origini kenyote, <b><a href="https://www.ilrestodelcarlino.it/bologna/cronaca/bambini-morti-a-bologna-1.4512876">indagato per istigazione al suicidio</a></b>. Contro di lui, infatti, il pubblico ministero <b>Tommaso Pierini</b> e i poliziotti della <b>Mobile</b> e della <b>Scientifica</b>, da indiscrezioni emerse, non avrebbero trovato elementi da contestargli in un eventuale futuro giudizio. Nessuna responsabilità, insomma, <b><a href="https://www.ilrestodelcarlino.it/bologna/fortitudo/roseto-1.4547696">nel volo mortale di 28 metri dei suoi figlioletti, </a></b>avvenuto poco prima delle 11 del 23 marzo scorso. "Non sappiamo nulla ancora, aspettiamo gli atti – l’unico commento arrivato dall’avvocato <b>Roberto Giorgi Ronchi</b> – poi tireremo le somme. Ovviamente anche il nostro auspicio è che tutto venga archiviato".</p>
      <p>Quella di Heitz Nathan Chabwore, come aveva precisato nell’immediatezza anche il procuratore capo <b>Giuseppe Amato</b>, era stata un’iscrizione tecnica, tesa cioè a permettere all’indagato di partecipare all’esame autoptico. I consulenti della Procura, <b>Guido Pelletti e Sabino Pelosi</b>, tra le altre cose, erano chiamati a stabilire la possibile presenza di lesioni pregresse sui corpi dei bambini. Elemento escluso dai due medici legali i quali hanno poi confermato come le lesioni riscontrate su Benjamin e David, sarebbero compatibili con la caduta dal terrazzo e con l’impatto al suolo.</p>
      <p>Quel sabato mattina, David e Benjamin erano in casa con il papà, mentre la mamma era al lavoro nel suo salone di parrucchiera, con i bimbi più piccoli, di 6 e 2 anni. Intorno alle 10.20, alcuni vicini di casa sentirono due tonfi, a distanza di un po’ di secondi l’uno dall’altro. E trovarono nel cortile del palazzo, al civico 14, i due corpi. Nessun urlo, secondo quanto era emerso, aveva preceduto i rumori. <b><a href="https://www.ilrestodelcarlino.it/bologna/cronaca/fratellini-morti-funerale-1.4551851">I genitori dei fratellini, lo stesso giorno, erano rimasti in questura per ben nove ore,</a></b> con il padre pronto a ripetere sempre la stessa versione agli inquirenti: <b>"Ero in bagno a fare la doccia,</b> non ho sentito nulla: mi ha avvertito una vicina".</p>
      <p>Prima della caduta, l’uomo aveva sgridato i figli perché, mandati a fare la spesa,<b> avevano fatto un po’ di cresta sul resto</b>. Anche il giorno prima David era stato rimproverato, per il furto di un cellulare a scuola. Così, il padre aveva chiuso la porta di casa ed era andato a farsi la doccia. Da quel momento in poi il vuoto. Benjamin e David avevano tentato di fuggire di casa, scavalcando il balcone per raggiungere quello del vicino? Uno dei due, arrabbiato o per senso di colpa, aveva spinto il secondo per poi seguirlo nel volo? O, peggio ancora, a farli cadere era stato un gioco mortale? Domande che rimarranno senza risposta. Con una verità precipitata per sempre per 28 metri con quei due corpicini.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/foto/bambini-morti-1.4504687"/>
        <a href="https://www.ilrestodelcarlino.it/bologna/cronaca/fratellini-morti-funerale-1.4551851"/>
        <a href="https://www.ilrestodelcarlino.it/bologna/cronaca/video/bambini-morti-1.4505269"/>
        <a href="https://www.ilrestodelcarlino.it/bologna/fortitudo/roseto-1.4547696"/>
        <a href="https://www.ilrestodelcarlino.it/bologna/cronaca/bambini-morti-a-bologna-1.4512876"/>
      </related>
    </article>
  </body>
</html>