<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Eleccions-generals-10-N-PSOE-Abalos_0_2342165884.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T22:42:00+00:00"/>
    <meta property="og:title" content="Sánchez intentarà la investidura sense el PP ni els independentistes"/>
    <meta property="og:description" content="El PSOE rebutja la gran coalició i necessitarà el sí de Podem, PNB i regionalistes més l’abstenció de Cs"/>
  </head>
  <body>
    <article>
      <h1>Sánchez intentarà la investidura sense el PP ni els independentistes</h1>
      <h2>El PSOE rebutja la gran coalició i necessitarà el sí de Podem, PNB i regionalistes més l’abstenció de Cs</h2>
      <address>
        <time datetime="2019-11-11T22:42:00+00:00">11 Nov 2019, 22:42</time>
      </address>
      <p>Amb els resultats electorals del 10-N, Pedro Sánchez ho té complicat per ser investit president. Sobretot després que ahir el PSOE descartés la gran coalició amb el PP i governar amb el suport dels independentistes (ERC, JxCat, CUP i EH Bildu). “Si és possible, intentarem no dependre dels independentistes”, assegurava ahir el secretari d’organització del PSOE, José Luis Ábalos. Els socialistes van obtenir a les eleccions de diumenge 120 escons, tres menys que el 28-A. El resultat del PSOE, sumat a la caiguda en picat de Ciutadans i el descens d’Unides Podem, deixa una situació més complicada que abans del 10-N per formar govern.</p>
      <p>Ahir el PSOE va posar les cartes sobre la taula: és el partit guanyador i no perdrà el temps buscant suports a la investidura. Tot i això, Ábalos va admetre que la situació és “complexa” i que “exigirà molta feina”. El ministre de Foment en funcions va assegurar que el PSOE es compromet a fer que Espanya tingui “un govern progressista com més aviat millor” i a evitar unes terceres eleccions. L’objectiu del PSOE és celebrar la sessió d’investidura abans de Nadal, un termini molt curt tenint en compte la complexitat de les negociacions.</p>
      <p>En qualsevol cas, el futur executiu liderat per Pedro Sánchez no serà en coalició amb el PP. “No apostarem per cap govern de gran coalició”, va assegurar Ábalos en la roda de premsa posterior a la comissió executiva nacional que el PSOE va celebrar ahir a Ferraz. “El PP representa la dreta i és el nostre adversari polític”, deia per justificar-se la vicepresidenta del govern espanyol en funcions, Carmen Calvo, en una entrevista a Onda Cero.</p>
      <h3>No a una abstenció del PP</h3>
      <p>Durant la campanya, Sánchez ja havia frenat aquesta possibilitat. Ahir es va confirmar que els resultats electorals no fan canviar de posició els socialistes. Tampoc el PP, que en campanya havia descartat qualsevol opció d’una gran coalició. Tot i que dins del partit hi ha veus discordants que aposten per una abstenció amb condicions, Génova és taxativa. Ho va dir el líder del PP, Pablo Casado, la nit electoral, i ho va reiterar ahir el secretari general, Teodoro García Egea: la porta a una abstenció està tancada amb pany i forrellat. Evitar que governi el PSOE, va afirmar García Egea, “és una tasca patriòtica”, va dir emulant el llenguatge de Vox.</p>
      <p>José Luis Ábalos ja va vaticinar ahir que l’oposició del PP en la nova legislatura estarà molt condicionada per l’extrema dreta. “No esperem l’abstenció del PP. Tenen molt poc marge i sembla que no ho faran per la pressió de la ultradreta”, va dir el dirigent socialista.</p>
      <p>Si el PSOE no pacta amb el PP i vol evitar el suport dels partits independentistes, l’única alternativa que té Pedro Sánchez per sortir victoriós d’una investidura passa per una complicada majoria -políticament difícil- formada pels partits d’esquerres (Unides Podem, Més País), el PNB, el gallec BNG, el Partit Regionalista de Cantàbria i Terol Existeix), i l’abstenció dels 10 escons de Cs. Això, sumat a la prevista abstenció gratis de Bildu, permetria la investidura. Coalició Canària, de perfil dretà, difícilment jugarà. “Crec que la suma sí que pot sortir. La treballarem -va subratllar-. Treballarem amb tots aquells que no volen bloquejar Espanya”.</p>
      <p>El PSOE haurà de negociar en primer lloc amb el partit de Pablo Iglesias. A diferència de les negociacions fallides del setembre, ara el PSOE, debilitat després del 10-N, podria obrir la porta a un govern de coalició amb el partit lila, tot i que prefereix governar en minoria amb el suport de Podem a un programa pactat. Iglesias ja va dir la nit electoral que exigirien que en un hipotètic govern de coalició Unides Podem estigui representat amb “proporcionalitat”. Ahir el partit lila es va mantenir en silenci mentre els seus dirigents païen els resultats del 10-N -la formació va caure de 42 a 35 escons- i dibuixaven l’estratègia de les negociacions amb el PSOE.</p>
      <h3>Ronda de trucades de Sánchez</h3>
      <p>José Luis Ábalos va explicar que Pedro Sánchez començaria immediatament la ronda de trucades als líders polítics que consideri pertinent per sondejar les possibilitats d’una investidura i començar a negociar la formació del govern. El PSOE, però, no comptarà amb Vox, a qui considera que cal imposar un cordó sanitari, com es fa en altres països europeus amb la ultradreta. El partit d’extrema dreta tampoc té cap intenció de donar suport a un govern progressista. El líder de Vox, Santiago Abascal, va descartar ahir qualsevol fórmula per facilitar la governabilitat, ni amb un vot a favor ni amb una abstenció, <b>informa Germán Aranda</b>. “No és responsabilitat nostra. Ens han votat per ser oposició”, va declarar Abascal.</p>
      <p>Durant la roda de premsa que va oferir, Ábalos va rebutjar fer qualsevol autocrítica sobre el resultat del 10-N i la seva estratègia electoral. Amb un to crispat, el socialista es va arribar a encarar amb un periodista que li va dir que el PSOE no havia aconseguit frenar la ultradreta.</p>
    </article>
  </body>
</html>