<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_12/cinisi-fiamme-pizzeria-fratello-peppino-impastato-stato-incendio-doloso-1df204a2-0567-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Cinisi, in fiamme la pizzeriadel fratello di Peppino Impastato«È stato un incendio doloso»"/>
    <meta property="og:description" content="Già danneggiata anni fa da un altro rogo la pizzeria risale ai tempi del padre degli Impastato. Il locale ha ospitato tra gli altri don Luigi Ciotti, Roberto Saviano, Walter Veltroni, Piero Grasso e compare in una scena del film «I cento passi»"/>
  </head>
  <body>
    <article>
      <h1>Cinisi, in fiamme la pizzeria<br/>del fratello di Peppino Impastato<br/>«È stato un incendio doloso»</h1>
      <h2>Già danneggiata anni fa da un altro rogo la pizzeria risale ai tempi del padre degli Impastato. Il locale ha ospitato tra gli altri don Luigi Ciotti, Roberto Saviano, Walter Veltroni, Piero Grasso e compare in una scena del film «I cento passi»</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Salvo Toscano</a></address>
      <p>Un incendio è divampato la notte scorsa nella pizzeria di Giovanni Impastato, il fratello di Peppino, l’attivista di sinistra assassinato dalla mafia nel 1978. «I vigili del fuoco ci hanno detto che è doloso», riferisce Impastato. L’intervento dei pompieri è stato tempestivo e ha limitato i danni che ammontano a circa diecimila euro. È la seconda tegola in poco tempo che si abbatte sul locale di famiglia, che era stato destinatario nelle scorse settimane di un provvedimento di chiusura per irregolarità amministrative. «Avevamo risolto tutto, eravamo quasi pronti per riaprire, volevamo farlo prima di Natale. Stanotte però arriva questo fatto inquietante», racconta Giovanni Impastato. Si è bruciata parte del tetto e dell’impianto elettrico. «Per fortuna, l’intervento dei vigili del fuoco è stato tempestivo e il rogo non si è propagato alle bombole della birra, poteva verificarsi un’esplosione», commenta il fratello di Peppino Impastato.</p>
      <h4>Esposto anonimo</h4>
      <p>In queste ultime settimane il locale è in fase di ristrutturazione per superare i rilievi emersi da un’indagine della polizia municipale di Carini dopo la presentazione di un esposto anonimo. La pizzeria, già danneggiata anni fa da un altro rogo, è uno storico locale di Cinisi, nel Palermitano, risale ai tempi del padre degli Impastato. Il locale ha ospitato tra gli altri don Luigi Ciotti, Roberto Saviano, Walter Veltroni, Piero Grasso. La pizzeria venne rappresentata nel film «I cento passi», nella scena in cui Peppino Impastato e il fratello ricevono la visita di don Tano Badalamenti. «Ripartiremo presto, dopo gli adeguamenti del locale che già avevamo programmato», aveva detto solo due settimane fa al Corriere Impastato. Ora, le fiamme sono arrivate a complicare i piani di riapertura.</p>
    </article>
  </body>
</html>