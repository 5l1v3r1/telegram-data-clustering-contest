<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_12/kean-come-balotelli-arriva-ritardo-l-allenatore-spedisce-tribuna-b7fb3512-056e-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="«Kean come Balotelli»: arriva in ritardo e l’allenatore lo spedisce in tribuna"/>
    <meta property="og:description" content="L’ex juventino, ora al Southampton, si presenta per la seconda volta tardi alla riunione tecnica e viene punito. Sui giornali inglesi scatta il paragone con Supermario, che ha lo stesso procuratore"/>
  </head>
  <body>
    <article>
      <h1>«Kean come Balotelli»: arriva in ritardo e l’allenatore lo spedisce in tribuna</h1>
      <h2>L’ex juventino, ora al Southampton, si presenta per la seconda volta tardi alla riunione tecnica e viene punito. Sui giornali inglesi scatta il paragone con Supermario, che ha lo stesso procuratore</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Redazione Sport</a></address>
      <p>Moise Kean come Mario Balotelli. Non solo dal punto di vista tecnico o perché entrambi hanno Mino Raiola come procuratore, ma anche per ciò che accade fuori dal campo. Il paragone lo fanno alcuni media inglesi dopo che l’ex juventino ha chiesto scusa al tecnico dell’Everton Marco Silva per essere arrivato in ritardo alla riunione tecnica (era la seconda volta): per questo Silva lo aveva mandato in tribuna contro il Southampton. Così ora ecco lo scontato paragone con Supermario.</p>
      <p>Di Kean, il «Liverpool Echo» ricorda che si era dimostrato ritardatario anche con l’Under 21 e per questo era stato escluso (insieme a Zaniolo) dall’allora c.t. Di Biagio. E va a ripescare anche l’altro precedente in azzurro, quando nel settembre 2017, per qualche scherzo di troppo nel ritiro dell’Under 19, Kean venne rimandato a casa, assieme a Scamacca, da quel Paolo Nicolato che adesso allena l’Under 21. In compenso, per non essere da meno, Balotelli si è fatto sospendere per tre mesi la patente dalla polizia del Canton Ticino.</p>
    </article>
  </body>
</html>