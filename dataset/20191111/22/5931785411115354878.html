<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/11/prva-stotka-zvezde-u-sezoni-igokea-razbijena-u-pioniru/"/>
    <meta property="og:site_name" content="Sportska centrala"/>
    <meta property="article:published_time" content="2019-11-11T22:47:17+00:00"/>
    <meta property="og:title" content="Prva „stotka“ Zvezde u sezoni: Igokea razbijena u „Pioniru“"/>
    <meta property="og:description" content="Crvena zvezda – Igokea 103:61 (29:18, 24:10, 23:17, 27:16) Košarkaši Crvene zvezde ubedljivo su savladali Igokeu u 6. kolu ABA lige. Crveno-beli su bez Derika Brauna i Filipa Čovića odradili posao protiv gostiju iz Laktaša koji su pružali otpor samo na početku utakmice. Gosti iz Laktaša igrali su nepuna dva minuta, sa šest poena Grina […]"/>
  </head>
  <body>
    <article>
      <h1>Prva „stotka“ Zvezde u sezoni: Igokea razbijena u „Pioniru“</h1>
      <address><time datetime="2019-11-11T22:47:17+00:00">11 Nov 2019, 22:47</time> by <a rel="author">Zile</a></address>
      <p><b>Crvena zvezda – Igokea 103:61</b> (29:18, 24:10, 23:17, 27:16)</p>
      <p>Košarkaši Crvene zvezde ubedljivo su savladali Igokeu u 6. kolu ABA lige. Crveno-beli su bez Derika Brauna i Filipa Čovića odradili posao protiv gostiju iz Laktaša koji su pružali otpor samo na početku utakmice.</p>
      <p>Gosti iz Laktaša igrali su nepuna dva minuta, sa šest poena Grina poveli su 6:4 i tu se njihova utakmica „završila“. Lorenco Braun je poveo seriju crveno-belih od 11:0, a u drugom delu prve četvrtine pridružio mu se i Bili Beron, koji je pogodio dve trojke i ukupno ubacio 8 poena u prvih 10 minuta.</p>
      <p>Agonija Igokee nastavljena je i u drugoj četvrtini, za prvih pet minuta druge deonice Zvezda je napravila seriju 14:2 i razlika je ekspresno prešla 20 poena. Najveća prednost domaćeg tima u prvom poluvremenu iznosila je 53:26, a na odmor se otišlo sa rezultatom 53:28 nakon slobodnih bacanja Save Lešića.</p>
      <p>Nije dugo trebalo Zvezdi da u drugom poluvremenu dođe prvi put do 30 poena prednosti i uglavnom je to bila razlika do kraja treće četvrtine. Igokea se i dalje ozbiljno mučila sa procentom šuta za dva poena, a da nisu bili koliko toliko uspešniji u šutu za tri poraz bi bio izražen još većom razlikom. Trojkom Ognjena Dobrića, koji je odigrao 200. utakmicu za Crvenu zvezdu, domaćin je poveo sa 42 poena razlike, a Zvezda je prvi put u sezoni postigla 100 ili više poena.</p>
      <p>Bili Beron je bio najefikasniji kod Zvezde sa 19 poena (trojke 5/8), dok su Lorenco Braun, Dobrić i Gist ubacili po 13. Kod gostiju Von 19 poena, Evans 16 i Grin 15 poena. Igokea je za dva poena šutirala samo 29 odsto za razliku od Zvezde koja je pogodila 27 od 38 šuteva za 2 poena (71 odsto). Pored toga, crveno-beli su ubacili 11 trojki iz 21 pokušaja.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/11/gavrilovic-problemi-u-pripremi-ali-svi-dogovori-su-ispostovani-na-terenu/"/>
        <a href="https://www.sportskacentrala.com/2019/11/11/live-crvena-zvezda-igokea-2/"/>
        <a href="https://www.sportskacentrala.com/2019/11/11/novi-poraz-mege/"/>
        <a href="https://www.sportskacentrala.com/2019/11/11/bivsi-kosarkas-crvene-zvezde-na-pragu-dolaska-u-buducnost/"/>
        <a href="https://www.sportskacentrala.com/2019/11/10/neverovatna-prva-cetvrtina-za-pobedu-ljubljancana-u-slovenackom-derbiju/"/>
        <a href="https://www.sportskacentrala.com/2019/11/10/milojevic-da-povratimo-samopouzdanje/"/>
        <a href="https://www.sportskacentrala.com/2019/11/10/gavrilovic-i-lazic-tabela-nije-merilo-snage-igokee/"/>
        <a href="https://www.sportskacentrala.com/2019/11/09/buducnost-nadigrala-cibonu/"/>
        <a href="https://www.sportskacentrala.com/2019/11/09/gagic-se-vraca-u-aba-ligu/"/>
      </related>
    </article>
  </body>
</html>