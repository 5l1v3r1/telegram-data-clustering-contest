<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_12/polanski-annullamenti-ripetizione-boicottaggi-film-polemica-non-si-placa-le-accuse-abusi-322df464-057e-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Polanski, tra annullamenti a ripetizione e boicottaggi del film, la polemica non si placa dopo le accuse di abusi"/>
    <meta property="og:description" content="Le rivelazioni sulle violenze subite dall’ex modella Valenine Monnier nel 1975 stanno avendo ripercussioni sul lancio dell’ultimo lavoro del regista «J’accuse»"/>
  </head>
  <body>
    <article>
      <h1>Polanski, tra annullamenti a ripetizione e boicottaggi del film, la polemica non si placa dopo le accuse di abusi</h1>
      <h2>Le rivelazioni sulle violenze subite dall’ex modella Valenine Monnier nel 1975 stanno avendo ripercussioni sul lancio dell’ultimo lavoro del regista «J’accuse»</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Stefano Montefiori , corrispondente a Parigi</a></address>
      <p>Le nuove accuse di violenze rivolte a Roman Polanski stanno rendendo difficile la promozione del film «J’accuse», che esce mercoledì 13 novembre nei cinema francesi. Venerdì scorso Valentine Monnier, ex modella e attrice<a href="https://www.corriere.it/spettacoli/19_novembre_08/roman-polanski-accusato-stupro-francia-testimonianza-una-ex-modella-una-violenza-1975-7d5de334-025b-11ea-9239-aaac9df492cd.shtml">, ha dichiarato di essere stata picchiata e violentata dal regista franco-polacco nel 1975</a>, quando aveva appena compiuto 18 anni, durante una vacanza sugli sci a Gstaad, in Svizzera. È la quinta donna ad accusare pubblicamente Polanski. Il regista ha negato tutto tramite il suo avvocato, ma diventa difficile parlare del film senza affrontare la questione delle accuse rivolte al suo autore.</p>
      <h4>Cancellazioni a ripetizione</h4>
      <p>Per questo motivo Jean Dujardin, protagonista del film, domenica sera ha preferito annullare la sua partecipazione al telegiornale delle 20 su Tf1, che pure è visto in media da sei milioni di telespettatori. Lunedì, la rete pubblica France 5 invece ha cancellato la trasmissione «C à vous» che aveva come ospite d’onore Louis Garrel, l’attore che impersona il capitano Alfred Dreyfus nel film. E il giorno successivo la moglie di Roman Polanski, Emmanuel Seigner, che ha sempre difeso il marito, ha rinunciato a presentarsi negli studi radiofonici di France Inter dove era attesa per «Boomerang». La stessa radio pubblica ha poi evitato di trasmettere «Popopop» di Antoine Caunes, già registrata, che aveva di nuovo Louis Garrel come ospite d’onore. «Abbiamo pensato che era impossibile mandarla in onda perché la questione di queste nuove accuse non veniva sfiorata. Inviteremo di nuovo Louis Garrel», ha detto la direttrice di France Inter, Laurence Bloch.</p>
      <h4>La polemica sugli accostamenti con Dreyfus</h4>
      <p>«J’accuse», presentato alla Mostra del cinema di Venezia e salutato come uno dei migliori film degli ultimi anni di Polanski, è molto atteso in Francia. Molti invitano a distinguere la vita privata dell’artista dalla sua opera, una posizione che è diventata più difficile dopo l’affermarsi del movimento #MeToo. Nel caso di Polanski e di «J’accuse», in particolare, separare i due piani è reso più complicato da un’intervista rilasciata mesi fa da Polanski all’intellettuale Pascal Bruckner. Gli chiede Bruckner: «In qualità di ebreo perseguitato durante la guerra e di cineasta perseguitato dagli stalinisti in Polonia, pensa di sopravvivere al maccartismo neo-femminista di oggi che vi segue ovunque nel mondo, cerca di impedire la proiezione dei vostri film e, tra altre vessazioni, vi ha escluso dall’accademia degli Oscar?». «Nella storia trovo talvolta momenti che ho vissuto io stesso; posso vedere la stessa determinazione di negare i fatti e di condannarmi per cose che non ho fatto», come è accaduto al capitano Dreyfus. Qualche giorno fa Polanski ha comunque corretto il tiro, dicendo al JDD che «non oserei mai paragonarmi a Dreyfus».</p>
    </article>
  </body>
</html>