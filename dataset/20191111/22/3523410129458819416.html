<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639513/%D8%B5%DB%8C%D8%AF-%D9%81%D8%A7%D9%86%D9%88%D8%B3-%D9%85%D8%A7%D9%87%DB%8C-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T22:38:00+00:00"/>
    <meta property="og:title" content="صید فانوس ماهی در خلیج فارس نداریم"/>
    <meta property="og:description" content="به گفته معاون صید و بنادر ماهیگیری سازمان شیلات در هفت ماهه نخست سال جاری، طی فعالیت شناورهای فانوس ماهیان معادل ۱۹ هزار تن صید صورت گرفته است."/>
  </head>
  <body>
    <article>
      <h1>
        <a href="https://www.bultannews.com/fa/news/639513/%D8%B5%DB%8C%D8%AF-%D9%81%D8%A7%D9%86%D9%88%D8%B3-%D9%85%D8%A7%D9%87%DB%8C-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D9%86%D8%AF%D8%A7%D8%B1%DB%8C%D9%85">صید فانوس ماهی در خلیج فارس نداریم</a>
      </h1>
      <h2>به گفته معاون صید و بنادر ماهیگیری سازمان شیلات در هفت ماهه نخست سال جاری، طی فعالیت شناورهای فانوس ماهیان معادل ۱۹ هزار تن صید صورت گرفته است.</h2>
      <address><time datetime="2019-11-11T22:38:00+00:00">11 Nov 2019, 22:38</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، امروز (دوشنبه ۲۰ آبان ماه) پرویز محبی در نشست خبری اظهار کرد: حاصل فعالیت هفت ماهه سال جاری <b>شناورهای فانوس ماهی</b> بالغ بر ۱۹ هزار تن صید بوده که از این میزان معادل ۸۳ درصد صید خالص فانوس ماهی صورت گرفته و در حال حاضر معادل ۵۴ فروند از ۹۴ فروند کشتی به صورت موردی بالغ بر ۹۰ درصد هم صید هدف انجام دادند.</p>
      <p>وی ادامه داد: در سال گذشته در مجموع فعالیت‌ها صید معادل ۲۱ هزار و ۳۰۰ تن فانوس ماهی حاصل گردید که می‌توان گفت هدف گذاری برنامه به صورت کامل محقق شده و معادل ۷۰ درصد مجموع صیدها مربوط به صید هدف بوده است.</p>
      <p>محبی با بیان این‌که در سال جاری هدف‌گذاری صید فانوس ماهی ۴۰ هزار تن است، افزود: در حال حاضر ناوگان‌های فانوس ماهی معادل ۹۳ فروند شناور بوده که در حال حاضر فقط ۵۴ فروند از این میزان در صید سال جاری شرکت دارند.</p>
      <p>عدم صید فانوس ماهی در حوزه خلیج فارس</p>
      <p>وی ادامه داد: علی رغم اذعان برخی مسئولان و نمایندگان به صراحت باید به این نکته اشاره کرد که هیچ فعالیت صید فانوس ماهی در خلیج فارس صورت نمی‌پذیرد. اصولاً ذخیره فانوس ماهی فقط در دریای عمان و در اعماق بیش از ۲۰۰ متر صورت می‌گیرد که فقط توسط تور ترال میان آبی و صرفاً با کشتی صیادی با مشخصه و قابلیت صید در عمق امکان پذیر است ضمن این‌که این ذخیره با کشور عمان مشترک است و این آبزی طول عمر کوتاه دارد.</p>
      <p>این مقام مسئول با بیان اینکه اصولاً به دلیل صیدگاه فانوس ماهی هیچگونه تداخلی بین این فعالیت و فعالیت‌های صید خرد وجود ندارد، خاطر نشان کرد: ضرورت تداوم و گسترش موقعیت جغرافیایی فعالیت صید فانوس ماهی با توجه به برنامه‌های توسعه آبزی پروری و نیازمندی کشور به پودر ماهی حیاتی و ضروری است.</p>
      <p>وی افزود: به طور قطع و یقین به دلیل حساسیت‌های به وجود آمده در صید فانوس ماهیان ضابطه‌مندی و نظارت بر این فعالیت در کل فعالیت‌های صید و صیادی مثال زدنی است و زمان زیادی از مجموعه ستاد سازمان شیلات صرف این موضوع شده است.</p>
      <p>محبی درباره نظارت بر صید فانوس ماهیان اظهار کرد: بر تمام فعالیت تخلیه شناورها به صورت ۱۰۰ درصدی رصد و نظارت می‌گردد و اصولاً فعالیت صید فانوس ماهی به صورت تمام وقت شمارش می‌شود. همچنین نصب دستگاه وی‌ام‌اس و الزام کلیه شناورها به این موضوع و تدوین آیین‌نامه استقرار ناظرین مقیم بر روی شناورها از جمله اقدامات در این زمینه است.</p>
      <p>وی با بیان اینکه نرخ خرید فانوس ماهی به بالای۳۲۰۰ تومان افزایش پیدا کرده است، گفت: در بحث بومی سازی صید فانوس ماهیان می‌توان اذعان نمود که در حال حاضر اکثر کارکنان شناورها ایرانی هستند و تعداد نیروهای کار خارجی از ۵۰۰ نفر در سال گذشته به ۵۰ نفر در سال جاری کاهش یافته است.</p>
      <p>نیاز سالانه کشور به پودر ماهی معادل ۹۰ هزار تن است</p>
      <p>معاون صید و بنادر ماهیگیری سازمان شیلات تاکید کرد: با توجه به نیاز سالانه کشور به حدود ۹۰ هزار تن پودر ماهی فعالیت این ناوگان منجر به کاهش وابستگی به واردات پودر ماهی، جلوگیری از خروج ارز، افزایش اشتغال به خصوص در مناطق محروم و سواحلی، فعال‌سازی صنایع پیشین و پسین این فعالیت، کمک به توسعه آبزی پروری و کاهش قیمت تمام شده این محصول می‌شود.</p>
      <p>وی در پایان خاطرنشان کرد: از برنامه‌های مهمی که باید به آن پرداخته شود، ایجاد ارزش افزوده برای صید فانوس ماهی است که در حال حاضر این موضوع در دستور کار سازمان شیلات قرار گرفته است.</p>
    </article>
  </body>
</html>