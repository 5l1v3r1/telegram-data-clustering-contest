<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Alibaba-milions-del-Dia-Solter_0_2342165898.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T22:28:00+00:00"/>
    <meta property="og:title" content="La Xina supera el Black Friday amb 35.000 M€ de vendes en un dia"/>
    <meta property="og:description" content="Alibaba, el gegant xinès del comerç electrònic, va batre el seu propi rècord en el Dia del Solter"/>
  </head>
  <body>
    <article>
      <h1>La Xina supera el Black Friday amb 35.000 M€ de vendes en un dia</h1>
      <h2>Alibaba, el gegant xinès del comerç electrònic, va batre el seu propi rècord en el Dia del Solter</h2>
      <address>
        <time datetime="2019-11-11T22:28:00+00:00">11 Nov 2019, 22:28</time>
      </address>
      <p>El gegant asiàtic del comerç electrònic Alibaba va facturar només ahir gairebé el mateix que el que aconsegueix el sector a tot Espanya en un any. La d’ahir, però, no era una jornada qualsevol. És la cita més important del consumisme xinès des de fa deu anys: el Dia del Solter. De fet, el gegant asiàtic va batre el seu propi rècord de vendes a les 17 h, quan encara en quedaven set més perquè s’acabessin les ofertes i descomptes característics del que és el seu Black Friday.</p>
      <p>La xifra màxima de facturació de la companyia, aconseguida el mateix Dia del Solter de l’any passat, era 30.000 milions de dòlars (27.300 milions d’euros i un 27% més que l’any anterior). Ahir Alibaba tancava la jornada amb la xifra rècord de més de 38.300 milions de dòlars (34.700 milions d’euros).</p>
      <p>A tall d’exemple, en el primer minut de la jornada, la companyia ja havia fet un volum de transaccions a través d’Alipay -la plataforma de pagaments en línia- equivalent a uns 900 milions d’euros (1.000 milions de dòlars), i una hora després el volum total ja superava els 100.000 milions d’euros (12.000 milions de dòlars). Aquest any, a més, el portal comptava amb 200.000 marques participants, 20.000 més que l’any anterior. En la primera edició, celebrada fa deu anys, només en tenia 27.</p>
      <figure>
        <a href="https://www.ara.cat/2019/11/11/economia/Xina-supera-Black-Friday-MEUR_2342176091_67322231_651x402.png">
          <img src="https://www.ara.cat/2019/11/11/economia/Xina-supera-Black-Friday-MEUR_2342176091_67322231_651x402.png"/>
        </a>
        <figcaption>La Xina supera el Black Friday amb 35.000 M€ de vendes en un dia</figcaption>
      </figure>
      <p>¿Com s’explica aquest creixement en només deu anys? Marc Cortés, professor de màrqueting d’Esade, ho resumeix en tres factors: “És un dia en què es concentra molta oferta, la jornada està marcada per fer aquest tipus de compres i cada cop és més accessible la compra gràcies a l’augment de plataformes digitals”.</p>
      <p>L’equivalent al Dia del Solter a Europa és el Black Friday o el Cyber Monday, però Alibaba ha assegurat en diverses ocasions que les seves vendes dupliquen les d’aquestes dues cites. La dada és difícil de comprovar, ja que Amazon -la companyia més semblant a Alibaba als Estats Units i a Europa- no publica les xifres de facturació en el cas dels seus dies de descompte. Tot i així, el 2017 va fer públic que durant el Black Friday havia registrat 1,4 milions de transaccions; aquell any, Alibaba n’acreditava quasi 1,5 milions en el Dia del Solter. Aparentment, doncs, tots dos esdeveniments se saldarien amb xifres molt similars. La diferència és, segons Cortés, que els xinesos gasten més.</p>
      <p>A més, però, hi ha un condicionant cultural. “Tot i que el Dia del Solter xinès no deixa de ser un dia generat artificialment igual que el Black Friday, té un impacte cultural més important a la Xina i, per tant, hi ha més vendes”, explica el professor de màrqueting d’Esade. A això cal sumar-hi -segons l’expert- que les vendes es concentren en un sol dia, en el cas asiàtic, mentre que, en el cas del Black Friday, les promocions s’allarguen actualment durant una setmana.</p>
      <h3>La rivalitat entre cites</h3>
      <p>L’èxit obtingut aquest any pel Dia del Solter a la Xina difícilment s’igualarà durant el Black Friday o el Cyber Monday. De fet, ahir l’Associació d’Empreses de Gran Consum (Aecoc) ja va advertir que durant l’edició d’enguany perdran pes les vendes del sector tecnològic, que és el producte estrella. Segons les previsions de l’entitat, el Black Friday del 2019 es mantindrà com la data més rellevant en les compres de Nadal d’aquest sector, però el seu potencial de creixement començarà a tocar sostre. Ho justifiquen assegurant que aquest any l’increment tornarà a estar per sota dels dos dígits, davant dels grans creixements registrats en edicions anteriors.</p>
      <p>La seva por, davant d’això, és que alguns distribuïdors avancin aquesta campanya de promoció per fer-la coincidir amb el Dia del Solter. Alejandro Lozano, un dels responsables d’Aecoc, va explicar ahir que les campanyes de descomptes que es van fent durant tot l’any han creat un sector “fonamentalment promocional”, cosa que va en contra de la generació de beneficis. És per això, va afegir, que molts distribuïdors comencen a optar per allunyar-se de les dates més saturades d’operadors, com el Black Friday, per buscar una competència inferior.</p>
      <h3>Black Friday, l’inici de Nadal</h3>
      <p>El professor de màrqueting no creu, però, que el Dia del Solter es converteixi en una cita clau aquí i acabi amb el Black Friday. La cita en qüestió “segueix tenint molta tirada i és molt complicat ignorar un moment en què tens el consumidor calent”, opina l’expert. “El consumidor està disposat a gastar, saps que si no et poses en joc en aquest moment perds una possibilitat, encara que això impliqui el risc que al cap d’una setmana [en les compres de Nadal], es vengui menys”, conclou.</p>
      <h3>LES XIFRES D’UN DIA HISTÒRIC A LA XINA</h3>
      <p>
        <b>34.775</b>
      </p>
      <p>Són els milions d’euros que va facturar ahir Alibaba en les 24 hores del Dia del Solter. L’any passat havia tancat la jornada amb vendes equivalents a 27.300 milions d’euros</p>
      <p>
        <b>200.000</b>
      </p>
      <p>Són les marques que van participar en la cita, oferint descomptes mitjançant la plataforma del gegant xinès. El 2018 van ser 180.000 i fa deu anys només 27</p>
      <p>
        <b>1,5</b>
      </p>
      <p>Són els milions de pagaments que va registrar Alibaba el 2017. El mateix any Amazon va aconseguir 1,4 milions en el Black Friday entre Europa i els EUA</p>
    </article>
  </body>
</html>