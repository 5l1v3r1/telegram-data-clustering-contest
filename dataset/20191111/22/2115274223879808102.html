<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/oyster_dormienti-6530291/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T22:56:00+00:00"/>
    <meta property="og:title" content="Ci sono 66 miloni di Oyster card dormienti, pari a 465 milioni di euro"/>
    <meta property="og:description" content="La tessera blu, dalla sua introduzione nel 2003 un 'must' per ogni londinese ma anche per pendolari e turisti che arrivano in città"/>
  </head>
  <body>
    <article>
      <h1>Ci sono 66 miloni di Oyster card dormienti, pari a 465 milioni di euro</h1>
      <h2>La tessera blu, dalla sua introduzione nel 2003 un 'must' per ogni londinese ma anche per pendolari e turisti che arrivano in città</h2>
      <address><time datetime="2019-11-11T22:56:00+00:00">11 Nov 2019, 22:56</time> by <a rel="author">AGI - Agenzia Giornalistica Italia</a></address>
      <p>Un tesoretto inutilizzato di 400 milioni di sterline, pari a 465 milioni di euro: a tanto ammonta il valore delle tessere magnetiche per i trasporti londinesi, le Oyster ricaricabili, dimenticate in un cassetto o smarrite per sempre. La stima del valore delle tessere inutilizzate da almeno un anno è stata fatta dalla Transport<br/>for London (TfL), come riferisce la Bbc.<br/><br/>La tessera blu, dalla sua introduzione nel 2003 un 'must' per ogni londinese ma anche per pendolari e turisti che arrivano in città, rende più agevole il pagamento del Tube, la metropolitana, e degli autobus rossi, e permette di avere uno sconto sul prezzo dei biglietti.<br/><br/>Dei 399 milioni di sterline di valore delle Oyster 'dormienti', più della metà (202,8 milioni) è dato dai depositi (pari a cinque sterline a carta, poco meno di sei euro). In alcuni casi si tratta di turisti stranieri che la riportano a casa come souvenir o per futuri viaggi (se la ritroveranno), in altri semplicemente di passeggeri che se la dimenticano o hanno deciso di passare al pagamento ai tornelli con le carte di credito 'contactless' con il vantaggio di non dover ricaricare.<br/><br/>L'agenzia governativa per i trasporti guadagna sugli interessi di questa grande somma (anche se i tassi sono ai minimi) e ha investito le risorse non reclamate per migliorie alla rete della metro e dei bus. L'Oyster resta comunque una carta di successo: negli ultimi 12 mesi ne sono stati venduti 9 milioni e nel periodo 2018-2019 si e' sfiorato il miliardo di tragitti pagati con la tessera blu. </p>
    </article>
  </body>
</html>