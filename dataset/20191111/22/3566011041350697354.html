<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546592.html/%D8%B3%DB%8C%D8%AF-%D9%85%D9%82%D8%AA%D8%AF%DB%8C-%D8%A7%D9%84%D8%B5%D8%AF%D8%B1--%D8%A7%DA%AF%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%85%D9%88%D8%B1-%D8%B9%D8%B1%D8%A7%D9%82-%D8%AF%D8%AE%D8%A7%D9%84%D8%AA-%DA%A9%D9%86%D8%AF-%D8%AA%D8%B8%D8%A7%D9%87%D8%B1%D8%A7%D8%AA-%D9%85%DB%8C%D9%84%DB%8C%D9%88%D9%86%DB%8C-%D8%B1%D8%A7%D9%87-%D9%85%DB%8C-%D8%A7%D9%81%D8%AA%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T22:47:00+00:00"/>
    <meta property="og:title" content="سید مقتدی الصدر: اگر آمریکا در امور عراق دخالت کند تظاهرات میلیونی راه می‌افتد"/>
    <meta property="og:description" content="رهبر جریان صدر عراق با بیان اینکه این کشور نیازی به کشورهای مستکبر ندارد، گفت: اگر آمریکا بار دیگر در امور عراق دخالت کند، تظاهرات میلیونی در کشور به راه انداخته می‌شود، به ویژه اینکه بدانیم این اشغالگران بودند که باعث جذب مفسدان به عراق شدند"/>
  </head>
  <body>
    <article>
      <h1>سید مقتدی الصدر: اگر آمریکا در امور عراق دخالت کند تظاهرات میلیونی راه می‌افتد</h1>
      <address>
        <time datetime="2019-11-11T22:47:00+00:00">11 Nov 2019, 22:47</time>
      </address>
      <p>رهبر جریان صدر عراق با بیان اینکه این کشور نیازی به کشورهای مستکبر ندارد، گفت: اگر آمریکا بار دیگر در امور عراق دخالت کند، تظاهرات میلیونی در کشور به راه انداخته می‌شود، به ویژه اینکه بدانیم این اشغالگران بودند که باعث جذب مفسدان به عراق شدند</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید «مقتدی الصدر» رهبر جریان صدر عراق دوشنبه شب با صدور بیانیه‌ای مخالفت خود را با برگزاری انتخابات زودهنگام تحت نظارت ایالات متحده اعلام کرد و گفت که در برابر انتخابات زودهنگام تحت نظارت آمریکا ساکت نخواهند نشست.</p>
      <p>وی با بیان اینکه عراق نیازی به کشورهای مستکبر ندارد، افزود: «اگر آمریکا بار دیگر در امور عراق دخالت کند، تظاهرات میلیونی در کشور به راه انداخته می‌شود، به ویژه اینکه بدانیم این اشغالگران بودند که باعث جذب مفسدان به عراق شدند. آمریکا خواستار این است که اینترنت قطع نشود، در حالی که خودش بزرگ‌ترین کنترل کننده آن است».</p>
      <p>رهبر جریان صدر تصریح کرد: «به آمریکا اجازه موج سواری نخواهیم داد و نمی‌گذاریم عراق را به سوریه و میدان جنگ و  درگیری تبدیل کند».</p>
      <p>سید مقتدی الصدر با اشاره به تظاهرات در عراق افزود: «آمریکا بار دیگر ثابت کرد که در امور دیگر کشورها دخالت می‌کند. عراق مال مردم این کشور است و خودشان سرنوشت آن را رقم می‌زنند».</p>
      <p>وی خطاب به آمریکایی‌ها گفت: «دست از دخالت در عراق بردارید، عراق بزرگانی دارد که می‌توانند از وطنشان دفاع کنند و نیازی به دخالت نه شما دارد و نه دیگران».</p>
      <p>رهبر جریان صدر به آمریکا هشدار داد که اگر یک بار دیگر در امور عراق دخالت کند، با برگزاری تظاهرات میلیونی، به حضور این کشور در عراق پایان خواهند داد.</p>
      <p>انتهای پیام</p>
    </article>
  </body>
</html>