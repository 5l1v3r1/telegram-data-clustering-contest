<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18572967-pneumonia-boala-care-ucide-un-copil-cu-varsta-sub-5-ani-la-fiecare-39-de-secunde"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Pneumonia, boala care ucide un copil cu vârsta sub 5 ani la fiecare 39 de secunde"/>
    <meta property="og:description" content="Pneumonia a ucis un copil cu vârsta sub 5 ani la fiecare 39 de secunde anul trecut, mai mulţi decât oricare altă infecţie, potrivit unui raport al UNICEF dat publicităţii marţi, de Ziua Mondială de luptă împotriva acestei boli."/>
  </head>
  <body>
    <article>
      <h1>Pneumonia, boala care ucide un copil cu vârsta sub 5 ani la fiecare 39 de secunde</h1>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18572967/1/baiat-cutie-boala-123rf-descopera.jpg"/>
      </figure>
      <p>Pneumonia a ucis un copil cu vârsta sub 5 ani la fiecare 39 de secunde anul trecut, mai mulţi decât oricare altă infecţie, potrivit unui raport al UNICEF dat publicităţii marţi, de Ziua Mondială de luptă împotriva acestei boli.</p>
      <p>În 2018, peste 800.000 de copii cu vârsta sub 5 ani au murit din cauza pneumoniei, arată UNICEF într-un comunicat emis în colaborare cu alte cinci organizaţii de sănătate şi pentru protecţia copiilor, printre care Save the Children şi GAVI Alliance (fosta Global Alliance for Vaccines and Immunisation), potrivit Mediafax.</p>
      <p>"Majoritatea deceselor au fost înregistrate în rândul copiilor cu vârsta sub doi ani, din care aproape 153.000 în rândul copiilor cu vârsta sub o lună", se arată în acelaşi comunicat, prin care cele şase organizaţii lansează un apel "la o acţiune mondială" împotriva pneumoniei.</p>
      <h3>Factorii care cauzează pneumonie</h3>
      <p>Această infecţie respiratorie acută, care afectează plămânii, poate fi cauzată de bacterii, virusuri sau fungi. În cazul unei pneumonii, alveolele pulmonare se umplu cu puroi şi lichid, ceea ce face dureroasă respiraţia şi limitează absorbţia oxigenului.</p>
      <p>Potrivit Organizaţiei Mondiale a Sănătăţii (OMS), pneumonia este responsabilă de 15% din numărul total de decese înregistrate în rândul copiilor cu vârsta sub cinci ani în lume.</p>
      <p>"Este o epidemie mondială uitată, care necesită o reacţie internaţională urgentă. Milioane de copii mor din lipsa vaccinurilor, antibioticelor şi tratamentelor cu oxigen", a spus Kevin Watkins, de la organizaţia Save the Children.</p>
      <p>Potrivit organizaţiilor care au iniţiat acest apel, peste jumătate din decesele provocate de pneumonie în rândul copiilor sunt concentrate în cinci ţări: Nigeria (162.000), India (127.000), Pakistan (58.000), Republica Democrată Congo (40.000) şi Etiopia (32.000).</p>
      <p>Prin comparaţie, anul trecut, în rândul copiilor cu vârsta sub cinci ani, bolile diareice au provocat 437.000 de decese, iar malaria, 272.000.</p>
      <p>Cele şase organizaţii vor organiza un forum mondial privind pneumonia infantilă la sfârşitul lunii ianuarie 2020 în Barcelona, Spania.</p>
      <p>În 2009, data de 12 noiembrie a fost declarată Ziua Mondială de luptă împotriva pneumoniei.</p>
      <related>
        <a href="https://www.descopera.ro/stiinta/16050282-un-student-din-uganda-a-creat-o-jacheta-inteligenta-care-poate-diagnostica-pneumonia"/>
      </related>
      <related>
        <a href="https://www.descopera.ro/dnews/18259667-pericolele-din-spatele-tigarilor-electronice-infarct-cancer-pneumonie"/>
      </related>
      <related>
        <a href="https://www.descopera.ro/natura/18454852-boala-cerbului-zombie-s-a-raspandit-la-nivel-global-este-o-maladie-fatala"/>
      </related>
      <related>
        <a href="https://www.descopera.ro/stiinta/18419471-o-bacterie-provoaca-boala-ficatului-gras-si-te-poate-imbata-chiar-daca-nu-consumi-alcool"/>
      </related>
      <related>
        <a href="https://www.descopera.ro/dnews/18298961-o-boala-misterioasa-macina-plamanii-amatorilor-de-tigari-electronice"/>
      </related>
      <related>
        <a href="https://www.descopera.ro/dnews/18324992-numarul-cazurilor-de-boala-celiaca-a-crescut-de-5-10-ori-in-ultimii-ani"/>
      </related>
      <related>
        <a href="https://www.descopera.ro/dnews/18395715-focar-de-febra-q-la-facultatea-de-medicina-veterinara-mai-multi-studenti-si-angajati-au-fost-diagnosticati-cum-se-transmite-boala"/>
      </related>
      <related>
        <a href="https://www.descopera.ro/stiinta/18260324-boala-alzheimer-test-de-sange-prezice-aparitie-simptome-mai-devreme"/>
      </related>
      <related>
        <a href="https://www.descopera.ro/stiinta/18194447-boala-parkinson-incepe-in-intestine-si-ajunge-la-creier"/>
      </related>
      <related>
        <a href="https://www.descopera.ro/stiinta/18150526-cancerul-de-plamani-a-treia-cauza-de-deces-in-romania"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18259667-pericolele-din-spatele-tigarilor-electronice-infarct-cancer-pneumonie"/>
        <a href="https://www.descopera.ro/dnews/15851891-proiect-revolutionar-la-universitatea-babes-bolyai-se-va-reduce-expunerea-populatiei-la-un-gaz-radioactiv-care-produce-cancer-si-pneumonie"/>
        <a href="https://www.descopera.ro/stiinta/16050282-un-student-din-uganda-a-creat-o-jacheta-inteligenta-care-poate-diagnostica-pneumonia"/>
        <a href="https://www.descopera.ro/dnews/18568137-recomandare-de-la-oms-activitatile-culturale-si-artistice-sunt-benefice-pentru-sanatate"/>
      </related>
    </article>
  </body>
</html>