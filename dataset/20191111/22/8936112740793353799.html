<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/superpuchar-hiszpanii-w-nowej-formule-w-styczniu-w-arabii-saudyjskiej,984648.html"/>
    <meta property="og:site_name" content="TVN24"/>
    <meta property="article:published_time" content="2019-11-11T22:32:00+00:00"/>
    <meta property="og:title" content="Superpuchar Hiszpanii w nowej formule w styczniu w Arabii Saudyjskiej"/>
    <meta property="og:description" content="Turniej o Superpuchar Hiszpanii z udziałem Valencii, Realu Madryt, Barceloną i Atletico odbędzie się w styczniu w Dżeddzie w Arabii Saudyjskiej. Federacja ma zarobić na tym 120 milionów euro."/>
  </head>
  <body>
    <article>
      <h1>Superpuchar Hiszpanii w nowej formule w styczniu w Arabii Saudyjskiej</h1>
      <address>
        <time datetime="2019-11-11T22:32:00+00:00">11 Nov 2019, 22:32</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/937219d6-e65e-4762-a83e-cdf576eba579.jpg?type=1&amp;srcmode=0&amp;srcx=1/1&amp;srcy=7/20&amp;srcw=99/100&amp;srch=87/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/a40743ac-08de-42f1-9056-479cb2d6df02-480p.mp4"/>
          <figcaption>Real gotowy na Galatasaray</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/906237f2-5eb7-417f-b883-0605800988ed-480p.mp4"/>
          <figcaption>Barcelona trenowała przed meczem ze Slavią Praga</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/ffee51ee-7d9a-418e-91c7-59b2661e5c97-480p.mp4"/>
          <figcaption>Granada - Barcelona</figcaption>
        </figure>
        <figcaption>Królewscy szlifują formę Foto: Getty Images | Video: Eurosport</figcaption>
      </slideshow>
      <h3>Turniej o Superpuchar Hiszpanii z udziałem Valencii, Realu Madryt, Barceloną i Atletico odbędzie się w styczniu w Dżeddzie w Arabii Saudyjskiej. Federacja ma zarobić na tym 120 milionów euro.</h3>
      <p>Półfinały zaplanowano na 8 i 9 stycznia, a finał na 12 stycznia. Wszystkie trzy spotkania rozegrane zostaną na mogącym pomieścić 62 tys. widzów stadionie im. Króla Abdullaha - potwierdził w poniedziałek szef Hiszpańskiej Federacji Piłkarskiej (RFEF) Luis Rubiales.</p>
      <related>
        <a href="https://eurosport.tvn24.pl/pilka-nozna,105/bramka-15-latka-obserwuja-go-wyslannicy-barcelony,984437.html"/>
      </related>
      <p>Nowa formuła</p>
      <p>Po raz pierwszy zdobywca Superpucharu zostanie wyłoniony w takiej formule, która już przed jej oficjalnym potwierdzeniem była krytykowana w Hiszpanii i poza jej granicami. Gdy we wrześniu ujawniono, że są takie plany, była reprezentantka Hiszpanii Veronica Boquete powiedziała o ewentualnej decyzji: - To byłoby zwycięstwo pieniędzy i biznesu nad sportem, a właściwie nad wszystkim.</p>
      <p>Zgodnie z nieoficjalnymi informacjami na konto hiszpańskiego związku ma trafić z racji organizacji turnieju w Arabii Saudyjskiej 120 milionów euro.</p>
      <h3>Brak zakazu dla kobiet</h3>
      <p>W konserwatywnym Królestwie Arabii Saudyjskiej dopiero w 2017 roku zniesiono zakaz uczestniczenia kobiet w imprezach masowych, w tym rozgrywkach sportowych, m.in. meczach piłkarskich. Według Reutersa, strona hiszpańska organizując turniej w tym kraju miała zagwarantować sobie nie tylko, że kobiety nie będą miały żadnych trudności z wejściem na stadion, ale również, iż nie będą potrzebować biletów.</p>
      <related>
        <a href="https://eurosport.tvn24.pl/pilka-nozna,105/geniusz-ponownie-uradowal-camp-nou-messi-razy-trzy,984297.html"/>
      </related>
      <p>Mimo zniesienia licznych zakazów i ograniczeń dla kobietwiele organizacji międzynarodowych ma zastrzeżenia do sposobu, w jaki Arabia Saudyjska respektuje prawa człowieka. Pełniąca obowiązki wiceminister sportu była alpejka Maria Jose Rienda Contreras powiedziała, że hiszpański rząd nie poprze organizowania zawodów "w żadnym kraju, w którym prawa kobiet nie są przestrzegane".</p>
      <p>Do 2017 roku zdobywcę Superpucharu Hiszpanii wyłaniał dwumecz z udziałem mistrza kraju i triumfatora Pucharu Króla. W 2018 roku odbyło się jedno spotkanie w marokańskim Tangerze.</p>
      <p>Najwięcej sukcesów w Superpucharze ma Barcelona - 13. Drugi w tym zestawieniu jest Real Madryt - 10.</p>
      <p>Autor: PAP / Źródło: PAP</p>
    </article>
  </body>
</html>