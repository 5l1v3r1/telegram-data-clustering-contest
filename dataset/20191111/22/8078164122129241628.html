<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_12/juventus-chiellini-tifavo-milan-poi-sono-diventato-piu-intelligente-8c014652-0525-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Chiellini: «Tifavo Milan, poi sono diventato più intelligente. Ora non c’è nessuno più juventino di me»"/>
    <meta property="og:description" content="Il difensore in conferenza risponde ai giovani tifosi bianconeri: «Il mio idolo era Maldini. L’avversario più forte? Esclusi gli extraterrestri Messi e Ronaldo, dico Ibra»"/>
  </head>
  <body>
    <article>
      <h1>Chiellini: «Tifavo Milan, poi sono diventato più intelligente. Ora non c’è nessuno più juventino di me»</h1>
      <h2>Il difensore in conferenza risponde ai giovani tifosi bianconeri: «Il mio idolo era Maldini. L’avversario più forte? Esclusi gli extraterrestri Messi e Ronaldo, dico Ibrahimovic»</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Silvia Morosi</a></address>
      <p>Il capitano della Juventus, Giorgio Chiellini, 35 anni, fermo da agosto per <a href="https://www.corriere.it/sport/19_agosto_30/juve-chiellini-lesione-crociato-allenamento-imminente-operazione-ae11c494-cb53-11e9-9881-63e9a7b3e050.shtml">la rottura del legamento crociato del ginocchio durante l'allenamento, </a>ha riposto a un gruppo di piccoli tifosi durante il primo incontro di Junior Reporter, all’Allianz Stadium: «Da piccolo ero tifoso del Milan purtroppo, poi sono migliorato e diventato più intelligente», ha ironizzato il numero 3 bianconero. All’epoca, ricorda , «il mio giocatore preferito era Maldini e mio fratello gemello tifava Juventus: per questo non potevo essere per la stessa squadra. Ora è difficile trovare qualcuno più juventino di me». Il difensore ha, poi, aggiunto: «Se ho mai avuto paura? Certo, in tutte le partite», anche se — ha ammesso — «un po’ è positiva perché permette di rimanere concentrato, ma se è troppa ti blocca», come riporta anche <a href="https://www.juvenews.eu/notizie-juve/chiellini-il-primo-scudetto-unemozione-fortissima-essere-capitano-della-juve-un-onore-da-piccolo-pero-tifavo-milan/?intcmp=gazzanet-chiellini">Gazzetta dello Sport.</a></p>
      <h4>«Messi e CR7 extraterrestri»</h4>
      <p>L’avversario più forte incontrato in carriera? «Escludendo Ronaldo e Messi, che sono due extraterrestri, dico Ibrahimovic», ha svelato Chiellini. L'elenco delle partite più belle disputate sarebbe lungo, ma il difensore ha voluto ricordare «Juventus-Messina, quella dell’esordio, anche se ho giocato solo 10 minuti. Poi quella dello scudetto di Trieste, il primo di questo ciclo. Un’emozione fortissima che mi rimarrà sempre dentro». Infine, uno sguardo al futuro: «Il mio obiettivo principale è dare alla mia famiglia tutto l’amore di cui ha bisogno. In questi <a href="https://www.corriere.it/sport/19_settembre_03/juventus-chiellini-operato-legamento-crociato-fuori-6-mesi-aaa826e2-ce7b-11e9-95aa-93e3e08ee08a.shtml">mesi da infortunato </a>viaggio meno, quindi la sera ora sono spesso a casa e posso trascorrere tanto tempo con le mie figlie», ha concluso. Senza dimenticare di dare un consiglio ai piccoli tifosi: «L'alimentazione è importante anche per voi bambini, e dovete cercare di mangiare bene».</p>
    </article>
  </body>
</html>