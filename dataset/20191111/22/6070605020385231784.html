<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Eixample-obrira-interiors-arribara-cinquanta_0_2342765733.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T22:36:43+00:00"/>
    <meta property="og:title" content="L’Eixample obrirà vuit interiors d’illa més i arribarà als cinquanta"/>
    <meta property="og:description" content="L’Ajuntament aprofita la transformació de tres antics cinemes per guanyar espai verd d’accés públic"/>
  </head>
  <body>
    <article>
      <h1>L’Eixample obrirà vuit interiors d’illa més i arribarà als cinquanta</h1>
      <h2>L’Ajuntament aprofita la transformació de tres antics cinemes per guanyar espai verd d’accés públic</h2>
      <address>
        <time datetime="2019-11-11T22:36:43+00:00">11 Nov 2019, 22:36</time>
      </address>
      <p>El districte de l’Eixample, el més dens de la ciutat i el que té menys metres quadrats de verd per habitant, continua la lluita per oxigenar els seus carrers i acostar-se al dibuix original d’Ildefons Cerdà. La recuperació<a href="https://www.ara.cat/societat/LEixample-programa-espectacles-interiors-peticio_0_1895210545.html"> d’interiors d’illa </a>per a l’ús públic va començar el 1987 amb el projecte de la Torre de les Aigües, al carrer Roger de Llúria, i des de llavors s’han marcat diferents terminis per arribar a la xifra dels 50 interiors recuperats. Una gesta que s’apuntava que es podria aconseguir ja el 2011 i que havia de servir per garantir que hi havia un espai d’aquesta mena cada nou illes de cases. Ara sí, la ciutat ho té a tocar. El consistori ha aprofitat la transformació de tres antigues sales de cinema -Urgell, Niza i Novedades- per fer que els promotors privats es responsabilitzin de crear espai enjardinat, tal com es preveu en el Pla General Metropolità quan es construeix als soterranis dels interiors d’illa.</p>
      <figure>
        <img src="https://www.ara.cat/2019/11/06/societat/Operaris-Urgell-Barcelona-RUTH-MARIGOT_2339176228_67172338_117x66.jpg"/>
      </figure>
      <p>
        <a href="https://www.ara.cat/societat/cinema-Urgell-reobrira-supermercat-finals_0_2339166158.html">L'antic cinema Urgell de Barcelona reobrirà com a supermercat a final de mes</a>
      </p>
      <p>Ara, aplicant criteris estrictes del que és un interior recuperat -un espai lliure tancat per edificis i amb accés des del carrer-, l’Ajuntament xifra en 41 els que ja té en funcionament. N’hi ha cinc més que estan en obres, entre els quals hi ha els tres dels antics cinemes, i com a mínim tres més que estan plantejats i que es troben en diferents punts del procés de tramitació. El pròxim en obrir-se al públic podria ser el que s’està fent damunt de la platea <a href="https://www.ara.cat/societat/cinema-Urgell-reobrira-supermercat-finals_0_2339166158.html">de l’antic cinema Urgell</a>, que va projectar la seva última pel·lícula el 2011 i que ara s’està convertint en un supermercat Bonpreu. La cadena preveu inaugurar l’establiment el pròxim dia 29, però de moment no hi ha data per a la posada de llarg de l’espai verd, d’uns mil metres quadrats, perquè l’Ajuntament encara ha de recepcionar l’obra.</p>
      <h3>Hotel i ampliació del Zara</h3>
      <p>Al carrer Casp, on hi havia la sala Novedades, que va funcionar com a teatre i com a cinema i que va tancar el 2006, s’hi està aixecant ara un hotel de luxe de la cadena Me i s’hi està fent l’ampliació d’una botiga Zara, que superarà els 4.000 metres quadrats i serà una de les més grans de les que té la firma en tot el món. Però també s’hi preveu guanyar un interior d’illa enjardinat. L’obra està molt avançada, segons apunten fonts municipals, però encara no hi ha data per a la inauguració.</p>
      <p>
        <a href="https://www.ara.cat/premium/Niza-donava-Del-politics-Transicio_0_1286871334.html">“El Niza donava vida al barri”</a>
      </p>
      <p><a href="https://www.ara.cat/premium/Niza-donava-Del-politics-Transicio_0_1286871334.html">El tercer cinema que es transformarà en interior d’illa és el Niza</a>. La reconversió d’aquesta sala, al barri de la Sagrada Família, va avançar entre una intensa polèmica, perquè el teixit veïnal es va organitzar per reivindicar que l’edifici, que va tenir en <i>Million dollar baby </i>(2005) la seva última projecció,es convertís en un equipament. El consistori no va adquirir l’edifici, però recuperarà part de l’interior d’illa com a zona d’accés públic. S’hi estan fent habitatges privats i un supermercat de la cadena Mercadona. La previsió és que aquest espai verd s’inauguri durant l’any que ve.</p>
      <p>Un altre dels interiors d’illa que està en procés de recuperar-se és el de l’antic magatzem de la botiga de mobles La Favorita, al carrer Sepúlveda, on ja s’han obert dos passadissos per accedir a la zona posterior de l’edifici. Falta posar-hi vegetació i expropiar el pàrquing de l’interior per poder urbanitzar el nou jardí.</p>
      <p>El procés està més avançat a l’interior d’illa de la Casa Macaya, entre el passeig de Sant Joan i el carrer Roger de Flor. Aquí les obres les fa l’empresa municipal Bimsa, a través d’un conveni amb La Caixa, i l’espai ja és de titularitat pública. S’espera que el nou jardí, d’uns 1.900 metres quadrats, pugui obrir per Nadal i ofereixi unes vistes diferents de l’edifici de Puig i Cadafalch.</p>
      <p>L’Ajuntament també té previstes les recuperacions de tres interiors d’illa més que encara es troben en fase de tramitació: el pati posterior del restaurant El Nacional, al passeig de Gràcia, un altre a l’avinguda Vilanova, a tocar de l’Arc de Triomf, i un tercer, que és el que està més a les beceroles, a la Casa Amatller, on encara s’ha de començar la tramitació.</p>
      <p>A banda d’aquests espais, a l’Eixample també hi ha vuit illes amb interiors verds que són de titularitat privada i 27 illes amb patis d’escola, cosa que eleva fins als 84 els espais lliures en interiors d’illes. Si s’hi afegeixen les que tenen places, passatges o eixos verds, n’hi ha un total de 154 amb algun elements esponjador.</p>
    </article>
  </body>
</html>