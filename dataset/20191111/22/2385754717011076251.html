<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596889/volivia-i-mellontiki-ypiresiaki-proedros-anakoinose-nees-ekloges"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T22:25:00+00:00"/>
    <meta property="og:title" content="Βολιβία: Η μελλοντική υπηρεσιακή πρόεδρος ανακοίνωσε νέες εκλογές"/>
    <meta property="og:description" content="Η δεύτερη αντιπρόεδρος της Γερουσίας της Βολιβίας, Ζανίν Ανιές, που πρόσκειται στην αντιπολίτευση και πρόκειται να διαδεχτεί τον Έβο Μοράλες μετά την..."/>
  </head>
  <body>
    <article>
      <h1>Βολιβία: Η μελλοντική υπηρεσιακή πρόεδρος ανακοίνωσε νέες εκλογές</h1>
      <address><time datetime="2019-11-11T22:25:00+00:00">11 Nov 2019, 22:25</time> by <a rel="author">SigmaLive</a></address>
      <p><b>Η δεύτερη αντιπρόεδρος της Γερουσίας της Βολιβίας, Ζανίν Ανιές, που πρόσκειται στην αντιπολίτευση και πρόκειται να διαδεχτεί τον Έβο Μοράλες μετά την παραίτησή του, ανακοίνωσε απόψε την προκήρυξη προεδρικών εκλογών ούτως ώστε "στις 22 Ιανουαρίου να έχουμε έναν εκλεγμένο πρόεδρο".<br/></b> <br/>"Θα προκηρύξουμε εκλογές με προσωπικότητες που έχουν τα προσόντα και θα οργανώσουν την εκλογική διαδικασία ώστε να αντικατοπτρίζει αυτό που θέλουν όλοι οι Βολιβιανοί", είπε η Ανιές κατά την άφιξή της στο κοινοβούλιο.<br/> <br/>"Ο λαός θέλει να έχουμε έναν εκλεγμένο πρόεδρο μέχρι τις 22 Ιανουαρίου. Θα καταβάλουμε κάθε προσπάθεια για να το πετύχουμε", πρόσθεσε.<br/> <br/>Με βάση το Σύνταγμα, στην περίπτωση παραίτησης του προέδρου ή αδυναμίας του να ασκήσει τα καθήκοντά του, αναλαμβάνουν κατά σειρά ο αντιπρόεδρος, ο πρόεδρος και ο αντιπρόεδρος της Γερουσίας και ο πρόεδρος της Βουλής. Όλοι όμως παραιτήθηκαν από τα αξιώματά τους, με αποτέλεσμα η επόμενη στη σειρά να είναι η Ανιές.<br/> <br/>Ο διορισμός της ως υπηρεσιακής προέδρου θα πρέπει να εγκριθεί από το κοινοβούλιο.<br/> <br/>Ο νικητής των εκλογών της 20ής Οκτωβρίου θα αναλάμβανε επισήμως τα καθήκοντά του στις 22 Ιανουαρίου.<br/> <br/>Πηγή: ΑΠΕ-ΜΠΕ</p>
    </article>
  </body>
</html>