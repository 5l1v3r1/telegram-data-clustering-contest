<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_12/atp-finals-berrettini-perde-anche-contro-federer-7-6-6-3-0d4fb99c-0561-11ea-a1df-d75c93ec44da.shtml?utm_source=dlvr.it&amp;utm_medium=twitter"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Atp Finals, Berrettini migliora ma perde anche contro Federer: 7-6, 6-3"/>
    <meta property="og:description" content="Dopo la sconfitta contro Djokovic, il romano non è riuscito a rifarsi con lo svizzero"/>
  </head>
  <body>
    <article>
      <h1>Atp Finals, Berrettini migliora ma perde anche contro Federer: 7-6, 6-3</h1>
      <h2>Dopo la sconfitta contro Djokovic, il romano non è riuscito a rifarsi. Tiene per 12 game, poi perde il primo set al tie break. Netto il miglioramento rispetto a Wimbledon</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Gaia Piccardi, inviata a Londra</a></address>
      <p>Meglio che a Wimbledon, peggio di come sognavamo. La sfida dell’apprendista stregone Matteo Berrettini a Roger Federer, il maestro che detiene il segreto della longevità, dura un set. Il primo, nel secondo match del girone di ferro delle Atp Finals, issatosi al tie break dopo dodici game di sostanziale parità, lungo i quali l’azzurro ha messo in pratica (quasi) tutto quello che coach Santopadre gli aveva chiesto.</p>
      <p><b>Palle profonde, servizi al corpo dello svizzero, pochi angoli per non permettergli di aprirsi in campo a piacimento.</b> Nessuna palla break, uno splendido passante di dritto di Matteo per il punto del 4-4, una rischiosissima situazione di 0-30 sul 6-5 Federer e servizio Berrettini, rimediata da campioncino: servizio vincente e smorzata per risalire 30-30, gran sberla di dritto per annullare il set point. 6-6 meritato, e benedetto Jimmy Van Alen che ha inventato il tie break.</p>
      <p><b>Ed è lì, quando la pressione prende la gola e si vede la stoffa del fuoriclasse, che maestro Federer ha alzato la qualità del suo tennis (</b>fin lì parecchi errori come contro Thiem al debutto a Londra, però l’austriaco ne aveva approfittato), ammettendosi il set con poche, squisite, golosità. Due ace, innanzitutto, tirati fuori dal cilindro al momento giusto, un rovescio in controbalzo per palati fini, la solita combinazione servizio-dritto, più quattro peccati mortali di Matteo, incluso uno sciagurato doppio fallo nel momento più sbagliato. 7-6 (7-2) in 42’. In un solo set, più partita che negli ottavi di Wimbledon.</p>
      <p><b>Tramortito, Berrettini ha immediatamente ceduto il break nel secondo con un game da dimenticare</b>, poi ha cercato di rimanere attaccato alla partita e all’avversario, ben sapendo che la sconfitta, unita a una vittoria di Thiem nel match serale con Djokovic, l’avrebbe condannato all’eliminazione aritmetica. Ha fatto buone cose e cose così così (tipo sprecare 3 palle break sul 3-4 ma lì l’avversario ha servito bene), recuperare il break a un Federer ormai entrato in velocità da crociera si è rivelata impresa impossibile, la seconda sfida con il Migliore era ormai scivolata via, in archivio, un’altra occasione per mettere in cascina esperienza e tennis, pathos e adrenalina a questo livello, perché è chiaro che l’anno prossimo all’azzurro sarà richiesto un ulteriore salto di qualità ma questo 2019 con la chicca del Master e chiuso da numero 8 del mondo è e resterà indimenticabile saecula saeculorum. Finisce con il dignitosissimo punteggio di 7-6 6-3, con la pacca sul petto azzurro di Matteo da parte di Roger Federer che resta vivo nelle Atp Finals, garanzia di qualità.</p>
    </article>
  </body>
</html>