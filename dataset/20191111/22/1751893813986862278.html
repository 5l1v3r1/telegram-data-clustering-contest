<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_12/prima-scala-cosi-cena-gala-diventa-green-riso-spumante-a7935744-0529-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Prima della Scala, così anche la cena di gala diventa green: dal riso allo spumante"/>
    <meta property="og:description" content="Uso di fonti energetiche rinnovabili, biglietti «smaterializzati», differenziata in teatro e nei laboratori. La prossima «prima» della Scala sarà la più sostenibile che sino ad oggi si sia presentata. Per la cena vini da terre arate con cavalli"/>
  </head>
  <body>
    <article>
      <h1>Prima della Scala, così anche la cena di gala diventa green: dal riso allo spumante</h1>
      <h2>Uso di fonti energetiche rinnovabili, biglietti «smaterializzati», differenziata in teatro e nei laboratori. La prossima «prima» della Scala sarà la più sostenibile che sino ad oggi si sia presentata. Per la cena vini da terre arate con cavalli</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Pierluigi Panza</a></address>
      <p>Durante l’Ottocento la Scala fu protagonista di diversi primati tecnologici, il più celebre dei quali l’introduzione, nel 1883, della luce elettrica proveniente dalla vicina centrale di Santa Redegonda. Oggi la Scala si appresta a tagliare alcuni traguardi nel campo della sostenibilità, rendendo il teatro il più possibile a bassi consumi ed emissioni, paperless e plastica-free. La «prima» del prossimo 7 dicembre, «Tosca» diretta da Riccardo Chailly, con regia di Davide Livermore e protagonista Anna Netrebko sarà una «prima green», la più sostenibile che sino ad oggi si sia presentata. E anche gli spettacoli attualmente in scena lo sono. Edison, che nel 1883 portò per la prima volta la luce elettrica alla Scala, illuminerà la serata inaugurale con energia prodotta da fonti rinnovabili: l’intero fabbisogno energetico è infatti soddisfatto da energia proveniente da fonti pulite. Progressivamente, nei nove anni in cui Edison ha illuminato la «prima» è stata evitata l’immissione nell’atmosfera di 550 tonnellate di anidride carbonica. Edison dal 2017 ha supportato anche il Museo Teatrale nel percorso di efficientamento energetico che oggi prosegue con la nuova illuminazione dei laboratori del teatro.</p>
      <p><b>Il biglietto elettronico ha ridotto le stampe dei biglietti tradizionali del pubblico individuale di oltre il 63%</b> (dato in continua crescita, +5% all’anno) mediante l’invio per posta elettronica del biglietto digitale che all’ingresso viene verificato dai lettori, sia su versione cartacea stampata a casa dagli utenti ma anche, per chi vuole, sullo schermo dei loro smartphone o tablet. Si potrà andare alla «prima» mostrando il telefonino, purché poi lo si spenga. Anche recentemente, alla «prima» della Filarmonica, si è sentito squillare un cellulare. Nella prossima stagione 2019/2020, a partire dal 7 dicembre, lo storico partner Ferrarelle «supporterà il teatro nel processo di sostenibilità ambientale con l’avvio di un piano di consumo responsabile, smaltimento e riciclo delle bottiglie di plastica pet»: quindi 100% riciclabile, oltre che per la realizzazione di contenitori per la raccolta differenziata in spazi del teatro e dei laboratori.</p>
      <p><b>Ancora più «green» gli spumanti Bellavista Terra Moretti della «prima» e della cena del Doposcala</b>. Da quest’anno l’imprenditore Vittorio Moretti ha re-introdotto i cavalli da tiro per arare la terra intorno alla splendida tenuta dell’Albereta in Franciacorta, dove nasce il Bellavista. Bagnerà un riso Gallo gran riserva Carnaroli, prodotto in «tiratura limitata seguendo severe regole che ne garantiscono la perfezione», assicurano dall’azienda. Gli scorsi giorni, in occasione dell’apertura della mostra «Nei palchi della Scala – Storie milanesi» il teatro ha installato nei foyer quattro macchine La Cimbali per il caffé «che uniscono eleganza a risparmio energetico», affermano i responsabili. Il prossimo 7 dicembre al MUMAC durante la diretta streaming della «prima» la stessa società offrirà caffé durante lo spettacolo. La Bmw attualmente in scena nel «Cesare in Egitto» di Georg Friedrich Händel è una BMW i3, che secondo il teatro è «la più innovativa vettura elettrica presente sul mercato». Dal 2017 il Teatro alla Lo scorso settembre, in occasione della settimana della Moda di Milano, la Scala ha ospitato il «Green Carpet Fashion Awards Italia», evento nel quale sono stati presentati i traguardi raggiunti in materia di sostenibilità nella filiera della moda e del lusso.</p>
    </article>
  </body>
</html>