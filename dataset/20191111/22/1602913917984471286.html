<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/banca-bancilor-centrale-pregateste-contraofensiva-ofensiva-privata-monedelor-digitale-libra-aici-facem-bani-aici-ne-asiguram-deservim-interesul-public-interes-public-global-18569507"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T22:06:00+00:00"/>
    <meta property="og:title" content="Banca băncilor centrale pregăteşte o contraofensivă la ofensiva privată a monedelor digitale ca Libra. „Nu suntem aici doar să facem bani, suntem aici să ne asigurăm că deservim interesul public, un interes public global.“"/>
    <meta property="og:description" content="Banca Reglementelor Internaţionale, deţinută de 60 de bănci centrale, îşi va prezenta în scurt timp răspunsul la inovaţiile lansate de sectorul privat în domeniul monetar şi al plăţilor, relatează Financial Times."/>
  </head>
  <body>
    <article>
      <h1>Banca băncilor centrale pregăteşte o contraofensivă la ofensiva privată a monedelor digitale ca Libra. „Nu suntem aici doar să facem bani, suntem aici să ne asigurăm că deservim interesul public, un interes public global.“</h1>
      <address><time datetime="2019-11-11T22:06:00+00:00">11 Nov 2019, 22:06</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Banca Reglementelor Internaţionale, deţinută de 60 de bănci centrale, îşi va prezenta în scurt timp răspunsul la inovaţiile lansate de sectorul privat în domeniul monetar şi al plăţilor, relatează Financial Times.</p>
      <p>Innovation Hub va avea puterea fără precedent de a completa stocul de bunuri monetare publice. Oficialii BIS cred că băncile centrale ar trebui să-şi pună la un loc resursele pentru a contracara competiţia potenţial perturbatoare venită din partea rivalilor din sectorul public, mult mai bine finanţaţi.</p>
      <p>Benoót Coeuré a fost desemnat la conducerea unei noi divizii a BIS care are drept sarcină producerea de alternative publice la iniţiativele private din domeniul monedelor digitale cum ar fi moneda Libra a Facebook.</p>
      <p>Coeuré va ocupa acest rol după ce a fost membru al consiliului executiv al Băncii Centrale Europene, supervizând sistemele de plăţi din ianuarie 2012. Mandatul său de opt ani expiră pe 31 decembrie.</p>
      <p>Prima misiune a lui Coeuré, care va prelua noul rol din ianuarie pe o perioadă de cinci ani, va fi de coordonare cu banca centrală a Elevţiei pentru crearea unei monede digitale a băncilor centrale care să fie folosită între bănci.</p>
      <p>Deşi semne de întrebare cu privire la proiectul Libra al Facebook persistă, proiectul pierzând şapte dintre membrii fondatori de la anunţul de lansare din iunie, popularitatea în creştere a unor astfel de monede a determinat BIS să lanseze această iniţiativă.</p>
      <p>„Nu suntem aici doar să facem bani, suntem aici să ne asigurăm că deservim interesul public, un interes public global“, a declaraat Hyun Song Shin, consilier economic în cadrul BIS. „Este un rol ce trebuie îndeplinit. Iar acesta este momentul potrivit pentru că suntem în pragul unui salt uriaş“.</p>
      <p>Anunţul proiectului Libra a generat consternare la nivel mondial în cercurile de politică publică pe fondul temerilor că moneda ar putea submina suveranitatea monetară şi genera noi riscuri de spălare de bani în sistemul financiar mondial. Astfel a crescut presiunea pe băncile centrale pentru oferirea unei soluţii alternative coordonate la genul de probleme legate de plăţi pe care Libra vrea să le combată şi despre care specialiştii fintech spun că nu mai pot fi ignorate.</p>
      <p>Cu noul hub, BIS speră să ajungă la un echilibru între sectorul privat şi cel public pe baza convingerii ferme că unele bunuri publice ar trebui furnizate de organisme publice, dar că alte catacteristici sunt cel mai bine oferite de jucători privaţi.</p>
    </article>
  </body>
</html>