<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_12/joy-milne-donna-segugio-che-sente-l-odore-malattie-3e8ab550-0518-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Joy Milne, la donna-segugio che sente l’odore delle malattie"/>
    <meta property="og:description" content="I malati di Alzheimer odorano di pane di segale, i diabetici di smalto per le unghie, gli ammalati di tumore di funghi... In Scozia un’ex infermiera di 69 anni li riconosce «a naso». E l’Istituto di biotecnologie di Manchester la chiama"/>
  </head>
  <body>
    <article>
      <h1>Joy Milne, la donna-segugio che sente l’odore delle malattie</h1>
      <h2>I malati di Alzheimer odorano di pane di segale, i diabetici di smalto per le unghie, gli ammalati di tumore di funghi... In Scozia un’ex infermiera di 69 anni li riconosce «a naso». E l’Istituto di biotecnologie di Manchester la chiama</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Sandro Orlando</a></address>
      <p>Sulla spiaggia di St. Andrew, sulla costa orientale della Scozia, è possibile incontrare di tanto in tanto una donna dai capelli grigi, che cammina sulla battigia con il naso rivolto al vento. Joy Milne è un’ex infermiera di 69 anni, mamma di tre figli, che ha una dote particolare: ha un senso dell’olfatto più sviluppato del normale. Prima ancora che si apra la porta di un bar, lei già sente il profumo del caffè; prima che i nipoti diventino visibili, lei ne sente l’odore. I medici chiamano questa caratteristica, che rende un essere umano più simile a un cane, iperosmia, scrive il settimanale Der Spiegel.</p>
      <h4>Il progetto: NoseToDiagnose</h4>
      <p>Ma Joy, in ragione anche dei 26 anni trascorsi nelle corsie di ospedale, ha sviluppato un’ulteriore abilità: questa infermiera in pensione riesce a «sentire» l’odore delle malattie. I malati di Alzheimer odorano di pane di segale, i diabetici di smalto per le unghie, gli ammalati di tumore di funghi, e quelli di tubercolosi di cartone umido. La signora sa riconoscere in particolare l’olezzo del Parkinson, anche perché pure suo marito è morto di questa malattia, e anche sua suocera: e in entrambi i casi è stata lei a occuparsene, passando anni al loro capezzale con questo odore nelle narici. Ecco perché quando otto anni fa la donna ha rivelato alla comunità scientifica questa sua dote, è stata chiamata a partecipare all’Istituto di biotecnologie di Manchester, per mettere il suo particolare olfatto a disposizione di un singolare esperimento: lo sviluppo di un test per il riconoscimento «nasale» del Parkinson già in uno stadio precoce. NoseToDiagnose si chiama il progetto, che è coordinato dalla chimica Perdita Barran. Al punto che oggi Joy è una star della ricerca sul Parkinson, senza mai essere stata una ricercatrice, e il test dovrebbe ormai essere pronto nel 2022 .</p>
    </article>
  </body>
</html>