<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/normandskiy-samit-data-obgovoryuyetsya-ale-rosiya-shche-ne-dala-zgodi-novini-ukrajini-50052947.html"/>
    <meta property="og:site_name" content="НВ"/>
    <meta property="article:published_time" content="2019-11-11T22:45:00+00:00"/>
    <meta property="og:title" content="Дата нормандського саміту обговорюється, але Росія ще не дала згоди — Пристайко"/>
    <meta property="og:description" content="Конкретна дата наступної зустрічі лідерів нормандської четвірки обговорюється дипломатичними каналами, однак Росія ще не дала згоди на неї."/>
  </head>
  <body>
    <article>
      <h1>Дата нормандського саміту обговорюється, але Росія ще не дала згоди — Пристайко</h1>
      <h2>Конкретна дата наступної зустрічі лідерів нормандської четвірки обговорюється дипломатичними каналами, однак Росія ще не дала згоди на неї.</h2>
      <address>
        <time datetime="2019-11-11T22:45:00+00:00">11 Nov 2019, 22:45</time>
      </address>
      <p>Про це заявив міністр закордонних справ Вадим Пристайко в <a href="https://www.youtube.com/watch?reload=9&amp;v=fzJi2KWZbQE&amp;feature=emb_logo">ефірі</a> програми Свобода слова на ICTV.</p>
      <p>За словами глави МЗС, наразі крок назустріч має зробити Росія, оскільки з боку України перші дії на шляху до стабілізації ситуації на Донбасі вже зроблені.</p>
      <p>«Що стосується розведення і готовності російської сторони до розведення. Я думаю, що коли ми починали цей процес літом, вони взагалі не вірили, що ми здатні рухатись цим шляхом… Зараз фактично м’яч на стороні Росії. Росія загнана в кут», — вважає Пристайко.</p>
      <p>Він нагадав про нещодавній <a href="https://nv.ua/world/geopolitics/merkel-i-putin-proveli-telefonnyy-razgovor-50052910.html">дзвінок канцлера Німеччини Ангели Меркель, як однієї зі сторін саміту, російському президенту Володимиру Путіну</a>.</p>
      <p>«Я впевнений, що якраз була про це розмова — коли і як ми можемо зустрітися. За офіційними роздруківками розмови ми не бачимо конкретної дати, але дипломатичними каналами ця дата обговорюється», — сказав Пристайко.</p>
      <p>Читайте також:<br/><a href="https://nv.ua/ukr/world/geopolitics/normandskiy-format-u-mozhlivomu-zrivi-samitu-bude-vinna-rf-novini-ukrajini-50052940.html">&amp;nbspУ можливому зриві нормандського саміту буде винна РФ — посол Франції</a></p>
      <p>Він додав, що є приблизні дати, яких він не може зараз назвати, бо їх мають узгодити всі чотири сторони, аби знайти час у графіках своїх лідерів. Але «ці конкретні числа є», зауважив міністр.</p>
      <p>Раніше в Кремлі заявили, що <a href="https://nv.ua/ukr/world/geopolitics/kreml-pro-normandskiy-samit-dati-nemaye-novini-ukrajini-50052811.html">дата проведення зустрічі лідерів нормандської четвірки як і раніше не визначена,</a> і закликали дочекатися «повного розведення сил на Донбасі».</p>
    </article>
  </body>
</html>