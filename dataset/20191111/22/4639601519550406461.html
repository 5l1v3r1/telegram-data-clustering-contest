<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/society/pou-tha-xtypisei-i-viktoria/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T22:06:24+00:00"/>
    <meta property="og:title" content="Πού θα χτυπήσει η «Βικτώρια»"/>
    <meta property="og:description" content="Έκτακτο δελτίο επικίνδυνων καιρικών φαινομένων"/>
  </head>
  <body>
    <article>
      <h1>Πού θα χτυπήσει η «Βικτώρια»</h1>
      <h2>Έκτακτο δελτίο επικίνδυνων καιρικών φαινομένων</h2>
      <address><time datetime="2019-11-11T22:06:24+00:00">11 Nov 2019, 22:06</time> by <a rel="author">ΤοΒΗΜΑ Team</a></address>
      <p>Νέα επιδείνωση του καιρού προβλέπεται από το μεσημέρι της Τρίτης (12-11-2019) και από τα δυτικά, με ισχυρές βροχές και καταιγίδες που θα συνοδεύονται από χαλαζοπτώσεις και θυελλώδεις νότιους ανέμους στο Ιόνιο.</p>
      <p>Πιο αναλυτικά και σύμφωνα με το Έκτακτο Δελτίο Επικίνδυνων Καιρικών Φαινομένων που εξέδωσε η ΕΜΥ, θα επηρεαστούν από ισχυρές βροχές και καταιγίδες:</p>
      <p>
        <a href="https://www.in.gr/2019/11/12/politics/tzanakopoulos-gia-proanakritiki-tha-yperaspistoume-ti-syntagmatiki-nomimotita/">Τζανακόπουλος για Προανακριτική : Θα υπερασπιστούμε τη συνταγματική νομιμότητα</a>
      </p>
      <p><b>1. ΤΗΝ ΤΡΙΤΗ (12-11-2019)</b><br/>Τα νησιά του Ιονίου, η Ήπειρος, η δυτική Στερεά και από τις βραδινές ώρες η δυτική, η νότια Πελοπόννησος και τη νύχτα η δυτική Μακεδονία.</p>
      <p><b>2. ΤΗΝ ΤΕΤΑΡΤΗ (13-11-2019)</b><br/>Τα νησιά του Ιονίου, η Ήπειρος, η δυτική Στερεά και η δυτική Πελοπόννησος, με εξασθένηση από τις απογευματινές ώρες.</p>
      <p>Από τις πρωινές ώρες και μέχρι το μεσημέρι η κεντρική Μακεδονία, η ανατολική Πελοπόννησος, η ανατολική Στερεά (συμπεριλαμβανομένης της Αττικής), η Εύβοια και πιθανώς πρόσκαιρα η Θεσσαλία και οι Σποράδες.</p>
      <p>Από τις πρώτες πρωινές ώρες και μέχρι το βράδυ η δυτική Κρήτη, σταδιακά οι Κυκλάδες, η ανατολική Μακεδονία και η υπόλοιπη Κρήτη.</p>
      <p>Αργά το βράδυ η Θράκη, τα νησιά του ανατολικού Αιγαίου και τα Δωδεκάνησα.</p>
      <p><b>3. ΤΗΝ ΠΕΜΠΤΗ (14-11-2019)</b><br/>Η Θράκη τις πρωινές ώρες και μέχρι το μεσημέρι τα νησιά του ανατολικού Αιγαίου και τα Δωδεκάνησα, οπότε τα φαινόμενα προβλέπεται να εξασθενήσουν.</p>
      <h4>Θυελλώδεις άνεμοι</h4>
      <p>Δείτε σε video του την ωριαία εξέλιξη του πεδίου των ανέμων στη Κεντρική Μεσόγειο την Αδριατική το Ιόνιο και το Αιγαίο . Παρατηρείστε οτι οι ριπές του ανέμου ενδέχεται να ξεπεράσουν και τα 10 μποφόρ στο Ιόνιο και την Αδριατική</p>
      <figure>
        <iframe src="https://www.youtube.com/embed/dNqkjZMSg40" width="640" height="360" data-service="Youtube" scrolling="no"/>
      </figure>
      <p>Β. Νότιοι άνεμοι με ένταση 8 έως 9 μποφόρ θα πνέουν στα δυτικά από τα ξημερώματα της Τρίτης (12-11-2019) μέχρι τις πρωινές ώρες της Τετάρτης (13-11-2019), οι οποίοι στο Ιόνιο τις πρωινές ώρες της Τρίτης θα φτάσουν σε επίπεδο θύελλας, τοπικά 10 μποφόρ.</p>
      <h3>Η «Βικτώρια»</h3>
      <figure>
        <iframe src="https://www.youtube.com/embed/r-PD0_3FEu4" width="640" height="360" data-service="Youtube" scrolling="no"/>
      </figure>
      <p>Η νέα έντονη κακοκαιρία που ονομάσθηκε «Βικτώρια» από τη μετεωρολογική υπηρεσία meteo του Εθνικού Αστεροσκοπείου Αθηνών, προκαλείται από ένα βαθύ βαρομετρικό χαμηλό, το οποίο βρίσκεται δυτικά της Σαρδηνίας και θα κινηθεί αργά ανατολικά και από το μεσημέρι της Τρίτης θα επηρεάσει τη χώρα μας.</p>
      <p>Αρχικά θα επηρεασθούν τα δυτικά τμήματα και βαθμιαία έως την Πέμπτη και τα υπόλοιπα τμήματα της Ελλάδας. Η «Βικτώρια», εκτός από τα σημαντικά ύψη βροχής, θα προκαλέσει θυελλώδεις νοτιάδες στο Ιόνιο, αλλά και σημαντική μεταφορά σκόνης στην ατμόσφαιρα.</p>
      <p>Αναλυτικότερα, την Τρίτη αναμένεται βαθμιαία μεταβολή του καιρού από τα δυτικά, με ισχυρές βροχές και καταιγίδες μετά το μεσημέρι και θυελλώδεις ανέμους στο Ιόνιο. Έως το μεσημέρι θα επικρατήσουν νεφώσεις αυξημένες στα ηπειρωτικά, με τοπικές βροχές ή καταιγίδες στην Κεντρική Μακεδονία και στο Βορειοδυτικό Αιγαίο.</p>
      <p>Η θερμοκρασία θα κυμανθεί από 12 έως 22 βαθμούς στη Βόρεια Ελλάδα, από 13 έως 24 βαθμούς στην Κεντρική και στη Νότια Ελλάδα, από 16 έως 23 βαθμούς στη Δυτική Ελλάδα (στην Ήπειρο από 7 έως 20 βαθμούς), από 20 έως 24 βαθμούς στις Κυκλάδες και έως τους 27 βαθμούς στην Κρήτη, από 19 έως 25 βαθμούς στα νησιά του Ανατολικού Αιγαίου και έως τους 26 βαθμούς στα Δωδεκάνησα.</p>
      <p>Οι άνεμοι θα πνέουν στο Αιγαίο από ανατολικές διευθύνσεις μέτριοι 4-5 μποφόρ και στο Νότιο Αιγαίο τοπικά ισχυροί 6 μποφόρ, που βαθμιαία θα στραφούν σε νοτιοανατολικούς ισχυρούς 6 μποφόρ, ενώ στο Ιόνιο από νοτιοανατολικές διευθύνσεις θυελλώδεις 8 μποφόρ και τοπικά πολύ θυελλώδεις 9 μποφόρ, με μικρή εξασθένηση μετά το μεσημέρι.</p>
      <p>Νεφώσεις με τοπικές βροχές κυρίως μετά το απόγευμα και τις νυκτερινές ώρες καταιγίδες αναμένονται στην Αττική. Η θερμοκρασία θα κυμανθεί από 16 έως 24 βαθμούς. Οι άνεμοι θα πνέουν από ανατολικές διευθύνσεις ασθενείς έως μέτριοι 3-5 μποφόρ.</p>
      <p>Νεφώσεις παροδικά αυξημένες με πιθανότητα τοπικών βροχών αναμένονται στην Τρίτη στη Θεσσαλονίκη. Η θερμοκρασία θα κυμανθεί από 13 έως 20 βαθμούς Κελσίου. Οι άνεμοι στο Θερμαϊκό θα πνέουν από μεταβλητές διευθύνσεις ασθενείς.</p>
      <h4>Σε ετοιμότητα ο κρατικό μηχανισμός</h4>
      <p>Λόγω των επικίνδυνων καιρικών φαινομένων η κρατική μηχανή έχει τεθεί σε επιφυλακή.</p>
      <p>Η Γενική Γραμματεία Πολιτικής Προστασίας (www.civilprotection.gr)  έχει ενημερώσει τις αρμόδιες υπηρεσιακά εμπλεκόμενες κρατικές υπηρεσίες, καθώς και τις περιφέρειες και τους δήμους της χώρας, ώστε να βρίσκονται σε αυξημένη ετοιμότητα πολιτικής προστασίας, προκειμένου να αντιμετωπίσουν άμεσα τις επιπτώσεις από την εκδήλωση των έντονων καιρικών φαινομένων.</p>
      <p>Επίσης από την Πυροσβεστική τίθεται σε εφαρμογή το επιχειρησιακό σχέδιο για την αντιμετώπιση κινδύνων από την εκδήλωση πλημμυρικών και συνοδών φαινομένων.</p>
      <p>Παράλληλα, η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <p>Ειδικότερα, σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων, απευθύνεται έκκληση στους συμπολίτες μας ώστε:</p>
      <p>1. Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς</p>
      <p>2. Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά</p>
      <p>3. Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</p>
      <p>4. Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές, κατά τη διάρκεια εκδήλωσης των έντονων καιρικών φαινομένων.</p>
      <p>5. Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</p>
      <p>6. Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</p>
      <p>Για πληροφορίες αναφορικά με την προστασία από έκτακτα καιρικά φαινόμενα μπορείτε να ανατρέχετε στην <a href="https://www.fireservice.gr/el"><b>ιστοσελίδα</b></a> και στους επίσημους λογαριασμούς του Πυροσβεστικού Σώματος, στο <a href="https://www.facebook.com/%CE%A0%CF%85%CF%81%CE%BF%CF%83%CE%B2%CE%B5%CF%83%CF%84%CE%B9%CE%BA%CF%8C-%CE%A3%CF%8E%CE%BC%CE%B1-%CE%95%CE%BB%CE%BB%CE%AC%CE%B4%CE%B1%CF%82-425376174197277/?ref=page_internal"><b>Facebook</b></a> και στο <a href="https://twitter.com/pyrosvestiki/"><b> Twitter</b></a>.</p>
      <p>Οι πολίτες μπορούν να ενημερώνονται καθημερινά για την εξέλιξη των έκτακτων καιρικών φαινομένων στα τακτικά δελτία καιρού της ΕΜΥ και στην ιστοσελίδα της ΕΜΥ στην ηλεκτρονική διεύθυνση <a href="http://www.emy.gr/">www.emy.gr</a></p>
      <p>Για πληροφορίες και ανακοινώσεις σχετικά με την επικρατούσα κατάσταση και την βατότητα του οδικού δικτύου λόγω εισροής πλημμυρικών υδάτων σε αυτό οι πολίτες μπορούν να επισκεφθούν την ιστοσελίδα της ΕΛ.ΑΣ. <a href="http://www.astynomia.gr/">www.astynomia.gr</a></p>
      <p>Για περισσότερες πληροφορίες και οδηγίες αυτοπροστασίας από τα έντονα καιρικά φαινόμενα, οι πολίτες μπορούν να επισκεφθούν την ιστοσελίδα της Γενικής Γραμματείας Πολιτικής Προστασίας στην ηλεκτρονική διεύθυνση <a href="http://www.civilprotection.gr/">www.civilprotection.gr</a>.</p>
      <p>Παρακαλούμε τους συμπολίτες μας να είναι ιδιαίτερα προσεκτικοί και σε περίπτωση εκδήλωσης πλημμυρικών φαινομένων, να ακολουθούν πιστά τις υποδείξεις των αρμόδιων αρχών.</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>