<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639516/%D8%A8%DB%8C%D9%84-%D9%85%D8%B1%DB%8C-%D8%AF%D8%B1-%D9%82%D8%B3%D9%85%D8%AA-%D8%AC%D8%AF%DB%8C%D8%AF-%D9%81%DB%8C%D9%84%D9%85-ghostbusters-%D8%AD%D8%B6%D9%88%D8%B1-%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T22:44:00+00:00"/>
    <meta property="og:title" content="بیل مری در قسمت جدید فیلم Ghostbusters حضور خواهد داشت"/>
    <meta property="og:description" content="حضور بیل مری، بازیگر فیلم ابتدایی مجموعهٔ «شکارچیان روح»، در قسمت جدید فیلم Ghostbusters رسماً تأیید و اعلام شد."/>
  </head>
  <body>
    <article>
      <h1>
        <a href="https://www.bultannews.com/fa/news/639516/%D8%A8%DB%8C%D9%84-%D9%85%D8%B1%DB%8C-%D8%AF%D8%B1-%D9%82%D8%B3%D9%85%D8%AA-%D8%AC%D8%AF%DB%8C%D8%AF-%D9%81%DB%8C%D9%84%D9%85-ghostbusters-%D8%AD%D8%B6%D9%88%D8%B1-%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA">بیل مری در قسمت جدید فیلم Ghostbusters حضور خواهد داشت</a>
      </h1>
      <h2>حضور بیل مری، بازیگر فیلم ابتدایی مجموعهٔ «شکارچیان روح»، در قسمت جدید فیلم Ghostbusters رسماً تأیید و اعلام شد.</h2>
      <address><time datetime="2019-11-11T22:44:00+00:00">11 Nov 2019, 22:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، تا این لحظه حضور تمام بازیگران اصلی فیلم ابتدایی مجموعهٔ Ghostbusters که در سال ۱۹۸۴ و توسط ایوان رایتمن ساخته شد و شرکت کلمبیا پیکچرز (Columbia Pictures) اکران این فیلم را بر عهده داشت، در قسمت جدید این مجموعهٔ کمدی و علمی-تخیلی تأیید و اعلام شده است و لیست چهارنفره با حضور بیل مری تکمیل شد. بیل موری، سیگورنی ویور، دن آیکروید، ارنی هادسون، هارولد رمیس و ریک مورانیس در آن فیلم حضور داشتند و به‌‌ایفای نقش پرداختند. نسخهٔ ابتدایی بسیار مورد استقبال منتقدان و تماشاچیان قرار گرفت و با بودجهٔ ساخت ۳۰ میلیون دلاری، حدود ۲۹۵ میلیون دلار در گیشه فروش داشت. دنبالهٔ آن فیلم در سال ۱۹۸۹ و باز هم به‌کارگردانی ایوان رایتمن روی پردهٔ سینما رفت که البته این فیلم نتوانست موفقیت‌های فیلم ابتدایی را تکرار کند. بودجهٔ ساخت فیلم دوم حدود ۳۷ میلیون دلار بود و فروش آن در گیشه به ۲۱۵ میلیون دلار رسید.</p>
      <p>چندی پیش بود که حضور دو بازیگر از فیلم ابتدایی مجموعه «شکارچیان روح» در فیلم جدید این مجموعه تأیید شد؛ دن آیکروید و ارنی هادسون، دو بازیگری که در فیلم ابتدایی به‌ترتیب نقش دو شخصیت ریموند استانتز و وینستون زدمور را ایفا می‌کردند، در قسمت جدید فیلم Ghostbusters (شکارچیان روح) حضور خواهند داشت. بعد از آن نیز نوبت به سیگورنی ویور رسید و وی قول داد در فیلم جدید حضور داشته باشد و حال نیز به‌صورت رسمی حضور بیل مری دوست‌داشتنی برای تکرار نقش شخصیت پیتر ونکمن تأیید و اعلام شده است. فین ولفهارد، انی پوتز، پاول راد، بوکیم وودباین و سلست اُکانر، دیگر بازیگرانی هستند که سه نقش اصلی را در فیلم بر عهده خواهند داشت.</p>
      <p>دی ماه سال گذشته بود که شرکت سونی پیکچرز (Sony Pictures)‌ ساخت قسمت جدید فیلم Ghostbusters را رسماً تأیید و اعلام کرد. این فیلم یک بازسازی نخواهد بود و اتفاقات آن در دنیای اصلی این مجموعه محبوب علمی-تخیلی و کمدی جریان خواهد داشت. از تیر ماه امسال مراحل فیلمبرداری و تولید قسمت جدید فیلم شکارچیان روح آغاز شده است و چندی پیش در خبری اعلام شد مکینا گریس، بازیگر نوجوان قسمت جدید مجموعه «شکارچیان روح»، با انتشار تصویری از خود و جیسون رایتمن، کارگردان فیلم، در اکانت توییترش، از پایان مراحل فیلمبرداری قسمت جدید این مجموعه خبر داد.</p>
      <p>بیل مری برنده جایزه امی برای ایفای نقش‌های گوناگون در برنامه تلویزیونی زنده «ساتردی نایت لایو» و برنده جایزه بفتا و گلدن گلوب و نامزد جایزه اسکار بهترین بازیگر نقش اول مرد برای فیلم Lost in Translation (گمشده در ترجمه) سوفیا کاپولا شده است. این بازیگر، کمدین و نویسنده محبوب هالیوود، در فیلم‌های معروفی چون Groundhog Day (روز گراندهاگ)، Rushmore (راشمور)،‌ Broken Flowers (گل‌های پرپر)،‌ Zombieland (زامبی‌لند)، St. Vincent (وینسنت مقدس) و The Dead Don't Die (مرده‌ها نمی‌میرند) جیم جارموش حضور داشته است.</p>
      <p>آخرین فیلم مجموعهٔ Ghostbusters در سال ۲۰۱۶ اکران شد و در این فیلم بازیگرانی چون ملیسا مک کارتی، کریستن ویگ، کیت مک‌کینون، لزلی جونز، چارلز دنس و کریس همسورث حضور داشتند و به‌ایفای نقش پرداختند. نسخهٔ جدید با وجود آنکه فیلم بدی در مجموع نبود، به مذاق همه، مخصوصاً طرفداران متعصب این مجموعه خوش نیامد. این فیلم در گیشه عملکرد چندان خوبی نداشت و با بودجهٔ ساخت ۱۴۴ میلیون دلاری، حدود ۲۳۰ میلیون دلار در گیشه فروش کرد. گفتنی است ساخت قسمت جدید این مجموعه، سبب خشم و عصبانیت لزلی جونز شده است و وی این کار را زشت، زننده‌ و توهینی به بازیگران زن نسخهٔ ۲۰۱۶ می‌داند.</p>
      <p>جیسون رایتمن، پسر ایوان رایتمن که تهیه‌کنندهٔ مجموعه «شکارچیان روح» و کارگردان دو قسمت اول آن است، کارگردانی قسمت سوم فیلم Ghostbusters را بر عهده خواهد داشت. علاوه‌بر کارگردانی، رایتمن به‌همراه جیل کنان، کارگردان فیلم City of Ember (شهر اخگر)، وظیفه نوشتن فیلمنامه این فیلم را نیز بر عهده داشته است.</p>
      <p>قسمت جدید فیلم Ghostbusters قرار است در تاریخ ۱۰ ژوئیه ۲۰۲۰ (۲۰ تیر ماه ۱۳۹۹) اکران شود.</p>
    </article>
  </body>
</html>