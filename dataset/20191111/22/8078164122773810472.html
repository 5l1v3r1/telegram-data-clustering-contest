<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_12/dalle-app-fiori-d-arancio-nozze-senza-cupido-ma-l-algoritmo-9d4372ba-0597-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Dalle app ai fiori d’arancio: le nozze senza Cupido (ma con l’algoritmo)"/>
    <meta property="og:description" content="Chi si sposa dopo aver conosciuto il partner online supera chi lo ha fatto grazie a un amico o un collega. I dati negli Usa. La psicologa: una tendenza da non stigmatizzare"/>
  </head>
  <body>
    <article>
      <h1>Dalle app ai fiori d’arancio: le nozze senza Cupido (ma con l’algoritmo)</h1>
      <h2>Chi si sposa dopo aver conosciuto il partner online supera chi lo ha fatto grazie a un amico o un collega. I dati negli Usa. La psicologa: una tendenza da non stigmatizzare</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Elvira Serra</a></address>
      <p>Cupido? Superato dalle app. Ormai chi si sposa dopo aver conosciuto il partner in Rete supera chi lo ha fatto grazie allo zampino di un parente, di un collega, di un compagno dell’università. Lo ha fotografato la Stanford University, in uno studio pubblicato negli Atti dell’Accademia nazionale delle Scienze. Se dalla fine della Seconda guerra mondiale al 2013 un americano eterosessuale si sposava principalmente attraverso l’intercessione di un amico, dal 1995, data zero per gli incontri online, si è passati al 23 per cento del 2009. Percentuale balzata al quaranta nel 2017. I motivi sono tanti. Uno su tutti è che su Internet i potenziali fidanzati sono molti di più di quelli che si potrebbero conoscere con una vita sociale esagerata (che nessuno ha). C’è poi un tema di riservatezza, secondo Michael Rosenfeld, Reuben J. Thomas e Sonia Hausen, estensori della ricerca statunitense: forse a un’amica non si direbbe che ci piacciono le bionde con gli occhi azzurri e il naso alla francese (l’amica si sentirebbe autorizzata a mandare al diavolo il pretendente e a rispondergli di cavarsela da solo). Infine c’è il vero argomento dirimente: l’algoritmo.</p>
      <h4>Lo «strapotere» dell’algoritmo</h4>
      <p>Oggi gli algoritmi sono talmente sofisticati da riuscire ad abbinare le persone in base a interessi infinitesimali. Tanto che l’Università di Chicago, già nel 2013, intervistando 20 mila persone sposate tra il 2005 e il 2012, decretò che chi si era conosciuto online aveva il 25 per cento di probabilità in più di nozze durature rispetto a chi si era conosciuto per vie tradizionali. E che il mercato sia interessante lo prova l’ultima intuizione di Mark Zuckerberg, Facebook Dating, una app cui si accede dallo smartphone che incrocia gusti e interessi fino a proporre l’incastro sentimentale perfetto. Dopo il test in Colombia, la piattaforma è andata online negli Usa e in alcuni Paesi di Asia e Sudamerica; in Italia è attesa per il 2020.</p>
      <h4>I rischi per le coppie</h4>
      <p>«Da noi mancano studi longitudinali sulla qualità dei matrimoni nati online», racconta Raffaella Iafrate, docente di Psicologia sociale alla Cattolica di Milano. «La tendenza ci dice che le coppie oggi concepiscono la relazione come una esperienza molto privata, senza intromissioni: di qui la ricerca della persona “giusta” nel mare della Rete. Non è un atteggiamento da stigmatizzare per forza, anche perché dimostra il bisogno di stabilire relazioni vere. Tuttavia questa scelta così individualistica rischia di mettere in crisi la coppia quando poi si confronta con il bagaglio di amicizie e legami familiari che ognuno si porta dietro».</p>
      <h4>La fine del romanticismo</h4>
      <p>Sara Mervi, imprenditrice triestina trapiantata a Milano, ha conosciuto suo marito Dario sulla chat di Tiscali Talk Talk nel 2000: si sono sposati nel 2007 e ora hanno due figli, Gilda e Giulio. «È cominciato con una chiacchierata normale, poi quando ho preparato la tesi mi serviva un libro che a Trieste non c’era, me lo ha cercato lui a Milano e me lo ha portato a Venezia, dove ci siamo incontrati la prima volta». Una storia ingenua, rispetto a oggi. «Tu pensi di voler trovare qualcuno in Rete, ma in realtà è l’algoritmo che trova te — spiega Alberto Marinelli, direttore del Dipartimento di Comunicazione e ricerca sociale alla Sapienza di Roma —. In tutte le piattaforme di incontri online, la personalità subisce un processo di “datificazione” e viene guidata inconsapevolmente nella creazione dei rapporti». Con buona pace del romanticismo.</p>
    </article>
  </body>
</html>