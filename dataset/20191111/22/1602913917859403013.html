<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/media-advertising/ce-puteti-citi-in-numarul-din-aceasta-saptamana-al-revistei-business-magazin-18569663"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T22:05:00+00:00"/>
    <meta property="og:title" content="Ce puteţi citi în numărul din această săptămână al revistei Business MAGAZIN"/>
    <meta property="og:description" content="♦ „Ce milionari a produs IT-ul din România” este materialul de copertă pe care vi-l propune Business MAGAZIN în ediţia curentă. Soţii Florin şi Măriuca Talpeş au fondat în 1991 firma Softwin, care în 2001 a devenit Bitdefender - cel mai de succes produs software românesc vândut în toată lumea. "/>
  </head>
  <body>
    <article>
      <h1>Ce puteţi citi în numărul din această săptămână al revistei Business MAGAZIN</h1>
      <address><time datetime="2019-11-11T22:05:00+00:00">11 Nov 2019, 22:05</time> by <a rel="author" href="https://www.zf.ro/autor/ioana-matei" target="_blank">Ioana Matei</a></address>
      <p>♦ „Ce milionari a produs IT-ul din România” este materialul de copertă pe care vi-l propune Business MAGAZIN în ediţia curentă. Soţii Florin şi Măriuca Talpeş au fondat în 1991 firma Softwin, care în 2001 a devenit Bitdefender - cel mai de succes produs software românesc vândut în toată lumea. </p>
      <p>În paralel, Radu Georgescu a înfiinţat în 1992, împreună cu alţi parteneri, compania Gecad Sofware, care doi ani mai târziu a scos pe piaţă antivirusul RAV, pe care l-a vândut în 2003 gigantului Microsoft pentru o sumă de peste 10 milioane de dolari. De atunci, industria IT din România s-a dezvoltat continuu, iar în ultimii ani s-a creat o adevărată efervescenţă pe această piaţă: start-up-uri vândute giganţilor străini şi tot mai multe idei de afaceri bazate pe tehnologie care atrag finanţări de ordinul sutelor de milioane de dolari. Ce urmează?</p>
      <p>♦ Michaell Merchant, senior consultant al Arbinger Institute din SUA, care oferă consultanţă organizaţiilor pe teme precum psihologia resursei umane, a povestit pentru Business MAGAZIN care este părerea sa despre sistemul de educaţie din România şi despre calităţile necesare unui lider. Care este reţeta americană pentru performanţă?</p>
      <p>♦ În epoca mesajelor instant, Pink Post, cel mai mare operator privat din România din punctul de vedere al volumelor livrate, expediază în fiecare lună peste 10 milioane de plicuri, iar compania şi-a bugetat creşteri şi în perioada următoare. Ce rol are digitalul în corespondenţa tradiţională?</p>
      <p>♦ „Volatili, dar importanţi” sunt cuvintele prin care ar putea fi caracterizaţi clienţii băncilor de pe segmentul IMM-urilor. Consideraţi coloana vertebrală a oricărei economii, aceştia stârnesc deseori reticenţa bancherilor când vine vorba de finanţări. Care sunt motivele şi cum pot fi depăşite aceste obstacole, a povestit pentru Business MAGAZIN Bogdan Boteanu, director general adjunct al ING Bank, head of mid-corporate banking al băncii.</p>
    </article>
  </body>
</html>