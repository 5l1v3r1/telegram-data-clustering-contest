<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_12/helen-mirren-quel-te-la-regina-stato-imbarazzante-non-sapevo-niente-cavalli-107336d2-055a-11ea-984b-655bd4c60a7c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Helen Mirren e quel tè con la Regina: «È stato imbarazzante, non sapevo niente di cavalli» "/>
    <meta property="og:description" content="L'attrice, 74 anni, ha raccontato di quella volta che è stata invitata a Buckingham Palace e niente è andato come avrebbe dovuto"/>
  </head>
  <body>
    <article>
      <h1>Helen Mirren e quel tè con la Regina: «È stato imbarazzante, non sapevo niente di cavalli» </h1>
      <h2>L'attrice, 74 anni, ha raccontato di quella volta che è stata invitata a Buckingham Palace e niente è andato come avrebbe dovuto</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Simona Marchetti</a></address>
      <p>Essere invitati a prendere il tè a Buckingham Palace è un privilegio riservato in genere a pochi eletti ed Helen Mirren è fra questi. Del resto, la 74enne attrice e Sua Maestà sono legate dal filo hollywoodiano del film premio Oscar «The Queen» del 2006, quindi ci sta che la Mirren venga invitata a Palazzo. Il problema però è che quando è successo, non è sempre filato tutto liscio, perché il protocollo reale non ammette errori, nemmeno cinematografici.</p>
      <h4>«Che imbarazzo sui cavalli...»</h4>
      <p>«Una volta sono stata invitata a Buckingham Palace per il tè - ha raccontato Helen in occasione di un evento organizzato dalla SAG-AFTRA Foundation e <a href="https://people.com/royals/helen-mirren-lesson-in-embarrassment-tea-with-queen-elizabeth/">ripreso dalla rivista People</a> - e pensavo che sarebbe stato in una stanza con altre 200 persone, come spesso accade. Avevo infatti già incontrato la regina in una precedente occasione ed era appunto stato in una stanza con altre 200 persone. Così mi sono detta "ok, posso farcela". Quando però sono entrata nella stanza, c'erano appena otto persone sedute attorno al tavolo: il principe Filippo, la Regina, uno sceicco di non so dove e un paio di persone appassionate di cavalli». Ed è stato a quel punto che la Mirren ha realizzato che per uscire da quella situazione serviva davvero un'interpretazione da Oscar. «A differenza della regina, che sa tutto di cavalli, io invece non ne so assolutamente nulla - ha continuato infatti l'attrice - e così ho disperatamente cercato di fare una conversazione educata, ma ne è venuto fuori qualcosa di davvero incomprensibile».</p>
      <h4>Come chiamare il principe Filippo?</h4>
      <p>Ma per la regina del grande schermo i momenti imbarazzanti di quella giornata non erano ancora finiti. «Dopo un po' Sua Maestà ha iniziato una conversazione molto accesa con il principe Filippo su cosa ci fosse nei sandwich - ha proseguito la Mirren - e così io ho preso una tazza di tè, ma volevo anche del latte, che però era dall'altra parte del principe Filippo, solo che a quel punto il mio cervello si è spento del tutto e non riuscivo a ricordare come mi dovessi rivolgere al principe Filippo. Voglio dire, lo dovevo chiamare Sir? Vostra Maestà? Vostra Altezza? Sarebbe stato scortese chiedere a lui di passarmi il latte o avrei dovuto domandarlo a un lacché? Alla fine, non sapendo come uscirne, ho rinunciato del tutto al latte».</p>
    </article>
  </body>
</html>