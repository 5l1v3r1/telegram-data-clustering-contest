<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_12/zingaretti-salvini-bravo-cavalcare-rabbia-ma-non-ha-mai-fatto-proposta-evitare-aumento-iva-bacb76f0-0512-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Zingaretti: «Salvini bravo a cavalcare la rabbia, ma non ha mai fatto proposta per evitare aumento Iva»"/>
    <meta property="og:description" content="Il segretario del Pd è negli Stati Uniti per incontrare i Dem americani: «La destra brava a raccontare i problemi, non a risolverli. Salvini è bravo a cavalcare la rabbia, ma non gli ho mai sentito fare una proposta concreta per evitare l’aumento dell’Iva»"/>
  </head>
  <body>
    <article>
      <h1>Zingaretti: «Salvini bravo a cavalcare la rabbia, ma non ha mai fatto proposta per evitare aumento Iva»</h1>
      <h2>Il segretario del Pd è negli Stati Uniti per incontrare i Dem americani: «La destra brava a raccontare i problemi, non a risolverli. Col nuovo governo lavoriamo per portare il Paese fuori dalla crisi sociale ed economica»</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Massimo Gaggi, da New York</a></address>
      <p>Nicola Zingaretti in America per cercare di fare rete con i democratici americani nella comune battaglia contro una destra che, dice, è «brava a raccontare i problemi, ma non a risolverli». Alla fine di una prima giornata di incontri con l’ex presidente Bill Clinton e col sindaco di New York Bill de Blasio, il segretario del Partito democratico si dice molto incoraggiato dalle parole dei due leader progressisti Usa: «Col nuovo governo stiamo lavorando per portare il Paese fuori dalla crisi sociale ed economica. È un lavoro serio, che richiederà tempo. Col quale cerchiamo anche di togliere alla destra il monopolio della rabbia e di riportare il Paese sui binari della speranza». Il «viaggio della speranza» di Zingaretti continua oggi a Washington dove, dopo un incontro col leader dei democratici al Congresso, la speaker Nancy Pelosi, andrà alla Casa Bianca: la tana del presidente populista, Donald Trump, che ha dato scacco ai democratici americani proprio giocando sulle paure e alimentando la rabbia con spregiudicatezza e grande abilità mediatica. In una Casa Bianca sconvolta dai continui esodi e con un Trump molto nervoso alla vigilia dell’inizio delle audizioni ufficiali del Congresso per il procedimenti di impeachment, Zingaretti avrà un incontro col vicecapo del Consiglio per la Sicurezza Nazionale. <br/><br/><b>Del resto anche in Campidoglio il segretario del Pd </b>troverà un’atmosfera elettrica, visto che spetta proprio alla Pelosi gestire la procedura di impeachment senza cedimenti, ma anche senza forzature. Un passaggio difficile per la speaker, stretta tra una sinistra radicale che la considera non abbastanza determinata sulla messa in stato d’accusa del presidente, e i repubblicani che stanno sfruttando tutti i cavilli regolamentari per cercare di bloccare la procedura accusatoria appena avviata. Dopo l’incontro gioviale con un Bill Clinton che si è scusato per aver ricevuto Zingaretti nella sede della sua fondazione a Broadway, a due passi da Times Square, vestito in modo informale, con la giacca ma senza cravatta, il segretario del Pd ha incontrato ieri gli iscritti del suo partito a New York e, collegati in videoconferenza, quelli delle altre sedi americane del Pd. <br/><br/><b>Ne è venuta fuori una discussione vera con gli iscritti </b>che non hanno risparmiato a Zingaretti domande difficili: dalla richiesta di un atteggiamento più determinato nel proporre lo ius soli, un cavallo di battaglia tornato nella stalla dopo la sconfitta alle elezioni politiche, al dubbio che si sia aperta una fase politica nuova nella quale c’è più spazio per movimenti politici a sfondo sociale come quello di Macron in Francia o come l’esperimento che Renzi cerca di costruire in Italia, che per i partiti politici strutturati di vecchio stampo. Zingaretti si è detto convinto che ci sia ancora spazio per i partiti, ha rivendicato il ruolo responsabile dei democratici che al governo hanno formulato proposte costruttive «apprezzate anche dai mercati, come testimonia il crollo dello spread. Salvini è bravo a cavalcare la rabbia, ma non gli ho mai sentito fare una proposta concreta per evitare l’aumento dell’Iva. Noi in poche settimane abbiamo agito e l’abbiamo evitato». Durante la visita americana Zingaretti ha parlato anche dei problemi delle aziende italiane, esprimendo apprezzamento per la riapertura del dialogo con la compagnia americana Delta per l’Alitalia, ma concentrandosi soprattutto sull’ex Ilva: pieno appoggio al premier Conte in una trattativa difficilissima. Con la disponibilità a riaprire la questione del cosiddetto «scudo penale» (l’immunità dell’azienda per le conseguenze ambientali della sua attività, che è stata prima concessa, poi revocata), ma solo se Acelor Mittal rinuncerà alle richieste appena formulate che Zingaretti giudica, come il governo, inaccettabili.</p>
    </article>
  </body>
</html>