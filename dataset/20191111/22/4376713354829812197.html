<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_12/perizia-cellulare-lucaspariti-pure-suoi-messaggi-923866fa-04c5-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Perizia sul cellulare di Luca:spariti pure i suoi messaggi?"/>
    <meta property="og:description" content="La Procura nel buio, continua a non sentire i testimoni-chiave. Non ancora convocati la fidanzata Nastia e gli amici Giovanni Princi e Domenico Munoz. In alcuni dei cinque telefonini dei giovani legati alla tragica notte dell’omicidio, cancellate le conversazioni."/>
  </head>
  <body>
    <article>
      <h1>Perizia sul cellulare di Luca:<br/>spariti pure i suoi messaggi?</h1>
      <h2>La Procura nel buio, continua a non sentire i testimoni-chiave. Non ancora convocati la fidanzata Nastia e gli amici Giovanni Princi e Domenico Munoz. In alcuni dei cinque telefonini dei giovani legati alla tragica notte dell’omicidio, cancellate le conversazioni.</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Giulio De Santis</a></address>
      <p>Anche il cellulare di Luca Sacchi potrebbe essere «muto». Nei giorni scorsi gli investigatori hanno acquisito cinque telefonini di giovani legati in qualche modo alla tragica notte dell’omicidio - anche soltanto come testimoni - e hanno scoperto che, in alcuni casi, gli apparecchi non hanno conservato alcuna traccia di conversazioni. Zero. Il vuoto. Ora la novità è che pure dal cellulare della vittima i messaggi potrebbero essere stati cancellati. Ma quando? E da chi? Quel telefonino è stato subito sequestrato dagli investigatori appena arrivati sulla scena del delitto, davanti al pub John Cabot, lo scorso 23 ottobre. Le conversazioni erano state già eliminate, magari solo da qualche ora? Dal personal trainer ucciso o da qualcun altro? Per trovare risposta a tutte queste domande la Procura ha disposto una consulenza. Che punta, soprattutto, ad accertare se siano stati cancellati messaggi che collegherebbero Sacchi alla presunta trattativa sulla droga.</p>
      <p><b>Ma le conversazioni sparite non sono l’unico mistero </b>nell’inchiesta. La fidanzata da quattro anni, Anastasiya Kylemnyk. L’amico dei tempi del liceo, Giovanni Princi. E Domenico Costanzo Marino Munoz, l’amico più recente. Sono i tre testimoni diretti dell’omicidio eppure, a distanza di 19 giorni dalla tragedia, nessuno di loro, nonostante il profondo legame affettivo con il 24enne, ha bussato alla porta del pm Nadia Plastina, Né d’altra parte il magistrato li ha convocati, anche se gli inquirenti sono (quasi) certi che i tre dovrebbero conoscere i tasselli che mancano per illuminare le zone d’ombra intorno alla morte di Luca.</p>
      <p><b>La Procura così ignora ciò che potrebbe raccontare </b>la fidanzata Nastia, che non ha neppure partecipato al funerale, le cui uniche parole sono quelle pronunciate il giorno dopo l’omicidio davanti alle telecamere del Tg1: «Luca ha protetto me. La droga? Eravamo lì per il fratello più piccolo». Sia Anastasiya, sia Giovanni e Domenico, dovrebbero conoscere l’esatta entità della cifra nello zainetto. C’è chi ha parlato di duemila euro, chi di una somma molto superiore. Nell’ordine di custodia cautelare che ha portato in carcere Valerio Del Grosso e Paolo Pirino la cifra non è indicata proprio perché nessuno la conosce, ad eccezione dei tre testimoni.</p>
      <p>L<b>’altro lato oscuro dell’inchiesta è la droga:</b> neanche di questo nell’ordinanza c’è alcun cenno. C’è chi ha parlato di marijuana. E se invece si fosse trattato di cocaina, eroina o altro? E poi solo Nastia potrebbe dare una risposta a questa domanda: lei e Luca erano consapevoli dell’affare? Per quanto riguarda Princi, perché è sparito pochi attimi prima della morte dell’amico? Un comportamento che senz’altro dovrà spiegare agli inquirenti. Anche Domenico, presente sulla scena, potrebbe aiutare gli investigatori raccontando il corso della serata. Infine i due indagati: per loro dire la verità farebbe la differenza tra l’ergastolo o una condanna 30 anni di reclusione - o forse meno - con il riconoscimento delle attenuanti generiche.</p>
      <p>© RIPRODUZIONE RISERVATA</p>
    </article>
  </body>
</html>