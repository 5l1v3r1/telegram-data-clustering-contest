<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_12/formula-1-impatto-zero-svolta-green-circus-niente-piu-co2-entro-2030-liberty-6570a348-0539-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Formula 1 a impatto zero, la svolta green del Circus: «Niente più CO2 entro il 2030»"/>
    <meta property="og:description" content="Ogni grammo di CO2 prodotto sarà compensato da azioni a favore dell’ambiente, i motori aumenteranno l’efficienza energetica e nel 2025 anche i Gp saranno plastic free"/>
  </head>
  <body>
    <article>
      <h1>Formula 1 a impatto zero, la svolta green del Circus: «Niente più CO2 entro il 2030»</h1>
      <h2>Ogni grammo di CO2 prodotto sarà compensato da azioni a favore dell’ambiente, i motori aumenteranno l’efficienza energetica e nel 2025 anche i Gp saranno plastic free</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Daniele Sparisci</a></address>
      <p>La Formula 1 a impatto zero. Energie alternative, biocarburanti, programmi di riforestazione, plastica bandita e riduzione delle emissioni inquinanti come priorità. È quanto hanno annunciato gli organizzatori di Liberty: entro il 2030 la categoria più importante delle corse sarà «Carbon Neutral», cioè ogni grammo di CO2 prodotto sarà compensato da azioni concrete a favore dell’ambiente. Se ne parlava da tempo, Lewis Hamilton si è lanciato in una campagna personale per sensibilizzare i tifosi e non solo sull’importanza dei fenomeni collegati al cambiamento climatico che ha trovato sostegno di diversi piloti tra i quali Sebastian Vettel.</p>
      <p><b>Ma sul piano pratico che cosa vuol dire? Che vedremo monoposto elettriche? Nient’affatto, i motori resteranno ibridi</b> e la ricerca consentirà di aumentare l’efficienza energetica dei propulsori tradizionali a benzina trasferendo le soluzioni dalla pista alla strada. Oggi le F1 in proporzione alle prestazioni (1000 cavalli circa) consumano molto poco. Ma gli interventi per diventare «green» non si limiteranno alla meccanica: nel 2025 ogni Gp dovrà essere sostenibile: logistica, uffici e strutture alimentati da fonti rinnovabili, riciclo dei rifiuti e «plastic free». «Da 70 anni la F1 ha guidato cambiamenti e rivoluzioni tecnologiche — ha detto il presidente Chase Carey — che hanno contribuito anche a migliorare la qualità dell’ambiente. Continueremo a essere leader in questo settore creando motori ibridi super ecologici».</p>
    </article>
  </body>
</html>