<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18572502-disney-cel-mai-nou-serviciu-de-streaming"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Disney+, cel mai nou serviciu de streaming. O serie de documentare National Geographic, printre programele care pot fi vizionate"/>
    <meta property="og:description" content="Disney a lansat, astăzi, serviciul de streaming al companiei, Disney+, în SUA, Canada şi Olanda având în ofertă producţii pentru toate gusturile şi vârstele, ca filme cu supereroi Marvel, seriale din franciza"/>
  </head>
  <body>
    <article>
      <h1>Disney+, cel mai nou serviciu de streaming. O serie de documentare National Geographic, printre programele care pot fi vizionate</h1>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18572502/1/lei-unsplash.jpg"/>
      </figure>
      <p>Disney a lansat, astăzi, serviciul de streaming al companiei, Disney+, în SUA, Canada şi Olanda având în ofertă producţii pentru toate gusturile şi vârstele, ca filme cu supereroi Marvel, seriale din franciza "Star Wars", lungmetraje animate clasice şi documentare realizate de National Geographic.</p>
      <p>Serviciul Disney+ oferă filme şi seriale de la Pixar, Disney Animation, precum "Albă ca Zăpada şi cei şapte pitici", din 1937, dar şi peste 600 de episoade din "Familia Simpson/ The Simpsons", toate acestea la preţul de 6,99 de dolari pe lună, potrivit Mediafax.</p>
      <p>Aplicaţia Disney+ va fi introdusă gradual, în următorii doi ani, pe celelalte pieţe majore, începând cu Europa. Ea va fi disponibilă pe toate platformele - telefoane inteligente, tablete, console, televizoare inteligente. Preţul abonamentelor anuale, care permit accesul la conţinuturi fără reclame, pentru Disney+ va fi de 69,9 dolari.</p>
      <p>"Nu este doar pentru copii", a declarat directorul executiv al Disney, Kevin Mayer, într-o conferinţă de presă. "Este dedicat întregii familii, dar oricine se poate bucura de acest produs", a mai spus acesta.</p>
      <p>Reprezentanţii Disney le-au spus investitorilor că vor atrage între 60 şi 90 de milioane de clienţi în următorii cinci ani, inclusiv adulţi care nu au copii.</p>
      <p>În acest an, Disney se poate lăuda cu cele mai mari câştiguri de până acum. Parcurile tematice ale companiei au adus cea mai mare creştere, cu ajutorul Star Wars Galaxy’s Edge, compania finalizând şi achiziţia de 71 miliarde de dolari a celei mai mari părţi din compania Twenty-First Century Fox.</p>
      <p>Industria mass-media evoluează rapid, iar Disney, unul dintre liderii de piaţă, trebuie să se adapteze tendinţelor.</p>
      <p>Companiile media vechi, precum NBC Universal şi WarnerMedia, dezvoltă noi servicii de streaming. Totodată, giganţi tehnologici precum Apple se adaptează nevoilor consumatorilor, în timp ce Netflix şi Amazon continuă să înregistreze noi abonaţi.</p>
      <p>Disney a creat un imperiu în jurul parcurilor tematice, televiziunii în direct şi altele, dar, în prezent, compania înfiinţată acum aproape 100 de ani îşi îndreaptă atenţia spre serviciile de streaming.</p>
      <p>Cu un preţ competitiv pe abonament, Disney + este cheia viitorului companiei, marcând, în acelaşi timp, o schimbare costisitoare în modelul de afaceri al companiei.</p>
      <related>
        <a href="https://www.descopera.ro/dnews/18571201-tranzitul-lui-mercur-in-imagini-spectaculoase"/>
      </related>
      <related>
        <a href="https://www.descopera.ro/dnews/18568811-aceste-modele-de-televizoare-samsung-nu-vor-mai-receptiona-netflix"/>
      </related>
      <related>
        <a href="https://www.descopera.ro/dnews/18566362-primul-cowboy-adevarat-din-reclamele-marlboro-a-murit-la-90-de-ani-fara-sa-fumeze-niciodata"/>
      </related>
      <related>
        <a href="https://www.descopera.ro/dnews/18566221-autoritatile-americane-au-descoperit-substanta-din-tigarile-electronice-implicata-in-cazurile-de-imbolnavire"/>
      </related>
      <related>
        <a href="https://www.descopera.ro/dnews/18557649-mii-de-exponate-intre-care-animale-impaiate-si-schelete-vor-pleca-de-la-un-muzeu-de-stiinte-ale-naturii-din-romania-catre-o-parohie"/>
      </related>
      <related>
        <a href="https://www.descopera.ro/dnews/18557581-un-asteroid-ceva-trece-pe-langa-terra-in-21-noiembrie-a-fost-declarat-potential-periculos"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18571201-tranzitul-lui-mercur-in-imagini-spectaculoase"/>
        <a href="https://www.descopera.ro/dnews/18568811-aceste-modele-de-televizoare-samsung-nu-vor-mai-receptiona-netflix"/>
        <a href="https://www.descopera.ro/dnews/18566362-primul-cowboy-adevarat-din-reclamele-marlboro-a-murit-la-90-de-ani-fara-sa-fumeze-niciodata"/>
        <a href="https://www.descopera.ro/dnews/18566221-autoritatile-americane-au-descoperit-substanta-din-tigarile-electronice-implicata-in-cazurile-de-imbolnavire"/>
      </related>
    </article>
  </body>
</html>