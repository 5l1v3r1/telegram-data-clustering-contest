<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596891/megali-anisyxia-meta-tis-teleftaies-pyrinikes-drastiriotites-tou-iran"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T22:56:00+00:00"/>
    <meta property="og:title" content="Μεγάλη ανησυχία μετά τις τελευταίες πυρηνικές δραστηριότητες του Ιράν"/>
    <meta property="og:description" content="Οι υπουργοί Εξωτερικών της Γαλλίας Ζαν-Ιβ Λε Ντριάν, της Γερμανίας Χάικο Μάας, της Βρετανίας Ντόμινικ Ράαμπ και η επικεφαλής της ευρωπαϊκής διπλωματίας..."/>
  </head>
  <body>
    <article>
      <h1>Μεγάλη ανησυχία μετά τις τελευταίες πυρηνικές δραστηριότητες του Ιράν</h1>
      <address><time datetime="2019-11-11T22:56:00+00:00">11 Nov 2019, 22:56</time> by <a rel="author">SigmaLive</a></address>
      <p><b>Οι υπουργοί Εξωτερικών της Γαλλίας Ζαν-Ιβ Λε Ντριάν, της Γερμανίας Χάικο Μάας, της Βρετανίας Ντόμινικ Ράαμπ και η επικεφαλής της ευρωπαϊκής διπλωματίας Φεντερίκα Μογκερίνι δήλωσαν σήμερα "εξαιρετικά ανήσυχοι" από την απόφαση του Ιράν να επαναλάβει τον εμπλουτισμό ουρανίου στο εργοστάσιο του Φορντό και το καλούν να υπαναχωρήσει στις αποφάσεις του που είναι αντίθετες με τη διεθνή συμφωνία (JCPoA) του 2015 για το ιρανικό πυρηνικό πρόγραμμα, από την οποία αποχώρησαν οι ΗΠΑ.<br/></b> <br/>Παρίσι, Βερολίνο, Λονδίνο και η Ευρωπαϊκή Ένωση κάλεσαν την Τεχεράνη να μείνει προσηλωμένη στη συμφωνία JCPoA και δήλωσαν ότι "θα εξετάσουν όλους τους μηχανισμούς που προβλέπει η συμφωνία του 2015, συμπεριλαμβανομένου ενός μηχανισμού επίλυσης διαφοράς, για να ρυθμιστούν τα θέματα που έχουν σχέση με την εφαρμογή από το Ιράν των δεσμεύσεών του στην JCPoA". Ο μηχανισμός αυτός μπορεί να οδηγήσει στην επαναφορά των κυρώσεων του ΟΗΕ σε βάρος της Τεχεράνης για τις πρόσφατες παραβιάσεις της συμφωνίας.<br/> <br/>Σε κοινή ανακοίνωση, οι τρεις χώρες γνωστές ως οι E3, προειδοποιούν επίσης το Ιράν ότι οι τελευταίες ενέργειές του καθιστούν δυσκολότερες τις προσπάθειές τους να κατευνάσουν τις εντάσεις στην περιοχή. "Η ενέργεια του Ιράν έχει εν δυνάμει σοβαρές επιπτώσεις διάδοσης", αναφέρουν οι τρεις χώρες. "Είμαστε έτοιμοι να συνεχίσουμε τις διπλωματικές μας προσπάθειες για να δημιουργήσουμε τις προϋποθέσεις και να διευκολύνουμε την αποκλιμάκωση των εντάσεων στη Μέση Ανατολή".<br/> <br/>Οι Ε3 καλούν επίσης την Ισλαμική Δημοκρατία να σεβαστεί πλήρως τη Διεθνή Υπηρεσία Ατομικής Ενέργειας, κυρίως μετά την κράτηση για λίγο μιας επιθεωρήτριας που εργάζεται για την ΙΑΕΑ από την Τεχεράνη και την κατάσχεση των ταξιδιωτικών της εγγράφων τον Οκτώβριο, δήλωσαν διπλωμάτες την περασμένη εβδομάδα -- σε ένα πρώτο περιστατικό του είδους μετά τη συμφωνία του 2015.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>