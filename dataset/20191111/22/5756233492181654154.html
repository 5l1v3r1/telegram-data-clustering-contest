<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/617127/%D8%AF%D8%B1-%D8%AC%D8%B4%D9%86%D9%88%D8%A7%D8%B1%D9%87%E2%80%8C%D9%87%D8%A7%DB%8C-%D8%A7%D8%B3%D8%AA%D8%A7%D8%B1%D8%AA%D8%A7%D9%BE%DB%8C-ite-%DA%86%D9%87-%D9%85%DB%8C%E2%80%8C%DA%AF%D8%B0%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T22:08:00+00:00"/>
    <meta property="og:title" content="در جشنواره‌های استارتاپی ITE، چه می‌گذرد؟"/>
    <meta property="og:description" content="«نقد و ارزیابی طرح نوآفرین»، «رمزارزها و بلاک‌چین؛ از فناوری تا رگولاتوری»، «کارنامه شتاب‌دهنده‌ها در بوته نقد»، «استارتاپ‌ها در گرداب پدرخوانده‌ها»، « صنعت ماینینگ؛ فرصت‌ها و تهدادها» و «متر و معیار دانش‌بنیان بودن» نیز عناوین شش نشست استارتاپی ITE 2019 است."/>
  </head>
  <body>
    <article>
      <h1>در جشنواره‌های استارتاپی ITE، چه می‌گذرد؟</h1>
      <address>
        <time datetime="2019-11-11T22:08:00+00:00">11 Nov 2019, 22:08</time>
      </address>
      <p>
        <i>«نقد و ارزیابی طرح نوآفرین»، «رمزارزها و بلاک‌چین؛ از فناوری تا رگولاتوری»، «کارنامه شتاب‌دهنده‌ها در بوته نقد»، «استارتاپ‌ها در گرداب پدرخوانده‌ها»، « صنعت ماینینگ؛ فرصت‌ها و تهدادها» و «متر و معیار دانش‌بنیان بودن» نیز عناوین شش نشست استارتاپی ITE 2019 است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فناوری‌های مالی و کسب و کارهای نوپای فعال در این حوزه، امروز در دنیا و ایران، به یکی از بخش‌های جدایی‌ناپذیر صنایع مالی و بانکی تبدیل شده‌اند. شهر هوشمند نیز واژه پرتکراری است که در چند سال گذشته از تریبون‌های زیادی در کشور شنیده می‌شود و بسیاری از مدیران و متخصصان، بر لزوم هوشمندسازی شهرها و بهره‌گیری از ایده‌های استارتاپی در این حوزه تاکید دارند.</p>
      <p>آشنایی با ایده‌های موفق و تیم‌هایی که اکنون به کسب و کار تبدیل شده‌اند و بهره‌گیری از تجربه‌های آنها می‌تواند به جوانانی که قصد ورود به حوزه فین‌تک و شهر هوشمند را دارند کمک کند. نمایشگاه‌های تخصصی محلی برای حضور بازیگران مختلف هر اکوسیستم هستند و به افراد علاقه‌مند، برای آشنایی با چالش‌ها و نیازهای هر صنعت کمک می‌کنند. به این ترتیب، آنهایی که از خلاقیت کافی برخوردار باشند، می‌توانند برای ارائه محصول، خدمت یا راهکاری برای حل آن چالش‌ها و نیازها، ایده‌پردازی کنند.</p>
      <p>همچنین تیم‌های جوان و تازه‌کار با حضور در رویدادهای تخصصی، از امکان شبکه‌سازی، تعامل با کسب و کارهای بزرگ و دیدار با نمایندگان نهادهای سیاستگذار و تصمیم‌گیر، بهره‌مند می‌شوند.</p>
      <p>در چند سال اخیر، رویدادهای استارتاپی متعددی در کشور از سوی شرکت‌ها، سازمان‌ها و نهادهای مختلف برگزار می‌شود که هر یک تلاش می‌کنند در شکل‌گیری بسترهای لازم برای فعالیت بهتر این اکوسیستم تاثیرگذار باشند.</p>
      <p>با وجود این، در عمل استارتاپ‌ها با چالش‌های کسب و کاری، مالی و رگولاتوری متعددی مواجه هستند. از جمله رویدادهایی که تلاش می‌کند با گردهم‌آوری اضلاع مختلف این اکوسیستم، زمینه را برای تعامل بیشتر میان آنها و حل چالش‌های این حوزه فراهم کند، <a href="http://itefaba.com/fa/">نمایشگاه تراکنش ایران</a> (ITE) است.</p>
      <p>
        <b>برگزاری 2 جشنواره استارتاپی</b>
      </p>
      <figure>
        <img src="https://aftabnews.ir/files/fa/news/1398/8/20/358050_291.jpg"/>
      </figure>
      <p>این نمایشگاه، با برگزاری <a href="http://fabatech.ir/">جشنواره بزرگ فین‌تک ایران</a>، فرصت لازم را برای آشنایی کسب و کارهای بانکی و مالی با استارتاپ‌های فعال در این حوزه فراهم می‌کند. به این ترتیب امکان مذاکره بین آنها برای همکاری و سرمایه‌گذاری وجود خواهد داشت. تا کنون دو دوره از این جشنواره برگزار شده است و سومین دوره آن همزمان با ITE 2019 (28 تا 30 آبان 98) برگزار می‌شود.</p>
      <p>همچنین با توجه به پیوندی که در نهایت بسیاری از ایده‌های مطرح در حوزه شهر هوشمند، با موضوع پرداخت دارند، نمایشگاه تراکنش ایران، از سال گذشته برگزاری <a href="http://fabatech.ir/%d9%81%d8%b1%d8%b5%d8%aa-%d9%87%d9%85%da%a9%d8%a7%d8%b1%db%8c/">جشنواره‌ای استارتاپی</a> در این حوزه را کلید زده است. امسال نیز همزمان با پنجمین نمایشگاه تراکنش ایران، دومین دوره آن برگزار خواهد شد. با توجه به بازدید بسیاری از مقامات شهری از این رویداد، فرصت لازم برای گفت‌وگو و تعامل میان فعالان استارتاپی با آنها فراهم است.</p>
      <figure>
        <img src="https://aftabnews.ir/files/fa/news/1398/8/20/358051_818.jpg"/>
      </figure>
      <p>
        <b>از جذب سرمایه تا شبکه‌سازی</b>
      </p>
      <p>حضور در چنین رویدادهایی، علاوه بر جنبه رقابتی آنها، این فرصت را به فعالان اکوسیستم استارتاپی می‌دهد که با بازیگران و کسب و کارهای بزرگ فعال در صنعت بانکداری و پرداخت، برای همکاری و جذب سرمایه، مذاکره داشته باشند.</p>
      <p>از سوی دیگر، هر ساله نمایندگانی از نهادهای رگولاتوری و تصمیم‌گیر از جمله بانک مرکزی یا شورای عالی فضای مجازی، از نمایشگاه تراکنش ایران و برنامه‌های جانبی آن بازدید می‌کنند؛ این امر فرصت خوبی است تا فعالان استارتاپی چالش‌ها و نیازهای خود را به اطلاع آنها برسانند. برقراری ارتباط با تیم‌های استارتاپی مشابه و امکان شبکه‌سازی، امتیاز دیگری است که حضور در جشنواره‌های فین‌تک و شهر هوشمند، در اختیار فعالان این حوزه قرار می‌دهد.</p>
      <p>در این جشنواره‌ها، هزار متر فضای نمایشگاهی در اختیار استارتاپ‌ها قرار می‌گیرد تا امکان معرفی ایده‌ها، راهکارها و محصولات خود را به بازدیدکنندگان و یافتن کاربران و بازارهای جدید را داشته باشند.</p>
      <p>
        <b>رویدادهایی برای افزایش دانش و تبادل نظر</b>
      </p>
      <p>در حاشیه رویداد ITE، هر ساله نشست‌های تخصصی‌ای نیز با محوریت تحولات و چالش‌های روز صنعت بانکداری و پرداخت و همچنین اکوسیستم استارتاپی برگزار می‌شود. فعالان این اکوسیستم امسال هم می‌توانند در هفت سمینار و شش نشست تخصصی حضور یابند.</p>
      <figure>
        <img src="https://aftabnews.ir/files/fa/news/1398/8/20/358052_978.jpg"/>
      </figure>
      <p>«نقشه راه بانکداری دیجیتال»، «بیمه‌ها و فین‌تک‌ها»، «کیف پول؛ از حرف تا عمل»، «پرداخت‌یاران و چالش‌های کسب و کاری»، «بانک‌ها، پرداختی‌ها و اپراتورها؛ رقابت یا شراکت؟»، «شهر هوشمند و صنعت پرداخت؛ از جدایی تا همگرایی» و «ادغام بانک‌ها؛ بیم‌ها و امیدها»، هفت سمینار جانبی این نمایشگاه هستند.</p>
      <p>«نقد و ارزیابی طرح نوآفرین»، «رمزارزها و بلاک‌چین؛ از فناوری تا رگولاتوری»، «کارنامه شتاب‌دهنده‌ها در بوته نقد»، «استارتاپ‌ها در گرداب پدرخوانده‌ها»، « صنعت ماینینگ؛ فرصت‌ها و تهدادها» و «متر و معیار دانش‌بنیان بودن» نیز عناوین شش نشست استارتاپی ITE 2019 است.</p>
      <p>هر یک از این رویدادها، فرصت مناسبی برای افزایش دانش فعالان این حوزه است و همچنین امکان بحث و تبادل نظر را در مورد تحولات و چالش‌های روز، در اختیار شرکت‌کنندگان قرار می‌دهد.</p>
      <p>مرکز فابا، پنجمین نمایشگاه تراکنش ایران و برنامه‌های جانبی آن را 28 تا 30 آبان سال جاری در محل نمایشگاه گفت‌وگوی شهرداری تهران، برگزار می‌کند.</p>
    </article>
  </body>
</html>