<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mexiko-udelilo-azyl-exprezidentu-moralesovi/1819535?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T22:49:00+00:00"/>
    <meta property="og:title" content="Mexiko udělilo azyl exprezidentu Moralesovi"/>
    <meta property="og:description" content="Mexiko - Mexiko udělilo azyl bývalému bolivijskému prezidentu Evu Moralesovi, oznámil dnes podle agentury Reuters mexický ministr zahraničí. Morales odstoupil z funkce v neděli po vlně protestů. Po jeho rezignaci složili funkce i viceprezident a předsedové obou komor parlamentu."/>
  </head>
  <body>
    <article>
      <h1>Mexiko udělilo azyl exprezidentu Moralesovi</h1>
      <address><time datetime="2019-11-11T22:49:00+00:00">11 Nov 2019, 22:49</time> by <a rel="author" href="http://www.ctk.cz/" target="_blank">ČTK</a></address>
      <p>Mexiko - Mexiko udělilo azyl bývalému bolivijskému prezidentu Evu Moralesovi, oznámil dnes podle agentury Reuters mexický ministr zahraničí. Morales odstoupil z funkce v neděli po vlně protestů. Po jeho rezignaci složili funkce i viceprezident a předsedové obou komor parlamentu.</p>
      <p>"Budeme informovat bolivijské ministerstvo zahraničí, že podle mezinárodního práva by měl mít Morales zajištěn volný průchod," řekl mexický ministr zahraničí Marcelo Ebrard novinářům. O udělení azylu podle něj Mexiko již informovalo i Organizaci amerických států (OAS).</p>
      <p>Ebrard již dříve oznámil, že země už na svém velvyslanectví v La Pazu přijala 20 bolivijských představitelů.</p>
      <p>Kde se teď Morales nachází, není jasné. Šéf mexické diplomacie rovněž neupřesnil, zda exprezident o azyl požádal na půdě mexického velvyslanectví či v rezidenci velvyslance v bolivijské metropoli La Paz, jako to již dříve učinili někteří bolivijští politici.</p>
      <h3>Vlády v regionu jsou znepokojeny vývojem v Bolívii, mluví o puči</h3>
      <p>Latinskoameričtí vůdci a vlády jsou znepokojeni vývojem v Bolívii po nedělní rezignaci prezidenta Eva Moralese. Venezuelský vůdce Nicolás Maduro a novy argentinský prezident Alberto Fernández odsoudili údajný převrat. Mexiko před pučem varovalo a Peru vyzvalo k obnovení klidu v zemi. Kolumbijská vláda vyzvala k urychlenému svolání stálé rady Organizace amerických států (OAS).</p>
      <p>Šedesátiletý Morales v neděli oznámil demisi kvůli třítýdenním protestům, při nichž se v ulicích celé země střetávali jeho odpůrci s jeho příznivci a při nichž zemřeli nejméně tři lidé a na 400 lidí bylo zraněno.</p>
      <p>Protesty v jihoamerické zemi zažehly výsledky voleb, které údajně už v prvním kole 20. října opět vyhrál Morales. Opozice je označila za podvod a uznat je po auditu v zemi odmítla i Organizace amerických států. Morales rovněž přišel o podporu armády a policie. Podle agentury AFP policie v neděli zatkla předsedkyni bolivijského nejvyššího volebního soudu. Na svou funkci předsedkyně Senátu už rezignovala také Moralesova spojenkyně Adriana Salvatierraová.</p>
      <p>"Kategoricky odsuzujeme státní převrat proti bratru prezidentovi Evu Moralesovi," napsal na twtteru venezuelský socialistický vůdce. Podle Madura byl Morales donucen k odchodu po třech týdnech demonstrací proti jeho znovuzvolení a proto, že ho opustila armáda. Maduro rovněž vyzval k mobilizaci za záchranu životů domorodých Bolivijců, kteří jsou podle něj oběťmi rasismu.</p>
      <p>Argentinský prezident Fernández rovněž prohlásil, že proti Moralesovi je veden puč. "Zhroucení institucí v Bolívii je neakceptovatelné. Bolivijský lid si musí co nejdříve, ve svobodných a informovaných volbách, svou příští vládu," uvedl levicový politik na twitteru.</p>
      <p>Mexiko podle svého šéfa diplomacie odmítlo vojenskou operaci, která tam údajně probíhá, a varovalo před možným převratem. "Toto odmítáme. Podobá se to tragédiím, které potřísnily krví naši Latinskou Ameriku v minulém století," napsal Ebrard na twitteru.</p>
      <p>Mexický prezident Andrés Manuel López Obrador napsal, že jeho země oceňuje "odpovědný přístup prezidenta Bolívie Eva Moralese, který dal přednost odstoupení, než aby vystavil svůj lid násilí".</p>
      <p>Peru vyzvalo k obnovení "pokojného života" v Bolívii. Peruánská vláda rovněž vyzvala ke konání transparentních voleb v Bolívie za pomoci Organizace amerických států.</p>
      <p>Kolumbijská vláda vyzvala k urychlenému svolání stálé rady OAS s cílem "hledat řešení složité institucionální situace" v Bolívii. Podle Kolumbie ke rovněž třeba zajistit, aby se bolivijští občané mohli svobodně vyjádřit ve volbách a zvolili si novou vládu.</p>
      <p>Kolumbijský ministr zahraničí Carlos Holmes Trujillo už 4. listopadu na mimořádném zasedání stálé rady OAS vyzval bolivijskou vládu, aby uspořádala druhé kolo voleb mezi Moralesem a opozičním kandidátem Carlosem Mesou.</p>
    </article>
  </body>
</html>