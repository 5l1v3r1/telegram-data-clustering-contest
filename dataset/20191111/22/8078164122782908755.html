<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/formula-1/notizie/f1-gp-brasile-ferrari-leclerc-il-nuovo-motore-scontera-penalita-5855d30a-056a-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="F1, Gp del Brasile. Ferrari: Leclerc con il nuovo motore: sconterà penalità"/>
    <meta property="og:description" content="Il monegasco partirà con l’handicap a Interlagos, Binotto: «Torneremo a lottare per il vertice»"/>
  </head>
  <body>
    <article>
      <h1>F1, Gp del Brasile. Ferrari: Leclerc con il nuovo motore: sconterà penalità</h1>
      <h2>Il monegasco partirà con l’handicap a Interlagos, Binotto: «Torneremo a lottare per il vertice»</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Daniele Sparisci</a></address>
      <p>Penultimo Gp della stagione, domenica a Interlagos. Con i titoli già vinti dalla Mercedes e da Lewis Hamilton si fanno esperimenti in chiave 2020. La Ferrari cerca il riscatto dopo l’opaca prestazione negli Usa. Charles Leclerc correrà con il nuovo motore, il quarto della stagione, dopo la rottura del terzo nelle prove libere in Texas. Il monegasco sconterà penalità sotto forma di retrocessioni in griglia, almeno dieci. Si tratta di una mossa obbligata perché l’unità numero 2, utilizzata negli Usa, è ormai sovraccarica di chilometri e troppo giù di cavalli. «Cercheremo di gettarci tutto alle spalle - spiega Mattia Binotto- e di ripartire. Charles disporrà di una nuova power unit: significa prendere penalità, ma se non altro a San Paolo ci aspettiamo di tornare ai livelli consueti di perfomance e di poter lottare per finire in crescendo la stagione. Sarà importante per cercare la conferma del fatto che stiamo facendo progressi con la nostra vettura e per provare a portare questo stato di forma nella pausa invernale. So che i nostri piloti e tutto il team sono assolutamente concentrati su questo».</p>
      <p><b>Anche Leclerc è chiamato alla riscossa dopo un periodo non brillantissimo</b>: «Il Brasile è anche la patria di Ayrton Senna, il pilota al quale mi sono ispirato di più. Il circuito è estremamente divertente: si tratta di un giro corto nel quale comunque trovano posto curve molto diverse fra loro oltre che rettilinei di discreta lunghezza. Il layout della pista è cambiato parecchio nel corso dei decenni fino a diventare quello attuale. Quando giocavo con i videogame da bambino sceglievo sempre questa pista, per cui posso dirmi un grande appassionato». Dall’altra parte del garage Sebastian Vettel si attende di andare bene: «È un’altra pista che di recente ci è stata amica: due anni fa ho vinto io e l’anno scorso Kimi è salito sul podio».</p>
      <p><b>Mercato piloti, si completano gli ultimi tasselli</b>. La Red Bull ha confermato Albon per il 2020 accanto a <a href="https://www.corriere.it/sport/formula-1/notizie/verstappen-sono-pronto-mondiale-2020-sara-mio-2d94b4dc-04bc-11ea-83e5-874bd48f0bf6.shtml">Max Verstappen</a>. In Toro Rosso rinnovo per Kvyat e Gasly.</p>
    </article>
  </body>
</html>