<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_12/napoli-milik-si-ferma-ancora-guai-ancelotti-non-finiscono-piu-ba58172a-0538-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Napoli, Milik si ferma ancora: i guai per Ancelotti non finiscono più"/>
    <meta property="og:description" content="Il centravanti, già costretto a saltare l’ultima partita col Genoa, soffre di una tendinite al pube: ha iniziato un ciclo di cure in Polonia, ma i tempi del rientro non sono chiari"/>
  </head>
  <body>
    <article>
      <h1>Napoli, Milik si ferma ancora: i guai per Ancelotti non finiscono più</h1>
      <h2>Il centravanti, già costretto a saltare l’ultima partita col Genoa, soffre di una tendinite al pube: ha iniziato un ciclo di cure in Polonia, ma i tempi del rientro non sono chiari</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Redazione Sport</a></address>
      <p>Arkadiusz Milik si è fatto male ancora, e sul <a href="https://www.corriere.it/sport/19_novembre_10/napoli-fiducia-tempo-ancelotti-milan-liverpool-passare-nottata-71496804-03f3-11ea-a09d-144c1806035c.shtml">Napoli in crisi </a>non smette di piovere. L’attaccante ha infatti dovuto ricominciare un ciclo di terapie per il riacutizzarsi di una tendinite al pube che comporta un rischio pubalgia. Dopo il ciclo di cure si farà il punto della situazione, ma almeno per il momento sembra impossibile ipotizzare i tempi di recupero. Per l’ex Ajax si tratta di un problema che si porta dietro dalla tournée di agosto in America e che lo aveva costretto a saltare le prime partite del campionato. Ripresosi, il polacco era riuscito a tornare a disposizione di Ancelotti segnando 5 gol in 6 apparizioni, ma nelle ore precedenti alla partita di sabato 9 novembre contro il Genoa (0-0 al San paolo), l’ex Ajax si era fermato nuovamente, costringendo il tecnico degli azzurri ad escluderlo dai convocati. Milik ha comunque risposto alla convocazione della Polonia per le due partite di qualificazione a Euro 2020 con Israele e Slovenia, ma la sua partecipazione ai match è ovviamente esclusa. «Dopo le cure valuteremo quanto velocemente riuscirà a tornare», hanno spiegato alla Federcalcio polacca. Difficile dunque dire ora se Milik potrà essere a disposizione di Ancelotti per la partita con il Milan a San Siro alla ripresa del campionato, il 23 novembre alle 18. Per il Napoli un altro guaio dopo i cattivi risultati, i problemi in spogliatoio e i dubbi sul futuro.</p>
    </article>
  </body>
</html>