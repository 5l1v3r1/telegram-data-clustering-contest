<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_12/lecco-stage-liceali-studenti-alternanza-fabbrica-fiocchi-munizioni-interrogazione-parlamentare-9ad6bf08-053f-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Lo stage per i liceali? Alla fabbrica di munizioni: il caso finisce in Parlamento"/>
    <meta property="og:description" content="Il segretario di Sinistra Italiana Nicola Fratoianni ha depositato un’interrogazione a proposito dell’alternanza scuola-lavoro alla Fiocchi. La bufera è scoppiata dopo che rappresentati dell’Unione studenti hanno protestato davanti alla ditta"/>
  </head>
  <body>
    <article>
      <h1>Lo stage per i liceali? Alla fabbrica di munizioni: il caso finisce in Parlamento</h1>
      <h2>Il segretario di Sinistra Italiana Nicola Fratoianni ha depositato un’interrogazione a proposito dell’alternanza scuola-lavoro alla Fiocchi. La bufera è scoppiata dopo che rappresentati dell’Unione studenti hanno protestato davanti alla ditta</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Barbara Gerosa</a></address>
      <p>L’alternanza scuola-lavoro alla Fiocchi Munizioni di Lecco finisce in Parlamento. Il segretario di Sinistra Italiana Nicola Fratoianni ieri pomeriggio ha depositato un’interrogazione rivolta al ministro dell’Istruzione Lorenzo Fioramonti per chiedere quali iniziative intenda intraprendere perché le attività degli studenti nell’ambito dei percorsi di orientamento lavorativo non coinvolgano aziende di armamenti. La bufera è scoppiata dopo che rappresentati dell’Unione degli studenti lombardi hanno protestato davanti alla fabbrica, leader mondiale nella produzione di munizioni di piccolo calibro. Nel mirino il progetto del liceo scientifico Grassi «Manager for a day» che ha visto le classi quarte incontrare i vertici dell’azienda e visitare lo stabilimento.</p>
      <p><b>In realtà la Fiocchi Munizioni da tempo è inserita nel database </b>a cui tutti gli istituti lecchesi possono attingere per l’alternanza scuola-lavoro. «Un grave errore — spiega Fratoianni, membro della commissione Scuola e cultura —. La convenzione deve essere ritirata. Trovo sgradevole che progetti formativi che interessano minorenni coinvolgano aziende che hanno a che fare con le armi». «Il valore morale dei percorsi di alternanza è stato completamente ignorato», fa eco Mattia Brembilla, dell’esecutivo regionale dell’Unione degli studenti lombardi. Aurora, studentessa referente dell’associazione sul territorio, spiega che presto chiederanno ai consigli d’istituto di approvare un codice etico ad hoc. Ma le posizioni e le sensibilità sono diverse.</p>
      <p><b>Se il provveditorato si è tirato fuori dalla discussione</b> spiegando come le scuole siano autonome nel proporre ai ragazzi le attività, alcuni dirigenti difendono la scelta. «Se ci sono problemi etici si risolvono — spiega Claudio Lafranconi, preside dell’istituto professionale Fiocchi —. Abbiano avuto uno studente mussulmano che si sentiva a disagio nel fare il proprio tirocinio in una fabbrica che produceva macchinari per salumifici. È stato spostato. Durante una giornata di orientamento post diploma organizzata al Politecnico di Lecco era presente anche uno stand dell’esercito. Sbagliato anche questo? Non credo proprio. Non abbiamo nostri studenti alla Fiocchi in questo momento, ma non escludo possa accadere». «Non dobbiamo condividere le scelte strategiche delle imprese, ma conoscerne i meccanismi produttivi», dice Giovanni Rossi, dirigente del liceo Manzoni. «Ogni anno ospitiamo almeno un paio di ragazzi per i percorsi formativi — la replica del presidente della Fiocchi Munizioni, Stefano Fiocchi —. Sono impiegati in diversi settori: amministrativo, commerciale, tecnico. Nessuno viene obbligato. Se qualcuno ha dubbi sulla nostra tipologia di prodotto può tranquillamente rivolgersi ad altre aziende».</p>
    </article>
  </body>
</html>