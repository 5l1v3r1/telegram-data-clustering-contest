<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Bernardo-Atxaga-Premio-Nacional-Espanolas_0_2342165892.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T22:14:00+00:00"/>
    <meta property="og:title" content="Bernardo Atxaga, Premio Nacional de les lletres espanyoles"/>
    <meta property="og:description" content="L’escriptor i poeta basc ha rebut el guardó pel conjunt de la seva obra"/>
  </head>
  <body>
    <article>
      <h1>Bernardo Atxaga, Premio Nacional de les lletres espanyoles</h1>
      <h2>L’escriptor i poeta basc ha rebut el guardó pel conjunt de la seva obra</h2>
      <address>
        <time datetime="2019-11-11T22:14:00+00:00">11 Nov 2019, 22:14</time>
      </address>
      <p>Amb el debat sobre la realitat plurinacional de l’estat espanyol a flor de pell i l’endemà de les eleccions generals en què el PSOE ha revalidat la seva victòria -però a la baixa-, el jurat que atorga el Premio Nacional de les lletres espanyoles -concedit pel ministeri de Cultura i Esports i dotat amb 40.000 euros- ha distingit un escriptor que ha desenvolupat la seva carrera literària en euskera: Bernardo Atxaga, pseudònim literari de Joseba Irazu Garmendia (Asteasu, Guipúscoa, 1951).</p>
      <p>El jurat -integrat, entre altres representants d’institucions literàries d’arreu de l’Estat, pel poeta Carles Duarte i Montserrat per l’Institut d’Estudis Catalans- ha triat aquest autor “per la seva contribució fonamental a la modernització i a la projecció internacional de les llengües basca i castellana, a través d’una narrativa impregnada de poesia i en la qual ha combinat d’una manera brillant realitat i ficció”.</p>
      <p>
        <a href="https://www.ara.cat/societat/BERNARDOATXAGA-temps-tirat-sobre-centrar-me_0_2135786426.html">Antoni Bassas entrevista Bernardo Atxaga</a>
      </p>
      <p>Bernardo Atxaga, considerat una de les veus més rellevants de la narrativa basca actual, es va consagrar el 1988 amb el llibre de contes <i>Obabakoak</i>, ambientat en el territori imaginari d’Obaba, que li serveix per evocar des de la ficció el País Basc. Amb aquest llibre va merèixer el Premio Nacional de narrativa el 1989, i Montxo Armendáriz el va adaptar al cinema amb el títol <i>Obaba</i> el 2005.</p>
      <p>Defensor del poder de la imaginació -“Quina gran cosa que és pensar, quina llibertat. El cap es pot moure per un espai infinit”, ha dit en alguna ocasió-, Atxaga és un autor prolífic que ha conreat diversos gèneres, des de novel·la fins a relat i poesia, passant per la literatura infantil i juvenil. Membre de l’Acadèmia de la Llengua Basca (Euskaltzaindia) des del 2006, Atxaga ha estat traduït a vint-i-cinc llengües, entre les quals el català. A banda d’algunes de les seves obres de literatura infantil i juvenil, la primera novel·la seva que es va traduir al català va ser <i>Aquells cels </i>(La Magrana, 2000), una història protagonitzada per una dona basca que surt de la presó Model de Barcelona, on ha passat quatre anys condemnada per pertinença a banda armada. El terrorisme i ETA també són presents a <i>El fill de l’acordionista</i> (Edicions 62, 2004), traduïda com l’anterior per Pau Joan Hernàndez, en què narra la història d’una profunda amistat entre dos nois d’Obaba, el Joseba i el David, el fill de l’acordionista. Aquest últim emigra a Califòrnia, on coneix la seva dona i funda una família. A través d’aquesta aventura d’exili, l’autor reflexiona sobre la necessitat dels homes de projectar una utopia per tirar endavant, una recerca del paradís que va lligada a la nostàlgia de qui deixa la seva terra sabent que no hi tornarà més. Després va venir <i>Set cases</i><i> a França</i>, traduïda per Núria Pujol i Xavier Theros (Edicions 62 i Alfaguara en castellà, traduïda per ell mateix), que proposa un canvi de registre perquè està ambientada al Congo belga a principis del segle XX. Quan va sortir, l’any 2009, va coincidir amb la visita de l’escriptor basc a Barcelona, on va ser convidat pel consistori a fer el pregó de Sant Jordi d’aquell any.</p>
      <h3>Vincle amb Barcelona</h3>
      <p>De fet, Bernardo Atxaga ha mantingut un vincle molt estret amb Catalunya i va estudiar la carrera de filosofia a Barcelona, després de llicenciar-se en econòmiques a Bilbao. Sovint ha participat en les jornades de Sant Jordi per signar els seus llibres. Abans de dedicar-se a l’escriptura va dedicar-se a feines mot variades (mestre d’euskera, guionista de ràdio, llibreter, economista…) fins que a principis dels vuitanta es va consagrar de ple a la literatura. Pel que fa a la seva vessant de poeta, se n’han traduït els poemaris <i>Etiòpia </i>(Pott, 1978), amb versos versionats per Ruper Ordorika, i <i>Nova Etiòpia</i>, (Detursa, 1997).</p>
      <p>L’autor basc acaba de publicar una nova novel·la en euskera, <i>Etxeak eta hilobiak</i>, que l’editorial Alfaguara traurà al castellà al febrer (<i> Casas y tumbas</i> ). Atxaga torna al País Basc en aquesta història d’amistat entre dos joves que viuen en un poble basc, al mateix temps que fa un retrat d’Espanya des de la pre-Transició recorrent el País Basc, Madrid i el sud de França.</p>
    </article>
  </body>
</html>