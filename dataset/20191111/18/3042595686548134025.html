<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/slik-skal-de-hente-opp-rasofferet/71807284"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T18:17:10+00:00"/>
    <meta property="og:title" content="Slik skal de hente opp rasofferet"/>
    <meta property="og:description" content="I over tre måneder har familien ventet. Nå skal mannen som ble tatt av ras og havnet i Jølstravatnet hentes opp."/>
  </head>
  <body>
    <article>
      <h1>Slik skal de hente opp rasofferet</h1>
      <h2>I over tre måneder har familien ventet. Nå skal mannen som ble tatt av ras og havnet i Jølstravatnet hentes opp.</h2>
      <address><time datetime="2019-11-11T18:17:10+00:00">11 Nov 2019, 18:17</time> by <a rel="author">Audun Hageskal</a></address>
      <p>JØLSTER / OSLO (Dagbladet): En flåte rigget med utstyr. Ei kran, en undervannsrobot, kabler, slanger og et strømaggregat. I løpet av de neste ukene er det dette som skal gjøre jobben hele bygda har ventet på at skal bli gjennomført siden i sommer.</p>
      <p>Mandag startet arbeidet med å få på plass det som er nødvendig for å få hevet bilen som forsvant i raset i Jølstravatnet 30. juli.</p>
      <p>I bilen satt Ingar Sægrov. Nå håper politiet å finne 55-åringen inne i bilen, som ligger på 170 meters dyp.</p>
      <h3>Møysommelig arbeid</h3>
      <p>To kilometer fra selve rasstedet, på sørsida av Jølstravatnet, er arbeidet nå satt i gang. Selskapet Norwegian Tunnel Inspection, som opprinnelig driver med inspeksjoner av tunneler tilknyttet vannkraftverk, skal de neste ukene forsøke å lokalisere og grave fram bilen fra rasmassene på vannets bunn. Med seg har de blant annet et lokalt dykkerfirma.</p>
      <p>
        <b>- I dag har det vært jobbet med å få på plass det som trengs på flåten, som vil bli slept til rasområdet. Der vil selskapet videre forsøke å lokalisere bilen ved hjelp av en undervannsrobot, forklarer lensmann Dag Fiske, og fortsetter:</b>
      </p>
      <p>- Videre kan det bli aktuelt å suge vekk slam og masser rundt bilen, før en eventuell heving skal skje. Dette er imidlertid noe som blir fortløpende vurdert på plassen, og avhenger av utviklingen i prosjektet.</p>
      <h3>Kan ta lang tid</h3>
      <p>I utgangspunktet er det antatt at arbeidet med å få hevet bilen vil ta omkring 14 dager. Men ifølge lensmann Fiske er tidsperspektivet på nåværende tidspunkt usikkert.</p>
      <p>- Dette er noe som blir vurdert fortløpende. Vi kjenner ikke til hvordan sikten er nede på 170 meters dyp, og hvordan bilen ligger. Skulle det være behov for det, så vil det kunne ta mer enn 14 dager, sier Fiske.</p>
      <h3>Flere vitner</h3>
      <p>Det tok fire dager etter raset før politiet bekreftet at de hadde gjort funn av vrakrester fra en bil i Jølstravatnet. 6. august bekreftet innsatsleder Trond Olav Hatlenes overfor Dagbladet at pårørende til den savnede Sægrov knyttet vrakdelene til mannens bil.</p>
      <p>Da hadde allerede brannvesenets søk med metalldetektor på land ført til utslag i jordmassene på land. Det ble etter flere undersøkelser ansett som usannsynlig at selve bilen befant seg i de samme massene.</p>
      <p>
        <b>En rekke personer har tidligere fortalt til Dagbladet at de så at bilen ble tatt av raset tirsdag kveld. <a href="https://www.dagbladet.no/nyheter/skikkelig-ekkelt-a-se-pa-noe-du-ikke-kan-gjore-noe-med/71448188">Blant annet fortalte Mona Nordsveen Solheim og ektemannen Norman</a> at de sto på den andre siden av Jølstravatnet da raset gikk.</b>
      </p>
      <p>- Samtidig som raset kom så vi en bil som kom kjørende langs Jølstravatnet. Mannen min sa med en gang at «dette kommer til å gå gærent - den kommer til å gå rett i raset», fortalte Solheim til Dagbladet.</p>
      <p>- Jeg så både bilen som kjørte, og raset som gikk. Så sa jeg: «Dette klarer han aldri», sa Norman.</p>
    </article>
  </body>
</html>