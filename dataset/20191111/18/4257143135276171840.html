<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/11/fiatal-kerettel-utazik-a-noi-kezilabda-valogatott-a-vb-re"/>
    <meta property="og:site_name" content="infostart"/>
    <meta property="article:published_time" content="2019-11-11T18:37:00+00:00"/>
    <meta property="og:title" content="Fiatal kerettel utazik a női kézilabda-válogatott a vb-re"/>
    <meta property="og:description" content="Az idén eddig mellőzött Kovács Anna neve is szerepel az olimpiai kvalifikációs női kézilabda-világbajnokságra készülő magyar válogatott hétfő este kihirdetett 18 fős szűk keretében."/>
  </head>
  <body>
    <article>
      <h1>Fiatal kerettel utazik a női kézilabda-válogatott a vb-re</h1>
      <address><time datetime="2019-11-11T18:37:00+00:00">11 Nov 2019, 18:37</time> by <a rel="author">Infostart / MTI</a></address>
      <h3>Az idén eddig mellőzött Kovács Anna neve is szerepel az olimpiai kvalifikációs női kézilabda-világbajnokságra készülő magyar válogatott hétfő este kihirdetett 18 fős szűk keretében.</h3>
      <p>Kim Rasmussen szövetségi kapitány tavasszal úgy fogalmazott, hogy csak olyan játékosokat hív meg, akik mentálisan és fizikálisan is százszázalékosan készen állnak a feladatra. A Debrecen jobbátlövője akkor jelezte, hogy ennek az elvárásnak nem tudna megfelelni. Kovács éppen ezért az Ausztria elleni világbajnoki selejtezőkről lemaradt, majd ősszel sem kapott meghívót az összetartásokra, pedig a tavaly decemberi, franciaországi Európa-bajnokságon fontos tagja volt a csapatnak.</p>
      <p>A november 3-án kihirdetett 28 fős bő keret tagjai közül többek között a Ferencváros átlövője, Debreczeni-Klivinyi Kinga, valamint a Vác irányítója, Lakatos Rita sem utazik Japánba. A Ferencvárost nyolc, a Bajnokok Ligája-címvédő Győr csapatát két játékos képviseli a keretben.</p>
      <blockquote>"Úgy érzem, ez a jelenlegi legjobb csapat, bízom benne, hogy eredményesek leszünk a világbajnokságon"</blockquote>
      <p>- idézi a magyar szövetség honlapja Kim Rasmussent.</p>
      <p>Kovács Annáról elmondta: a jobbátlövő minden szempontból nagyszerű formát mutatott az ősszel, és bár idén még nem dolgozott a válogatottal, jól ismeri a játékrendszert, védekezésben is hasznos.</p>
      <p>Hozzátette, Háfra Noémi és Tomori Zsuzsanna egyaránt bevethető a bal- és a jobbátlövő posztján, illetve védekezésben is.</p>
      <p>"Bevallom, a balátlövő poszton volt a legnehezebb döntenem, és vérzett a szívem a kimaradókért, ugyanakkor a világbajnokság után ismét nyitottá válik a keret. Mivel a legjobb csapatot akarjuk kiállítani a tornára, szerencsés, ha sokan akarják a sikert" - magyarázta a dán szakvezető.</p>
      <p>Rasmussen úgy fogalmazott, összességében talán sokan azt mondják, kockázatos ennyi fiatallal belevágni az előttük álló feladatokba, de mindenkinek, aki ott van a keretben, egytől-egyig kiemelkedően jó a hozzáállása.</p>
      <p>A november végén kezdődő és december közepéig tartó olimpiai kvalifikációs világbajnokságon kizárólag a 28-as névsorban szereplő játékosok léphetnek pályára. A rajtra 16 játékos nevezhető, a torna során három cserére lesz lehetőség.</p>
      <p>A nemzeti együttes november végén a Koreai Köztársaságba utazik, ahol részt vesz a Szöul Kupán, majd ezt követően a világbajnokság helyszínén, Kumamotóban folytatja közvetlen felkészülését.</p>
      <p>A november 30. és december 15. közötti vb-n a magyarok Kazahsztán, Szenegál, Spanyolország, Románia és Montenegró csapatával szerepelnek azonos csoportban. A középdöntőbe az első három helyezett jut. A világbajnokság győztese kijut a tokiói olimpiára, a 2-7. helyezettek olimpiai selejtezőt játszhatnak jövő márciusban.</p>
      <aside>A magyar válogatott 18 fős utazó kerete:<br/>kapusok: Bíró Blanka (Ferencváros), Kiss Éva (Győr), Triffa Ágnes (Debrecen)<br/><br/>jobbszélsők: Faluvégi Dorottya (Győr), Lukács Viktória (Ferencváros)<br/><br/>jobbátlövők: Kiss Nikoletta (Érd), Klujber Katrin (Ferencváros), Kovács Anna (Debrecen)<br/><br/>irányítók: Kovacsics Anikó (Ferencváros), Tóth Gabriella (Érd), Vámos Petra (Debrecen)<br/><br/>beállók: Szabó Laura (Érd), Pásztor Noémi (Ferencváros), Tóvizi Petra (Debrecen)<br/><br/>balátlövők: Háfra Noémi (Ferencváros), Tomori Zsuzsanna (Siófok)<br/><br/>balszélsők: Márton Gréta (Ferencváros), Schatzl Nadine (Ferencváros)</aside>
      <p>
        <i>Nyitókép: MTI/Krizsán Csaba</i>
      </p>
    </article>
  </body>
</html>