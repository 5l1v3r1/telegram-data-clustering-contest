<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/okupanti-sim-raziv-obstrilyali-poziciji-zsu-odin-viyskoviy-poraneniy-639257.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T18:53:00+00:00"/>
    <meta property="og:title" content="Окупанти сім разів обстріляли позиції ЗСУ, один військовий поранений"/>
    <meta property="og:description" content="Противник обстріляв позиції наших підрозділів з заборонених «мінськими домовленостями» мінометів калібру 82 мм, а також гранатометів різних систем, великокаліберних кулеметів й іншої стрілецької зброї"/>
  </head>
  <body>
    <article>
      <h1>Окупанти сім разів обстріляли позиції ЗСУ, один військовий поранений</h1>
      <address>
        <time datetime="2019-11-11T18:53:00+00:00">11 Nov 2019, 18:53</time>
      </address>
      <h4>Противник обстріляв позиції наших підрозділів з заборонених «мінськими домовленостями» мінометів калібру 82 мм, а також гранатометів різних систем, великокаліберних кулеметів й іншої стрілецької зброї</h4>
      <p>Станом на 18.00 11 листопада російсько-окупаційні війська сім разів обстріляли позиції Об'єднаних сил на Донбасі. Один український військовослужбовець зазнав поранення. Про це у <a href="https://www.facebook.com/pressjfo.news/photos/a.364697644022858/709663329526286/?type=3&amp;theater">Facebook</a> повідомляє пресцентр штабу ООС.</p>
      <p>«Впродовж поточної доби збройні формування Російської Федерації 7 разів порушили режим припинення вогню. Противник обстріляв позиції наших підрозділів з заборонених Мінськими домовленостями мінометів калібру 82 мм, а також гранатометів різних систем, великокаліберних кулеметів та іншої стрілецької зброї», - зазначається у повідомленні.</p>
      <p>Так, 4 обстріли наших позицій російські окупаційні війська здійснили у районі відповідальності оперативно-тактичного угруповання «Північ»: тричі біля Луганського – зі станкових протитанкових і автоматичних гранатометів та великокаліберних кулеметів; неподалік Південного – з великокаліберних кулеметів та іншої стрілецької зброї.</p>
      <p>У районі відповідальності оперативно-тактичного угруповання «Схід» противник здійснив 3 обстріли по позиціях Об'єднаних сил: біля Гнутового – з мінометів калібру 82 мм та стрілецької зброї; неподалік Верхньоторецького – зі станкових протитанкових гранатометів та великокаліберних кулеметів; у районі Богданівки (поза межами ділянки розведення) – зі стрілецької зброї.</p>
      <p>Впродовж поточної доби поранень внаслідок обстрілів зазнав один військовослужбовець Об'єднаних сил.</p>
      <p>Як повідомлялось, у районі населених пунктів Богданівка та Петрівське Донецької області <a href="https://glavcom.ua/news/u-bogdanivci-ta-petrivskomu-zavershili-rozvedennya-viysk-639202.html">завершилось практичне розведення</a> особового складу, озброєння та військової техніки.</p>
      <related>
        <a href="https://glavcom.ua/news/u-bogdanivci-ta-petrivskomu-zavershili-rozvedennya-viysk-639202.html"/>
        <a href="https://glavcom.ua/country/incidents/boyoviki-pyat-raziv-porushili-rezhim-pripinennya-vognyu-poraneno-chetvero-ukrajinskih-biyciv-639011.html"/>
        <a href="https://glavcom.ua/country/incidents/drugij-den-rozvedennja-vijsk-zsu-zajnjali-novi-pozitsiji-638997.html"/>
      </related>
    </article>
  </body>
</html>