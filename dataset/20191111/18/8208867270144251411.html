<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/11/news/maltempo_arriva_un_martedi_da_incubo_con_allerta_rossa_in_tre_regioni-240865202/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T18:15:00+00:00"/>
    <meta property="og:title" content="Maltempo, martedì con allerta rossa in Basilicata, Calabria e Sicilia"/>
    <meta property="og:description" content="Allarme della Protezione civile concentrato soprattutto al Sud, ma anche al Nord sarà una giornata di pioggia con neve sui rilievi e acqua alta a"/>
  </head>
  <body>
    <article>
      <h1>Maltempo, martedì con allerta rossa in Basilicata, Calabria e Sicilia</h1>
      <h2>Allarme della Protezione civile concentrato soprattutto al Sud, ma anche al Nord sarà una giornata di pioggia con neve sui rilievi e acqua alta a Venezia. Scuole chiuse in molti comuni</h2>
      <address>
        <time datetime="2019-11-11T18:15:00+00:00">11 Nov 2019, 18:15</time>
      </address>
      <p><b>ROMA.</b> Una vasta e profonda perturbazione spinta da correnti nord-africane sta portando un'ondata di maltempo eccezionale per la quale la Protezione civile ha diramato lo stato di allerta rossa per domani in tre regioni: Basilicata, Calabria e Sicilia, modificando quindi in senso peggiorativo la precedente allerta arancione che era stata diramata per Sicilia e Calabria.<br/><br/>Si tempono alluvioni e temporali localmente così intensi e violenti da poter risultare pericolosi. E sono attese per domani forti nevicate al Nord sui rilievi oltre i 1.500 metri, mentre a Venezia tra domani e mercoledì l'acqua alta potrebbe raggiungere livelli eccezionalmente alti, anche sopra i 155 centimetri.<br/><br/>Una situazione difficile che sta convincendo le amministrazioni di molti comuni del Sud come Catania e Brindisi, Catanzaro e Reggio Calabria (ma anche del Centro, come Anzio) a chiudere le scuole domani per precauzione. E già oggi ha provocato forti disagi: strade chiuse nell'Agrigentino, dove una tromba d'aria ha colpito la zona del porto di Licata; allagamenti e traffico in tilt a Roma, con disagi e chiusure nelle linee della metropolitana.<br/><br/><br/><br/>Il ciclone che sta attraversando il Mediterraneo tra la Sardegna meridionale e le coste nordafricane sta infatti portando non solo intense piogge su gran parte del Nord, con nevicate sopra i 1500 metri, e temporali sull'area tirrenica del Centro; ma soprattutto l'ondata di malempo che imperversa sull'area meridionale della Sicilia con forti rovesci e temporali in fase di ulteriore intensificazione, e con piogge battenti anche su Calabria, Basilicata e Puglia.<br/><br/>Nelle prossime ore, secondo i meteorologi di IlMeteo.it, "sarà proprio l'area siciliana a dover fare i conti con una fase perturbata a tratti eccezionale accompagnata da forti ed abbondanti precipitazioni sotto forma anche di intensi nubifragi che potranno provocare improvvisi allagamenti, alluvioni lampo ed elevare il rischio idrogeologico sulle aree montuose. Tre il tardo pomeriggio e la serata sarà fortemente coinvolta anche la Calabria centro-meridionale e tra la sera e la notte anche la Basilicata e il comparto centro-settentrionale pugliese". E il maltempo non mollerà le redini neppure martedì, quando "il vortice di bassa pressione muoverà il suo baricentro verso l'area tirrenica".<br/><br/>L'avviso della protezione civile prevede dalle prime ore di domani, martedì 12 novembre, venti di burrasca, con raffiche di burrasca forte, dai quadranti meridionali su Puglia e Campania e da nord-ovest sulla Sardegna. Forti mareggiate lungo le coste esposte. Prevede, inoltre, precipitazioni diffuse, a prevalente carattere di rovescio o temporale, su Puglia, Campania e Sardegna. Dalla mattina si prevedono venti da forti a burrasca anche su Veneto e Friuli Venezia Giulia, con mareggiate lungo le coste esposte e precipitazioni diffuse, anche a carattere di rovescio o temporale su Veneto, Friuli Venezia Giulia, Emilia-Romagna e Lombardia orientale.<br/><br/>Dal pomeriggio di domani, infine, si prevedono "venti da forti a burrasca sud-orientali sui settori tirrenici del Lazio e sui versanti adriatici di Marche, Abruzzo e Molise, mareggiate lungo le coste esposte e precipitazioni diffuse, anche a carattere di rovescio o temporale, sul Lazio, specie settori tirrenici meridionali. Le precipitazioni saranno accompagnate da rovesci di forte intensità, frequente attività elettrica e forti raffiche di vento. <br/><br/>Una situazione meteo molto difficile per cui, oltre all'allerta rossa nelle di Sicilia, Basilicata e Calabria, e alla allerta arancione sulla Puglia è stata diramata un'allerta gialla su Emilia-Romagna, Lazio, Umbria, Friuli Venezia Giulia, Marche, Campania e su settori di Lombardia, Veneto, Toscana e Sardegna.<br/><br/><br/> </p>
    </article>
  </body>
</html>