<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/596857/epaneksetazetai-apo-ton-areio-pago-i-apofylakisi-korkonea"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T18:16:00+00:00"/>
    <meta property="og:title" content="Επανεξετάζεται από τον Άρειο Πάγο η αποφυλάκιση Κορκονέα"/>
    <meta property="og:description" content="Θα επανεξεταστεί η αποφυλάκιση του Επαμεινώνδα Κορκονέα, καθώς η Εισαγγελία του Αρείου Πάγου αποφάσισε την άσκηση αναίρεσης κατά της απόφασης του Εφετείου..."/>
  </head>
  <body>
    <article>
      <h1>Επανεξετάζεται από τον Άρειο Πάγο η αποφυλάκιση Κορκονέα</h1>
      <address><time datetime="2019-11-11T18:16:00+00:00">11 Nov 2019, 18:16</time> by <a rel="author">SigmaLive</a></address>
      <p><b>Θα επανεξεταστεί η αποφυλάκιση του Επαμεινώνδα Κορκονέα, καθώς η Εισαγγελία του Αρείου Πάγου αποφάσισε την άσκηση αναίρεσης κατά της απόφασης του Εφετείου της Λαμίας, το οποίο με βάση τον νέο Ποινικό Κώδικα (που ψηφίστηκε παραμονές των βουλευτικών εκλογών) αναγνώρισε στον Κορκονέα, που είχε καταδικαστεί για την δολοφονία του Αλέξη Γρηγορόπουλου, το ελαφρυντικό του σύννομου βίου, με αποτέλεσμα να σπάσουν τα ισόβια και ο Κορκονέας να αποφυλακιστεί.<br/></b> <br/>Η Εισαγγελία του Αρείου Πάγου, αφού μελέτησε το σκεπτικό της απόφασης, έκρινε ότι υπάρχει εσφαλμένη ερμηνεία και μη επαρκής αιτιολογία σε ό,τι αφορά την αναγνώριση του ελαφρυντικού του σύννομου βίου για τον Επ. Κορκονέα.<br/> <br/>Μετά ταύτα, το αρμόδιο Ποινικό Τμήμα του Ανώτατου Δικαστηρίου της χώρας θα επανεξετάσει την υπόθεση.<br/> <br/>Σημειώνεται ότι ο πρώην ειδικός φρουρός, Επαμεινώνδας Κορκονέας, αποφυλακίστηκε μόλις μία ημέρα μετά την απόφαση του Μεικτού Ορκωτού Εφετείου Λαμίας, σύμφωνα με την οποία του επιβλήθηκε κάθειρξη 13 ετών για την δολοφονία του Αλέξανδρου Γρηγορόπουλου, καθώς του αναγνωρίστηκε το ελαφρυντικό του πρότερου σύννομου βίου<br/> <br/>Ο Κορκονέας είχε ήδη συμπληρώσει 11 χρόνια στην φυλακή, ενώ στον χρόνο που είχε εκτίσει προσμετρήθηκαν και μεροκάματα που έκανε ως έγκλειστος.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>