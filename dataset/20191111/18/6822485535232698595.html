<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820154.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T18:25:00+00:00"/>
    <meta property="og:title" content="وزیر کشور: صد هزار واحد مسکونی آماده تحویل است"/>
    <meta property="og:description" content="به گزارش  فارس، عبدالرضا رحمانی فضلی وزیر کشور در حاشیه سی و نهمین جلسه ستاد اطلاع رسانی و تبلیغات اقتصادی که عصر امروز در وزارت کشور برگزار شد در جمع خبرنگاران طی سخنانی، گفت: در این جلسه نیز گزارشات مصوبات قبلی ستاد ارائه شد و روند کار مثبت بود."/>
  </head>
  <body>
    <article>
      <h1>وزیر کشور: صد هزار واحد مسکونی آماده تحویل است</h1>
      <address>
        <time datetime="2019-11-11T18:25:00+00:00">11 Nov 2019, 18:25</time>
      </address>
      <p>وزیر کشور گفت: بر اساس گزارش وزارت راه و شهرسازی ۱۰۰ هزار واحد مسکن مهر آماده شده و ۷۰ هزار واحد نیز در مراحل ساخت است.</p>
      <p>به گزارش  فارس، عبدالرضا رحمانی فضلی وزیر کشور در حاشیه سی و نهمین جلسه ستاد اطلاع رسانی و تبلیغات اقتصادی که عصر امروز در وزارت کشور برگزار شد در جمع خبرنگاران طی سخنانی، گفت: در این جلسه نیز گزارشات مصوبات قبلی ستاد ارائه شد و روند کار مثبت بود.</p>
      <p>وی افزود: با توجه به اینکه در فصل زراعت و کشت قرار داریم، کشاورزان نگرانی‌هایی درباره نهاده های کشاورزی داشتند، وزارت جهاد کشاورزی گزارشی درباره نهاده های کشاورزی دادند که خرید امسال نسبت به سال گذشته ۲۰ درصد افزوده شده و کشاورزان نگران نباشند. امسال ۸ میلیون هکتار کشت می‌شود که تابحال ۴ میلیون هکتار زیر کشت رفته است.</p>
      <p>وزیر کشور به موضوع لبنیات پرداخت و با اشاره به قیمت شیر، تصریح کرد: مقرر شد که وزارت جهادکشاورزی و سازمان حمایت از مصرف‌کنندگان این موضوع را پیگیری کنند و به نحوی اینکار و مدیریت انجام گیرد که حقوق مصرف‌کنندگان در نظر گرفته شود.</p>
      <p>رحمانی فضلی گفت: موضوع دیگر که در جلسه مورد بررسی قرار گرفت، مسئله ارزش افزوده مخابرات و اضافه دریافتی‌هایی که عنوان شده بود است که وزیر مربوطه راه‌های مختلفی را جستجو می‌کنند و مقرر شد شرکت‌هایی که اضافه دریافت کرده و یا اگر قرار بر بازگشت مبلغ باشد، چگونگی آن تعیین شود.</p>
      <p>وی اظهار داشت: نگرانی دیگر در خصوص مسکن مهر بود که وزارت راه و شهرسازی گزارشی از روند ساخت آن را ارائه کردند که ۱۰۰ هزار واحد آماده شده و ۷۰ هزار واحد نیز در مراحل ساخت است و از این وزارتخانه خواسته شد با توجه به طولانی شدن تحویل ها، زمان بندی تعیین گردد.</p>
      <p>وزیر کشور در پایان گفت: موضوع سامانه‌ها در ستاد مبارزه با قاچاق کالا و ارز پیگیری می‌شود و طبق گزارش‌های موجود، پیشرفت‌های خوبی در این زمینه حاصل شده است. موضوع سامانه ها به ۹ سال گذشته برمی‌گردد که همه سیستم ها اعم از سیستم‌های تولیدی و توزیعی سامانه‌هایی داشته باشند تا گردش کالا و نقل و انتقال پول و کالا شناسایی و رصد شود. یک سال میشود که ما بر این موضوع متمرکز شده‌ایم و زمان‌بندی داریم که تا ۱۵ اسفندماه سامانه‌ها فعال شوند. اگر بتوانیم این موضوع را نتیجه برسانیم میتوان گفت بیش از ۸۰ درصد معاملات کالا و پول شفاف می‌شود که اهمیت زیادی دارد.</p>
    </article>
  </body>
</html>