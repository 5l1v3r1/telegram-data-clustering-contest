<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621021/%D8%AD%D8%A7%D8%B4%DB%8C%D9%87%E2%80%8C%D9%87%D8%A7%DB%8C-%D8%B3%D9%81%D8%B1-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%A8%D9%87-%D8%B1%D9%81%D8%B3%D9%86%D8%AC%D8%A7%D9%86-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T18:12:00+00:00"/>
    <meta property="og:title" content="حاشیه‌های سفر رئیس‌جمهور به رفسنجان+عکس"/>
    <meta property="og:description" content="کاروان تدبیر و امید در نخستین روز از سفر خود به دیار کریمان، امروز دوشنبه ۲۰ آبان ماه به دیار طلای سبز سفر کرد و رئیس جمهور میهمان مردمان دیار سردار سازندگی بودند."/>
  </head>
  <body>
    <article>
      <h1>حاشیه‌های سفر رئیس‌جمهور به رفسنجان+عکس</h1>
      <address>
        <time datetime="2019-11-11T18:12:00+00:00">11 Nov 2019, 18:12</time>
      </address>
      <p>
        <i>کاروان تدبیر و امید در نخستین روز از سفر خود به دیار کریمان، امروز دوشنبه ۲۰ آبان ماه به دیار طلای سبز سفر کرد و رئیس جمهور میهمان مردمان دیار سردار سازندگی بودند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ورزشگاه تختی از همان اوایل صبح پذیرای عده زیادی از مردم ولایتمدار و متدین شهر رفسنجان برای استقبال و دیدار با رئیس جمهور محبوب خود بود. شهر از چند روز قبل آذین بندی شده و همه چیز برای یک میزبانی تمام عیار از رئیس دولت دوازدهم فراهم شده بود.</p>
      <p>عده زیادی پلاکاردها و پرچم های جمهوری اسلامی را در ورزشگاه با حضور رئیس جمهور به اهتزاز درآوردند. عده ای نیز شعارهایی از جمله: «تنها راه نجات کشور اطاعت از رهبری» و «گوش کن قصه پرغصه بیکاران را» و «اقتصاد کشور از راه برجام اروپایی درست نمی شود» را با خود داشتند.</p>
      <figure>
        <img src="https://aftabnews.ir/files/fa/news/1398/8/20/357985_370.jpg"/>
      </figure>
      <p>
        <b>خواسته یک نوجوان رفسنجانی</b>
      </p>
      <p>مهدی حسینی نژاد نوجوان ۱۲ سال رفسنجانی که دچار سوختگی شدید شده و امروز به همراه مادرش برای گرفتن مساعدت برای هزینه درمانش در بیمارستان امیر علم تهران، به ورزشگاه تختی آمده بود و سعی داشت با رئیس جمهور دیدار کند که موفق نشد.</p>
      <p>وی می گوید: در سوختگی منزلم مهدی ۹۰ درصد، شوهرم ۸۰ درصد و فرزند دیگرم ۴۵ درصد و خودم ۲۵ درصد دچار سوختگی شدیم. در زمان احمدی نژاد با ایشان در یکی از سفرهای استانی ملاقات داشتم که سه سال رایگان عمل جراحی روی وی انجام شد. آقای هاشمی رفسنجانی نیز در یکی از سفرهایشان به رفسنجان ۲ میلیون تومان در این رابطه به ما کمک کرد. تاکنون ۳۵ مرتبه با کمک مردم عمل جراحی روی فرزندم انجام دادم و اکنون هزینه عمل جراحی را ندارم.</p>
      <p>وی در این خصوص که آیا تاکنون به مسئولان شهرستان برای چاره جویی در خصوص عمل جراحی فرزندش مراجعه کرده یا خیر، می گوید: مراجعه که زیاد کردم اما می گویند بودجه نداریم.</p>
      <p>
        <b>مشکل نیروهای حق التدریس آموزش و پرورش</b>
      </p>
      <p>یکی دیگر از بانوانی که خود را به نزدیک جایگاه رسانده می گوید: نزدیک به ۱۲ سال است که برای آموزش و پرورش کار کردیم اما نه قرارداد و نه بیمه ای، فقط در مدارس کار می کنیم اما حتی در ماه یک میلیون تومان هم به ما نمی دهند و فقط می گویند باید بخشنامه از بالا صادر شود.</p>
      <p>وی می افزاید: ما ۴۰ نفر هستیم و امیدواریم مشکل ما را حل کنند.</p>
      <p>یکی دیگر از این افراد چنین می گوید: من سرپرست دو دختر یتیم هستم، سردایدار هستم و ۱۱ سال است که به عنوان نیروی آزاد کار می کنم اما چون در زمان احمدی نژاد پارتی نداشتیم در حالی که خیلی ها پیمانی و قراردادی و استخدام شدند اما من مانده ام. خواهش می کنم به داد ما هم رسیدگی کنید.</p>
      <p>
        <b>خواسته نمایندگان چاه های کشاورزی فاقد پروانه</b>
      </p>
      <p>گروهی از کشاورزان چاههای فاقد پروانه در رفسنجان نیز با پرچم در ورزشگاه حاضر شده بودند. یکی از این افراد می گوید: ما حدود ۳۰۰۰ نفر مالکان ۱۵ چاه فاقد پروانه در رفسنجان هستیم که می خواهیم با اخذ پروانه، چاه موتور خود را قانونمند کنیم اما به ما فقط وعده می دهند و این موضوع عملی نمی شود.</p>
      <p>محمود امینیان می افزاید: چاه موتورهای ما مشکلی ندارند و در حال بهره برداری از آنها هستیم اما خواسته ما این است که آنها را قانونمند کنیم و هر بار با اداره آبیاری دچار مشکل نشویم.</p>
      <figure>
        <img src="https://aftabnews.ir/files/fa/news/1398/8/20/357984_391.jpg"/>
      </figure>
      <p>وی می افزاید: این در حالی است که در زمان احمدی نژاد ۷ سال دولت و جهاد کشاورزی به این چاه ها سوخت داده است و ما را امیدوار کردند.</p>
      <p>به گفته امینیان درختان این چاه تلمبه ها بالای ۱۵ سال سن دارند و آور هستند لذا از دولت محترم و شخص رئیس جمهور می خواهیم این مشکل ما را در این سفر برای همیشه حل کنند.</p>
    </article>
  </body>
</html>