<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/na-vtora-instancija-opravdaha-zabolekar-za-smartta-na-dete.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T18:31:00+00:00"/>
    <meta property="og:title" content="На втора инстанция: Оправдаха стоматолог за смъртта на дете"/>
    <meta property="og:description" content="14-годишният пациент на Валентин Павлов издъхна след операция под пълна упойка"/>
  </head>
  <body>
    <article>
      <h1>На втора инстанция: Оправдаха стоматолог за смъртта на дете</h1>
      <h2>14-годишният пациент на Валентин Павлов издъхна след операция под пълна упойка</h2>
      <address><time datetime="2019-11-11T18:31:00+00:00">11 Nov 2019, 18:31</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Стоматологът Валентин Павлов е бил оправдан от Столичния апелативен съд за смъртта на 14-годишно момче, починало след операция под пълна упойка, съобщава <a href="https://news.lex.bg/%D0%B0%D0%BF%D0%B5%D0%BB%D0%B0%D1%82%D0%B8%D0%B2%D0%BD%D0%B8%D1%8F%D1%82-%D1%81%D1%8A%D0%B4-%D0%BE%D0%BF%D1%80%D0%B0%D0%B2%D0%B4%D0%B0-%D1%81%D1%82%D0%BE%D0%BC%D0%B0%D1%82%D0%BE%D0%BB%D0%BE%D0%B3/">правният портал lex.bg</a>.</p>
      <p>Към момента не са изготвени мотивите към присъдата. Тричленният състав, постановил решението е с председател Калин Калпакчиев и членове Камен Иванов и Владимир Астарджиев (докладчик).</p>
      <p>Случаят е от юни 2016 г. Тогава 14-годишният Алекс Иванов бил подложен на интервенция в клиниката на Павлов. Без консултация с анестезиолог зъболекарят решил да отстрани киста в лявата част на долната челюст под пълна упойка – макар според данните по делото да не е разполагал с логистична и материална обезпеченост за обща интубационна анестезия при усложнение.</p>
      <p>След операцията състоянието на детето рязко се влошило, при което Павлов викнал линейка. Тя обаче не била подходящо оборудвана и в крайна сметка откарала Алекс в „Пирогов”, където починал.</p>
      <p>Според експертна комисия причина за смъртта е е остра сърдечна и дихателна недостатъчност в резултат на малигнена хипертермия, като според документацията на използваната упойка именно подобно заболяване е сред възможните странични ефекти.</p>
      <p>На първа инстанция лекарят получи 3 години условно, като единствените наказани според решението на САС са съпругата на Павлова – Вената Павлова, както и д-р Йоанна Филипова. Те получават по 1 година условно, което отново е намаляване на присъдата спрямо първоначалното решение.</p>
      <p>Присъдата може да бъде обжалвана или протестирана пред Върховният касационен съд.</p>
    </article>
  </body>
</html>