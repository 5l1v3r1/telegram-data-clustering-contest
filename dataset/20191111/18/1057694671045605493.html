<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2031025/papangelopoulos-endechomena-pinika-adikimata-gia-meli-tis-nd-stin-prokatarktiki.html"/>
    <meta property="og:site_name" content="News.gr"/>
    <meta property="article:published_time" content="2019-11-11T18:24:52+00:00"/>
    <meta property="og:title" content="Παπαγγελόπουλος: Ενδεχόμενα ποινικά αδικήματα για μέλη της ΝΔ στην προκαταρκτική"/>
    <meta property="og:description" content="Ποιους βουλευτές της ΝΔ προειδοποιεί ο πρώην αν. υπουργός Δικαιοσύνης"/>
  </head>
  <body>
    <article>
      <h1>Παπαγγελόπουλος: Ενδεχόμενα ποινικά αδικήματα για μέλη της ΝΔ στην προκαταρκτική</h1>
      <address>
        <time datetime="2019-11-11T18:24:52+00:00">11 Nov 2019, 18:24</time>
      </address>
      <h3>Ποιους βουλευτές της ΝΔ προειδοποιεί ο πρώην αν. υπουργός Δικαιοσύνης</h3>
      <p>«Στην περίπτωση που βουλευτές της ΝΔ συμμετέχουν στην προκαταρκτική επιτροπή της Βουλής, ενώ συνδέονται με γεγονότα, που σχετίζονται με την υπόθεση Novartis, όπως αναφέρεται σε δημοσιεύματα, διαπράττουν το ποινικό αδίκημα της αποσιώπησης λόγου εξαίρεσης», σύμφωνα με τον πρώην αναπληρωτή υπουργό Δικαιοσύνης, Δημήτρη Παπαγγελόπουλο.</p>
      <p>Όπως αναφέρει σε δήλωση του ο κ. Παπαγγελόπουλος: «Αν ισχύουν όσα προσφάτως είδαν το φως της δημοσιότητας, οι βουλευτές της Νέας Δημοκρατίας που συμμετέχουν στην προκαταρκτική επιτροπή, που έχει συσταθεί για να διερευνήσει τη δήθεν τέλεση αξιόποινων πράξεων από εμένα, οφείλουν να δηλώσουν άμεσα εάν υπάρχουν γεγονότα που μπορούν να δικαιολογήσουν εμφανή δυσπιστία για την αμεροληψία τους.</p>
      <p>Η οποιαδήποτε εμπλοκή τους με το μέγα σκάνδαλο Novartis, είτε τώρα, είτε στο παρελθόν, η οποία ενδεχομένως να συνδέεται ακόμη και με ποινικές ευθύνες τους, καθιστά αδύνατη τη συμμετοχή τους στην προκαταρκτική επιτροπή.</p>
      <p>Το ίδιο ισχύει και αν υπήρξαν συνήγοροι οποιουδήποτε εμπλεκομένου, κατηγορουμένου ή μηνυτή στην υπόθεση αυτή.</p>
      <p>Αν δεν το πράξουν άμεσα και δεν τους εξαιρέσει η προκαταρκτική επιτροπή, θα έχουν διαπράξει το ποινικό αδίκημα της αποσιώπησης λόγου εξαίρεσης, θα πλήξουν το κύρος της επιτροπής, θα ακυρώσουν το έργο της και θα επιβεβαιώσουν για άλλη μία φορά, ότι είναι σε διατεταγμένη υπηρεσία για την εκδικητική πολιτική δίωξη που εξυφαίνεται σε βάρος μου».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2030489/ipothesis-novartis-zitite-o-orismos-efeti-anakriti.html"/>
        <a href="https://www.news.gr/politikh/article/2028863/siriza-oute-kouventa-gia-salma-sti-diskoli-sinentefxi-ston-skai.html"/>
        <a href="https://www.news.gr/ellada/article/2026841/ipothesi-novartis-sti-vouli-diavivazete-i-katathesi-tou-panagioti-pikrammenou.html"/>
      </related>
    </article>
  </body>
</html>