<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/liliana-segre-repubblica-bara-su-insulti-200-al-giorno-falso-la-commissione/1948122/"/>
    <meta property="og:site_name" content="IlSussidiario"/>
    <meta property="article:published_time" content="2019-11-11T18:54:52+00:00"/>
    <meta property="og:title" content="Liliana Segre, Repubblica ‘bara’ su insulti/ “200 al giorno”: falso, la Commissione.."/>
    <meta property="og:description" content="Liliana Segre non riceveva 200 insulti al giorno: &quot;Repubblica ‘bara’ sul numero del report antisemitismo&quot;. L'accusa di Termometro, la Commissione e.."/>
  </head>
  <body>
    <article>
      <h1>Liliana Segre, Repubblica ‘bara’ su insulti/ “200 al giorno”: falso, la Commissione..</h1>
      <h2>Liliana Segre non riceveva 200 insulti al giorno: “Repubblica ‘bara’ sul numero del report antisemitismo”. L’accusa di Termometro, la Commissione e..</h2>
      <address><time datetime="2019-11-11T18:54:52+00:00">11 Nov 2019, 18:54</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>In principio fu l’assimilazione tra la <a href="https://www.ilsussidiario.net/news/caso-segre-decidere-chi-e-presentabile-e-chi-no-non-fa-bene-alla-democrazia/1944360/"><b>Commissione Segre</b></a> e gli <a href="https://www.ilsussidiario.net/news/spillo-le-due-radici-del-caso-segre/1944037/"><b>attacchi antisemiti alla Senatrice a Vita,</b></a> primo sostanziale “errore” fatto da molti media; ora però un secondo errore viene scoperto dal collega di Termometro Politico, <b>Nicolò Zuliani</b> che in un’analisi approfondita scopre come in realtà l’articolo da cui si è originato settimane fa l’intero “caso” Segre si fonda su diverse inesattezze. <b>Liliana Segre non riceveva 200 insulti al giorno</b> come invece sosteneva l’<a href="https://ricerca.repubblica.it/repubblica/archivio/repubblica/2019/10/26/liliana-segre-ebrea-ti-odio-quegli-insulti-quotidiani-online16.html?rss&amp;awc=15069_1573492753_4ccd81201da554cad2cda6fcc12f2f5d&amp;source=AWI_DISPLAY"><b>articolo di Piero Colaprico su Repubblica</b> </a>del 26 ottobre, riferendosi al report <b>dell’Osservatorio sull’Antisemitismo in Italia nel 2018</b>: quegli insulti indegni – perché questo va riaffermato con forza, insultare chiunque è un male, farlo contro chi ha vissuto sulla propria vita l’orrore dei campi di concentramento come Liliana Segre ha un che di ignorante misto alla cattiveria infima – erano 200 sì ma in un anno, contro la Segre e altri personaggi famosi attaccati con invettive antisemite (come <b>Gad Lerner, Davide Parenzo, Emanuele Fiano</b> e altri ancora) e soprattutto si riferivano all’anno 2018, non all’attuale 2019. <a href="https://osservatorioantisemi-c02.kxcdn.com/wp-content/uploads/2019/09/AM_2018_annuale_28ott2019.pdf"><b>Nel report (che trovate qui per intero</b></a>) si legge con chiarezza come gli insulti antisemiti rinvenuti contro i personaggi che comprendono anche il nome della senatrice Segre siano<b> 197 durante l’anno 2018</b>: come siano diventati 200 al giorno solo contro Liliana Segre è il vero “mistero” di cui Termometro Politico imputa in qualche modo alla ricostruzione di Repubblica.</p>
      <h4>IL REPORT SUGLI INSULTI ANTISEMITI A LILIANA SEGRE E IL “TRUCCO” DI REP</h4>
      <p>Tutto qui? Non tanto, visto che quell’articolo ha creato un clima di – comprensibile – indignazione che ha portato prima alla massima esposizione della senatrice a vita (con relativi altri insulti sui social ad opera di haters e cretini d’ogni genere, ndr), poi alla formazione della proposta sulla <a href="https://www.ilsussidiario.net/news/salvini-dialogo-cattolici-ruini-mi-ha-commosso-balotelli-meglio-vedere-la-segre/1945567/"><b>Commissione anti-odio, antisemita, anti-razzista</b></a>, insomma la “nota” Commissione Segre con relativo caos politico che dura fino ad oggi per l’astensione dei partiti di Centrodestra. Tutto a partire da quell’onda emotiva creata dall’articolo di Rep con in calce alcuni di quegli insulti indegni «<i>Liliana Segre, ebrea. Ti odio</i>». Orrendi, ma non quotidiani e soprattutto non tutti contro di lei: la <a href="https://www.ilsussidiario.net/news/liliana-segre-sotto-scorta-la-decisione-dopo-insulti-minacce-e-lo-striscione-di-fn/1946322/"><b>scorta poi il Prefetto di Milano l’ha concessa proprio alla Segre</b></a> eppure non ha ricevuto più insulti di altri personaggi, come Gad Lerner (che tra l’altro collabora con Repubblica, ndr). Questo significa che gli <a href="https://www.ilsussidiario.net/news/segre-predappio-il-problema-non-e-lodio-ma-il-noi-che-il-68-ha-distrutto/1947744/"><b>insulti alla Segre</b></a> sono “meno gravi” perché più “diluiti” nel tempo? Assolutamente no, anche solo un insulto del genere merita l’indignazione: ma da qui a creare prima una commissione parlamentare e poi una costante “strumentalizzazione” della stessa senatrice da parte di media e politica, da destra a sinistra, di tempo e modi ne passano. «<i>Più passa il tempo, più vedo succedere questa roba, più mi convinco che la rabbia digitale trova radici nell’anonimato, non nella convinzione politica. Nel fatto che i loro autori sono persone frustrate dalla sensazione d’irrilevanza che hanno come unica valvola di sfogo un sacchettino di pietre da tirare a chi vedono come rilevante, ebrei o immigrati, destra o sinistra</i>»: abbiamo riportato la chiusura del collega di Termometro perché non solo è giusto diritto di cronaca ma perché ne condividiamo la forma e il contenuto. Il razzismo e l’antisemitismo sono una bruttissima pagina della nostra cultura purtroppo ancora attuali: “crearli” ad arte e <a href="https://www.ilsussidiario.net/news/roberto-saviano-salvini-e-meloni-fate-schifo-odio-contro-segre-e-colpa-vostra/1947446/"><b>“fomentarli</b></a>” concedendo continui “allarmi” la riteniamo però un’altrettanto, grave, responsabilità.</p>
      <figure>
        <iframe data-src="https://twitter.com/Niebbo/status/1193918300100669440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-lega-al-326-sale-pd-ma-crolla-m5s-al-16-crisi-della-sinistra/1948699/"/>
        <a href="https://www.ilsussidiario.net/news/manovra-gualtieri-asili-nido-gratis-nel-2020-renzi-vs-governo-ora-legge-no-tax/1948530/"/>
        <a href="https://www.ilsussidiario.net/news/dietro-le-quinte-il-piano-di-lega-e-pd-per-mettere-le-mani-sulla-legge-elettorale/1948649/"/>
        <a href="https://www.ilsussidiario.net/news/silvio-berlusconi-da-maurizio-costanzo-manco-con-la-bomba-ti-ho-tolto-dalla-tv/1948590/"/>
        <a href="https://www.ilsussidiario.net/news/sondaggi-politici-swg-centrodestra-sopra-il-50-meloni-sfiora-il-10-crollo-m5s/1948199/"/>
        <a href="https://www.ilsussidiario.net/news/provenzano-ministro-del-sud-attacca-milano-non-restituisce-nulla-lite-con-sala/1948330/"/>
      </related>
    </article>
  </body>
</html>