<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546576.html/%D9%85%D9%88%DA%AF%D8%B1%DB%8C%D9%86%DB%8C-%D8%A7%D8%B2-%DA%AF%D8%A7%D9%85-%D8%A8%D8%B1%D8%AC%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D9%81%D8%B1%D8%AF%D9%88-%D8%A7%D8%A8%D8%B1%D8%A7%D8%B2-%D9%86%DA%AF%D8%B1%D8%A7%D9%86%DB%8C-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T18:54:00+00:00"/>
    <meta property="og:title" content="موگرینی از گام برجامی ایران در فردو ابراز نگرانی کرد"/>
    <meta property="og:description" content="مسئول سیاست خارجی اتحادیه اروپا روز دوشنبه به گام جدید ایران در زمینه کاهش تعهدات برجامی واکنش نشان داد."/>
  </head>
  <body>
    <article>
      <h1>موگرینی از گام برجامی ایران در فردو ابراز نگرانی کرد</h1>
      <address>
        <time datetime="2019-11-11T18:54:00+00:00">11 Nov 2019, 18:54</time>
      </address>
      <p>مسئول سیاست خارجی اتحادیه اروپا روز دوشنبه به گام جدید ایران در زمینه کاهش تعهدات برجامی واکنش نشان داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مسئول سیاست خارجی اتحادیه اروپا روز دوشنبه بعد از نشست وزرای خارجه اتحادیه اروپا دور شدن ایران از توافق هسته‌ای را مایه نگرانی اتحادیه اروپا خواند.</p>
      <p>«فدریکا موگرینی» مسئول سیاست خارجی ایران در سخنان خود گفت، اقدام جدید ایران در زمینه تاسیسات فردو یک نگرانی اصلی است. موگرینی همچنین گفت که منتظر گزارش اواخر دوشنبه آژانس بین‌المللی هسته‌ای درباره ایران است و سپس اتحادیه اروپا و سه کشور اروپایی حاضر در برجام به آن واکنش نشان خواهند داد. وی همچنین اظهار داشت که ممکن است جلسه کمیسیون مشترک برجام به زودی برگزار شود.</p>
      <p>موگرینی تصریح کرد که در جلسه امروز وزرای خارجی اتحادیه اروپا در خصوص استفاده از مکانیسم پیش‌بینی شده در برجام برای حل اختلافات بحث نشد و درباره هرگونه اقدامی قرار است در کمیسیون برجام  بحث شود. </p>
      <p>وی همچنین تاکید کرد که جانشین او نیاز به مشورت  درباره نحوه مدیریت کردن موضوعات مرتبط با برجام ندارد و خود همه موارد را به خوبی می‌داند.</p>
      <p>خبرنگاری از موگرینی درباره صحبت‌های امروز «حسن روحانی»، رئیس‌جمهور ایران در خصوص اینکه ایران با بقای در برجام می‌تواند از مدتی دیگر سلاح بفروشد سئوال کرد که موگرینی اظهار داشت: «در این خصوص اظهار نظری نمی‌کنم.»</p>
      <p>در همین زمینه  «ژان آسل بورن» وزیر خارجه لوگزامبورگ نیز با انتقاد از رویکردهای اعمال تحریم آمریکا علیه ایران گفت، ما نمی‌خواهیم به این شکل این مسئله را حل کنیم. ما در برهه کنونی باید منتظر گزارش جدید آژانس بین‌المللی هسته‌ای در خصوص ایران باشیم.</p>
      <p>واشنگتن بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزام یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. </p>
      <p>جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند. </p>
      <p>به گزارش فارس، با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه سال جاری (در سالگرد خروج آمریکا) به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.  از آن زمان به بعد ایران در سه گام از تعهدات خود در توافق هسته‌ای کاسته است.</p>
      <p>اولین گام ایران در کاهش تعهدات، عبور از سقف ۳۰۰ کیلوگرمی ذخایر اورانیوم غنی‌شده ۳.۶۷ درصد، عدم فروش آب سنگین و مازاد اورانیوم غنی‌شده  بود که در تاریخ هجدهم اردیبهشت اعلام شد. گام دوم روز شانزدهم تیر و با بیانیه‌ای دولت مبنی بر افزایش سطح غنی‌سازی از ۳.۶۷ درصد اجرا شد.</p>
      <p>گام سوم ایران برای کاهش و توقف برخی تعهدات ذیل برجام که از شهریور شروع شد، بیشتر مربوط به برداشتن محدودیت‌ها روی فعالیت‌های تحقیق و توسعه (R &amp; D) از جمله توسعه و راه‌اندازی نسل جدید سانتریفیوژها در تاسیسات غنی‌سازی اورانیوم بود.</p>
      <p>انتهای پیام/</p>
    </article>
  </body>
</html>