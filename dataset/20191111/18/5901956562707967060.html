<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/potrosnik/clanek/udarili-spletni-goljufi-ce-ste-prejeli-to-sporocilo-bodite-previdni-247974"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T18:06:00+00:00"/>
    <meta property="og:title" content="Udarili spletni goljufi: če ste prejeli to sporočilo, bodite previdni"/>
    <meta property="og:description" content="LJUBLJANA – Spletni goljufi ne počivajo. Tokrat so se lotili Pošte Slovenije in v njenem imenu pošiljajo goljufiva elektronska sporočila. Žrtve spletnih prevar niso le posamezniki, posredno s..."/>
  </head>
  <body>
    <article>
      <h1>Udarili spletni goljufi: če ste prejeli to sporočilo, bodite previdni</h1>
      <h2>Bodite pozorni na lažna obvestila, katerih pošiljatelj ni Pošta Slovenije.</h2>
      <address><time datetime="2019-11-11T18:06:00+00:00">11 Nov 2019, 18:06</time> by <a rel="author">P. K.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/11/283209.jpg"/>
          <figcaption>Za spletno varnost lahko največ storimo uporabniki sami. FOTO: Shutterstock</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1625311.jpg"/>
          <figcaption>Goljufiva spletna stran.</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1625312.jpg"/>
          <figcaption>Plačati bi morali 1,5 evra. </figcaption>
        </figure>
      </slideshow>
      <p>LJUBLJANA – Spletni goljufi ne počivajo. Tokrat so se lotili Pošte Slovenije in v njenem imenu pošiljajo goljufiva elektronska sporočila. Žrtve spletnih prevar niso le posamezniki, posredno so to tudi podjetja, katerih ime in celostno grafično podobo prevaranti uporabijo za pridobivanje osebnih podatkov posameznikov in njihovo finančno oškodovanje.<br/><br/>Posameznik prek elektronske pošte prejme obvestilo, da ga čaka paket, za katerega je treba plačati še poštnino (1,5 evra), paket pa bo po opravljenem plačilu dostavljen. Kot vaba in zaradi verodostojnosti je v sporočilu navedeno, da je pošiljatelj Big Bang in da gre za paket, v katerem naj bi bil telefon. Besedilo v sporočilu je v polomljeni slovenščini, kar nakazuje, da gre verjetno za tuje prevarante (del besedila je celo v turščini). </p>
      <figure>
        <img src="https://www.slovenskenovice.si/images/slike/2019/11/11/1625312.jpg"/>
        <figcaption>Plačati bi morali 1,5 evra. </figcaption>
      </figure>
      <figure>
        <img src="https://www.slovenskenovice.si/images/slike/2019/11/11/1625311.jpg"/>
        <figcaption>Goljufiva spletna stran.</figcaption>
      </figure>
      <p>Povezava »Kargo ücreti ödemek« (kar v turškem jeziku pomeni Plačajte stroške pošiljanja) nas preusmeri na spletno stran, ki je opremljena z logotipi in celostno podobno Pošte Slovenije ter povezavo »Plačati za pošiljanje«. Tukaj lahko prevaranti pridejo do podatkov in denarja žrtev prevare. Ob tem obstaja še nevarnost dodatnih zlorab plačilnih kartic, če bi žrtev podatke dejansko vnesla. Paketa oz. obljubljenega telefona pa tudi ne bo prejela ...</p>
    </article>
  </body>
</html>