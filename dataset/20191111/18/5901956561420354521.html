<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/dokoncno-je-nikoli-ne-ozdravimo-247306"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T18:24:00+00:00"/>
    <meta property="og:title" content="Dokončno je nikoli ne ozdravimo"/>
    <meta property="og:description" content="Luskavica ali psoriaza je kronična neozdravljiva bolezen, ki se kaže z vnetji na koži. Zanjo so značilna vnetna žarišča, ki se lahko pojavijo kjer koli na telesu, najpogosteje pa na lasišču, ..."/>
  </head>
  <body>
    <article>
      <h1>Dokončno je nikoli ne ozdravimo</h1>
      <h2>V Sloveniji ima luskavico od 30.000 do 40.000 ljudi. Stigma o tej bolezni se k sreči zmanjšuje, predvsem po zaslugi dejavnosti Društva psoriatikov Slovenije.</h2>
      <address><time datetime="2019-11-11T18:24:00+00:00">11 Nov 2019, 18:24</time> by <a rel="author">Ema Bubanj</a></address>
      <slideshow>
        <figure>
          <img src="https://www.slovenskenovice.si/images/slike/2019/11/09/1521276.jpg"/>
          <figcaption>GETTY IMAGES/ISTOCKPHOTOBlago obliko zdravimo lokalno.</figcaption>
        </figure>
        <figure>
          <img src="https://www.slovenskenovice.si/images/slike/2019/11/09/1521277.jpg"/>
          <figcaption>GETTY IMAGES/ISTOCKPHOTOPogosto se pojavi na lasišču.</figcaption>
        </figure>
        <figure>
          <img src="https://www.slovenskenovice.si/images/slike/2019/11/09/1521278.jpg"/>
          <figcaption>GETTY IMAGES/ISTOCKPHOTOMed ključnimi dejavniki nastanka luskavice je pretirano dejaven imunski sistem, natančnega vzroka pa ne poznamo.</figcaption>
        </figure>
      </slideshow>
      <p>Luskavica ali psoriaza je kronična neozdravljiva bolezen, ki se kaže z vnetji na koži. Zanjo so značilna vnetna žarišča, ki se lahko pojavijo kjer koli na telesu, najpogosteje pa na lasišču, kolenih, komolcih in trupu. Izbruh sprožijo številni dejavniki, med njimi so stres, alkohol, nekatera zdravila, okužbe in poškodbe kože. V Sloveniji zanjo boleha od 30.000 do 40.000 ljudi, na svetu pa je okoli 125 milijonov bolnikov. Stigma o tej bolezni se zmanjšuje, saj ljudje bolje vedo, da je nenalezljiva, so poudarili strokovnjaki ob nedavnem svetovnem dnevu luskavice.</p>
      <figure>
        <img src="https://www.slovenskenovice.si/images/slike/2019/11/09/1521277.jpg"/>
        <figcaption>Pogosto se pojavi na lasišču.<cite>GETTY IMAGES/ISTOCKPHOTO</cite></figcaption>
      </figure>
      <p>»Pri luskavici gre za pospešeno rast in luščenje kožnih celic, ki lahko prizadene različne dele telesa, najpogosteje pa se pojavi na komolcih, kolenih in lasišču, včasih pa na celotni površini telesa, tudi nohtih. Je precej pogosta kožna bolezen, za katero je značilna srbečica, včasih pa se sočasno z njo pojavi tudi posebna oblika artritisa, ki je posledica te bolezni. V tem primeru posameznika doletijo bolečina in zatekanje sklepov, luskavica pa je že zaradi opaznih lišajev velikokrat vzrok zmanjšane samozavesti,« je pojasnila <b>Yana Targonskaya</b>, dr. med., spec. dermatovenerologije, iz Medicinskega centra Barsos.<br/> </p>
      <h3>Ključni dejavniki</h3>
      <p>Nekatere raziskave so pokazale, da za psoriazo pogosteje zbolijo člani iste družine, veliko vlogo na pojavnost pa naj bi imeli tudi vplivi iz okolja in stresne življenjske situacije. V primerjavi z zdravimi kožnimi celicami pri luskavici te rastejo tudi do desetkrat hitreje, ko pa prodrejo na površje in umrejo, se to kaže v obliki lišajev. »Čeprav je luskavica prisotna pri vseh rasah in obeh spolih, se z njo v največjem številu soočajo mladi odrasli. Najpogosteje se torej pojavlja pri ljudeh med 20. in 40. letom starosti,« je povedala specialistka dermatovenerologije.</p>
      <blockquote>125<br/>milijonov bolnikov z luskavico je na svetu.</blockquote>
      <p>Sicer podatki zadnjih let kažejo, da so ljudje, ki obolevajo za to kožno boleznijo, nasploh slabšega zdravja: spopadajo se namreč s čezmerno telesno težo, sladkorno boleznijo in visokim holesterolom – vse to so dejavniki, ki skupaj z luskavico samo še povečujejo tveganje za nastanek srčno-žilnih bolezni. Do trideset odstotkov bolnikov z luskavico ima tudi psoriatični artritis.<br/><b>Vse manj stigme</b><br/>Društvo psoriatikov Slovenije letos zaznamuje štiridesetletnico delovanja, tudi v minulem tednu so ob svetovnem dnevu pripravili številne dejavnosti. Združuje okoli 2000 slovenskih bolnikov in je vsekakor zaslužno za zmanjšanje stigme, povezane z boleznijo.<br/><br/><br/>Med ključnimi dejavniki nastanka luskavice je pretirano dejaven imunski sistem, natančnega vzroka pa ne poznamo. Imunski sistem napade zdrave kožne celice, enako kot če bi se branil pred okužbo. Zato nastaja preveč zdravih celic. Ker jih je preveč, se prehitro pomikajo na površino kože. Njihov cikel ne traja več tednov, temveč le nekaj dni. Telo odmrlih celic ne more tako hitro odstraniti, zato se kopičijo na površini.<br/> </p>
      <h3>Velik napredek pri zdravljenju</h3>
      <p>»Namen zdravljenja luskavice je zmanjšati simptome in obvladovati vnetne procese v telesu. Zdravila tako pomagajo odstranjevati luske, gladiti kožo, upočasniti pretirano nastajanje kožnih celic ali zaustaviti vnetni proces. Vsa zdravila niso učinkovita pri vseh bolnikih. Zdravilo, ki pri eni osebi dobro učinkuje, je lahko pri drugi neučinkovito. Kljub velikemu napredku na področju zdravljenja in obvladovanja luskavice v zadnjih letih lahko zaenkrat z zdravljenjem kožo očistimo, vendar luskavice čisto dokončno ne ozdravimo,« je poudarila sogovornica in pojasnila, da pri zdravljenju upoštevamo stopenjski pristop.<br/><br/>Blago obliko navadno zdravimo lokalno, tj. z zdravili v obliki krem, mazil, gelov in losjonov. »Če so zdravila za nanašanje na kožo premalo učinkovita, zdravnik lahko predpiše sistemsko zdravljenje z retinoidi, metokresatom in ciklosporinom, česar pa se morajo varovati nosečnice in ženske, ki nameravajo zanositi, saj lahko povzročijo resne okvare na plodu. Za zmerno do hudo obliko luskavice sta primerni fototerapija in sistemsko zdravljenje s tabletami, kapsulami, injekcijami ali infuzijami. Bolnike z blago obliko lahko vodi osebni zdravnik, tiste z zmerno do hudo pa dermatolog. Če z zdravljenjem ne dosežemo zadovoljivega učinka, moramo zdravilo zamenjati ali dodati novo,« je pojasnila sogovornica.</p>
      <blockquote>Luskavica se najpogosteje pojavlja pri ljudeh med 20. in 40. letom.</blockquote>
      <p>Bolnik z luskavico se običajno zdravi do konca življenja, nadaljuje: »Upoštevamo vpliv bolezni na kakovost bolnikovega življenja, ki je lahko vse od zanemarljivega pa do zelo obremenjujočega. Luskavica je ena od bolezni, ki lahko močno okrni kakovost življenja. Pomeni vsakodnevno zelo veliko dela z zdravljenjem in nego kože. Številni bolniki z luskavico so zaradi videza svoje kože in zaradi nerazumevanja in nepoučenosti okolice zelo prizadeti. Ogibajo se stikom z ljudmi, se zapirajo vase in so pogosteje depresivni. Neredko je pri njih čezmerno uživanje alkohola. Zato je pomembna tudi pravilna psihična opora. Pred leti je uvajanje bioloških zdravil prineslo pravo revolucijo na področju zdravljenja luskavice, danes pa so že prišla v rutinsko uporabo. Znanost zdravljenja luskavice pa je v zadnjih letih še bolj napredovala in odkrila nove učinkovite molekule. Najnovejša zdravila lahko omogočijo še boljše očiščenje kože in manj skrbi za bolnike, ki lahko pričakujejo manjše breme bolezni. Učinkovito zdravljenje tako omogoča višjo kakovost življenja bolnikov.«</p>
    </article>
  </body>
</html>