<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425517/54-fiales-aimatos-apo-to-gel-afantoy-hmera-ethelontikhs-aimodosias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T18:30:01+00:00"/>
    <meta property="og:title" content="54 φιάλες αίματος από το ΓΕΛ Αφάντου! Ημέρα Εθελοντικής Αιμοδοσίας"/>
    <meta property="og:description" content="Στέλλα Π. Βουτσά"/>
  </head>
  <body>
    <article>
      <h1>54 φιάλες αίματος από το ΓΕΛ Αφάντου! Ημέρα Εθελοντικής Αιμοδοσίας</h1>
      <address>
        <time datetime="2019-11-11T18:30:01+00:00">11 Nov 2019, 18:30</time>
      </address>
      <p>Γράφει η <b>Στέλλα Π. Βουτσά</b><br/>Καθηγήτρια φιλόλογος Γενικού Λυκείου Αφάντου Ρόδου, διδάκτωρ Λογοτεχνίας</p>
      <p>
        <i>Αίμα: το κόκκινο ζωτικό υγρό που κυκλοφορεί μέσω της καρδιάς, των αρτηριών και των φλεβών των ανθρώπων και των σπονδυλωτών ζώων και μεταφέρει θρεπτικές ουσίες στα κύτταρα απομακρύνοντας τις άχρηστες</i>
      </p>
      <p>Λεξικό της Νέας Ελληνικής Γλώσσας, Γ. Μπαμπινιώτη</p>
      <p>• • •</p>
      <p>
        <b>Για ένατη συνεχή φορά πραγματοποιήθηκε με επιτυχία από το ΓΕΛ ΑΦΑΝΤΟΥ ΡΟΔΟΥ η ημέρα εθελοντικής αιμοδοσίας. Κι αυτό συνέβη την Τετάρτη, 6 Νοεμβρίου 2019.</b>
      </p>
      <p>Όλα έδειχναν από το πρωί μια πανηγυρική ατμόσφαιρα. Στο προαύλιο του σχολείου μαθητές και καθηγητές με τα κόκκινα μπλουζάκια, όπου αναγραφόταν το όνομα του καθενός, το σχολείο (ΓΕΛ ΑΦΑΝΤΟΥ) κι ένα όμορφο σχέδιο εμπνευσμένο από την προσφορά της αιμοδοσίας. Τα συνθήματα, γραμμένα σε χαρτόνια και αναρτημένα στους τοίχους, πολλά κι ενδιαφέροντα: «Δώσε ζωή, είναι στο αίμα σου» ή «Δώσε αίμα. Μοιράσου τη ζωή», το οποίο αποτελεί και το επίσημο μήνυμα της Παγκόσμιας Ημέρας Εθελοντή Αιμοδότη.</p>
      <p>Εκείνο, όμως, που πραγματικά με κέρδισε ήταν το «Δεχόμαστε παίχτες απ’ όλες τις ομάδες (αίματος)»! Όλα πολύ εύστοχα, μηνύματα ευαισθητοποίησης, τα οποία εμπνεύστηκαν οι νεαροί μαθητές και τα φιλοτέχνησαν αριστοτεχνικά με προσωπικό τους κόπο και πολύ μεράκι. Και παντού στους τοίχους της αίθουσας εκδηλώσεων του σχολείου -η οποία μετατράπηκε για την περίσταση σε αίθουσα αναμονής και αιμοδοσίας ταυτόχρονα- καρδούλες! Καρδούλες κόκκινες σε διάφορα σχήματα και μεγέθη, οι οποίες θύμιζαν ότι η δωρεά αίματος είναι μια πράξη αγάπης που -πάνω απ’ όλα- προϋποθέτει περίσσευμα καρδιάς.</p>
      <figure>
        <img src="https://www.rodiaki.gr/medias/2019/11/09/2a19e430471ad0a3280eb8ef1c2f9667.jpg"/>
      </figure>
      <p>Στην πορεία της ημέρας έδωσαν το «παρών» πολλοί από την Τοπική Αυτοδιοίκηση, πρώτου και δευτέρου βαθμού: ο Αντιπεριφερειάρχης Επιχειρηματικότητας κι Εμπορίου Ν. Αιγαίου κ. Γιάννης Φλεβάρης, η Εντεταλμένη Ηλεκτρονικής Διακυβέρνησης και Πρόεδρος των Κ.Ε.Κ. “Γ. Γεννηματάς”, κ. Χαρούλα Γιασιράνη, ο Πρόεδρος της Δημοτικής Κοινότητας Αφάντου, κ. Γεώργιος Μπακίρης, ο Αντιδήμαρχος της Δημοτικής Ενότητας Αφάντου και Πεταλούδων, κ. Αναστάσιος Σπανός, ο κ. Βασίλειος Πετράκης, επίσης από τη Δημοτική Ενότητα Αφάντου και ο Πρόεδρος της ΔΕΥΑΡ, αγαπητός συνάδελφος και τέως Υποδιευθυντής του ΓΕΛ ΑΦΑΝΤΟΥ, κ. Βασίλειος Μανέττας. Όλοι συνεχάρησαν θερμά τον Διευθυντή, κ. Βενέτιο Θωμίδη, τον Υποδιευθυντή, κ. Εμμανουήλ Λουλουδή, τους εκπαιδευτικούς και τους μαθητές του ΓΕΛ Αφάντου για τη δυνατή και αδιάλειπτη παρουσία του σχολείου εδώ και χρόνια στον χώρο των δράσεων του εθελοντισμού. Οι εκπρόσωποι της δημοτικής ενότητας, μάλιστα, όπως και ο Πρόεδρος της ΔΕΥΑΡ, έδωσαν κι αίμα.</p>
      <p>Ένα δυνατό «παρών» έδωσε σύσσωμη και η υπόλοιπη εκπαιδευτική κοινότητα Αφάντου, η οποία προσήλθε να ενημερωθεί για την εθελοντική δράση της αιμοδοσίας και τη σημασία της. Ήρθαν, λοιπόν, με συνοδούς εκπαιδευτικούς τα γειτονικά Νηπιαγωγεία, τα Δημοτικά Σχολεία, καθώς και το Γυμνάσιο Αφάντου. (Πολύ γουστόζικα βρήκα -επιτρέψτε μου- τα μικρούλια του νηπιαγωγείου και των πρώτων τάξεων του δημοτικού, τα οποία οι συνοδοί εκπαιδευτικοί είχαν στη σειρά, ώστε να προσέλθουν με τάξη, για να ενημερωθούν σε ειδική αίθουσα για την αιμοδοσία.)</p>
      <figure>
        <img src="https://www.rodiaki.gr/medias/2019/11/09/ec9e7f5e03b87bd342392ac4acf947a6.jpg"/>
      </figure>
      <p>Η οργάνωση ήταν τόσο άρτια που οι μαθητές του ΓΕΛ Αφάντου καλωσόριζαν κι ενημέρωναν τους λιλιπούτειους μαθητές των Νηπιαγωγείων, Δημοτικών και αυτούς του Γυμνασίου για τα αγαθά της εθελοντικής προσφοράς και, συγκεκριμένα, της αιμοδοσίας. (Η περίσταση θύμιζε λίγο τα αλληλοδιδακτικά σχολεία του Καποδίστρια, όπου οι μεγαλύτεροι μαθητές δίδασκαν και καθοδηγούσαν τους μικρότερους…).</p>
      <p>Η δράση όμως ξεπέρασε τα όρια της εκπαιδευτικής κοινότητας Αφάντου κι έφτασε μέχρι τον Αρχάγγελο. Έτσι, το «παρών» έδωσε και το Γενικό Λύκειο Αρχαγγέλου, με τον Διευθυντή του, κ. Παναγιώτη Ευαγγελίδη, την καθηγήτρια φυσικό, κ. Χαρά Ματζαβίνου και μερικούς μαθητές. Όλοι έγιναν δεκτοί με ενθουσιασμό. Ένα πραγματικό πανηγύρι, όπως προείπα.</p>
      <p>Παρών, ως εκπρόσωπος του Συλλόγου Γονέων και Κηδεμόνων, ο πολυπράγμων και δραστήριος, κ. Στέφανος Γρηγορίου, μετά της συζύγου αυτού, κ. Δικαίας Μπρόκου Γρηγορίου, επίσης δραστήριας κι ακαταπόνητης. Ακόμη, είχαμε την παρουσία παλαιών μαθητών του σχολείου, γεγονός το οποίο με συγκίνησε ιδιαίτερα. Με τι ευχαρίστηση ήρθαν να δωρίσουν αίμα αυτά τα παιδιά! Δεν ξεχνούν, λοιπόν, το σχολείο τους, ούτε λησμονούν τις ανθρωπιστικές αρχές που τους δίδαξε η εκπαίδευση στα μαθητικά τους θρανία.</p>
      <p>Προσήλθαν, βέβαια, και πολλοί απλοί πολίτες, είτε γονείς είτε κάτοικοι της τοπικής κοινωνίας είτε του νησιού ολόκληρου, οι οποίοι πολύ πρόθυμα συμπλήρωναν τα απαιτούμενα χαρτιά, μιλούσαν με τους απεσταλμένους της κινητής μονάδας αιμοδοσίας του Γενικού Νοσοκομείου Ρόδου, καθώς και με τον Διευθυντή του Σταθμού Αιμοδοσίας, τον γιατρό-διδάκτορα κ. Ευάγγελο Αγγέλου και, ύστερα, περίμεναν υπομονετικά τη σειρά τους για την αιμοληψία.</p>
      <figure>
        <img src="https://www.rodiaki.gr/medias/2019/11/09/2ba62f14f739d3cfbac6323d9b233bf7.jpg"/>
      </figure>
      <p>Όλους αυτούς τους αιμοδότες τούς περίμενε στη συνέχεια μια ευχάριστη έκπληξη: τέσσερις πολύ γλυκές κοπέλες του σχολείου είχαν αναλάβει να τους προσφέρουν -πέρα από το χαμόγελό τους- αλμυρά εδέσματα, κρουασάν και χυμούς (όλα ευγενική προσφορά από τοπικούς επιχειρηματίες για την εθελοντική δράση).</p>
      <p>Από το γιορτινό κλίμα της ημέρας δεν έλειψε και η μουσική με ποικίλο ρεπερτόριο, ελληνικό και ξένο, την ευθύνη της οποίας είχαν μαθητές του σχολείου-αυθεντίες στον τομέα της μίξης ήχου. Κι όπως στην παραδοσιακή ελληνική κουλτούρα δεν είναι δυνατόν να υπάρξει γιορτή και πανηγύρι χωρίς μεζέδες, το Δεκαπενταμελές Συμβούλιο του Σχολείου φρόντισε και γι’ αυτό, με άριστους μαθητές-ψήστες που ανέλαβαν να ετοιμάσουν και να προσφέρουν νόστιμα και ζουμερά σουβλάκια.</p>
      <p>Δύο πράγματα ακόμη αξιοσημείωτα: από τους πρώτους που έδωσαν αίμα ήταν ο Διευθυντής του ΓΕΛ Αφάντου, κ. Θωμίδης, δίνοντας έτσι έμπρακτα το μήνυμα του εθελοντισμού στους μαθητές. Μάλιστα, φαινόταν ακμαιότατος μετά την αιμοδοσία, ίσως λόγω της αθλητικής του ιδιότητας. Ακολούθησαν ως αιμοδότες και ο Υποδιευθυντής, κ. Λουλουδής και άλλοι καθηγητές του σχολείου. Τέλος, στην αιμοδοσία παρίσταντο και δύο διασώστες του ΕΚΑΒ, πολύ ευγενικοί, πρόθυμοι, με γνώση κι εμπειρία, από το Κέντρο Υγείας Αρχαγγέλου, για λόγους προληπτικούς.</p>
      <figure>
        <img src="https://www.rodiaki.gr/medias/2019/11/09/9b7c9cd7f30bf210124717dcea2fa97d.jpg"/>
      </figure>
      <p>Η αιμοδοσία, που διεξήχθη σε ένα τόσο γιορτινό κλίμα, ολοκληρώθηκε με επιτυχία το μεσημέρι. Άλλωστε, όταν κάτι γίνεται με καρδιά, είναι δύσκολο -έως απίθανο- να μην έχει επιτυχία. Ο απολογισμός; Το σχολείο μας συγκέντρωσε σε μία μέρα 54 φιάλες αίματος, οι οποίες έρχονται να προστεθούν στις ήδη υπάρχουσες που διατηρεί το Λύκειο Αφάντου στην Τράπεζα Αίματος του Νοσοκομείου Ρόδου.</p>
      <p>Εντύπωση μού προκάλεσαν τα λόγια της γιατρού-διευθύντριας της μονάδας αιμοδοσίας του Νοσοκομείου Ρόδου, κ. Μαίρης Γκουιντάλια, η οποία, όταν είχε τελειώσει πια η διαδικασία και μαζεύανε τα πράγματα, τόνιζε στον Διευθυντή πόσο σημαντική είναι πάνω απ’ όλα η ευαισθητοποίηση του κόσμου σ’ ένα τόσο φλέγον κοινωνικό ζήτημα, όπως είναι η ανάγκη για αίμα. Γιατί αν προηγηθεί η ευαισθητοποίηση, θ’ ακολουθήσει κι η οργάνωση της εθελοντικής αιμοδοσίας.</p>
      <p>Ευχόμαστε το αίμα αυτό να είναι αχρείαστο και κανείς συμπολίτης μας να μην κινδυνεύσει, αντίθετα, όλος ο κόσμος να είναι καλά. Όπως και να ‘χει, όμως, το Λύκειο Αφάντου έστειλε το μήνυμά του με τον πιο ηχηρό τρόπο: δίνοντας αίμα χαρίζεις ένα χαμόγελο, μεταγγίζεις ελπίδα, σώζεις μια ζωή. Και την καλή και θεάρεστη πράξη η ζωή στην ανταποδίδει τόσο άμεσα, ώστε σήμερα, τόσο οι μαθητές όσο και ο Διευθυντής, ο Υποδιευθυντής, οι διδάσκοντες του σχολείου και όλοι οι παρευρισκόμενοι, είχαμε μια μοναδική εμπειρία. Φύγαμε γεμάτοι ικανοποίηση, νιώθοντας μια ψυχική ανάταση. Και προπαντός γεμάτοι αισιοδοξία για το μέλλον και πίστη στη νέα γενιά.</p>
    </article>
  </body>
</html>