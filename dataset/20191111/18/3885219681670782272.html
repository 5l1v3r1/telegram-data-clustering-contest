<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3323003"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-11T18:21:00+00:00"/>
    <meta property="og:title" content="מחלוק וסטטוסקופ לאפוד זוהר וסירנה: הרופאים שמתנדבים ככוננים במד&quot;א"/>
    <meta property="og:description" content="אחרי השעות הארוכות שבהן הם מצילים חיים במסגרת עבודתם, מנצלים ד&quot;ר שיף, ד&quot;ר עזאיזה, ד&quot;ר פלומבוים, ד&quot;ר פיטרו וד&quot;ר הירשהורן את..."/>
  </head>
  <body>
    <article>
      <h1>מחלוק וסטטוסקופ לאפוד זוהר וסירנה: הרופאים שמתנדבים ככוננים במד"א</h1>
      <address><time datetime="2019-11-11T18:21:00+00:00">11 Nov 2019, 18:21</time> by <a rel="author">בועז אפרת</a></address>
      <figure>
        <img src="https://img.wcdn.co.il/f_auto,w_700,t_18/2/9/4/8/2948865-46.jpeg"/>
        <figcaption>התחיל את דרכו כמתנדב נוער. ד"ר פלומבוים</figcaption>
      </figure>
      <p>הם עובדים שעות ארוכות בקליניקות ובמסדרונות בית החולים ולעתים חוזרים לביתם רק בשעות הערב. עבור רובם, סוף יום עבודה הוא זמן המוקדש למנוחה, בילוי עם המשפחה והכנה לקראת היום הבא, ובצדק. אולם עבור כמה רופאים, את החלוק והסטטוסקופ מחליפים בסוף יום העבודה אפוד זוהר וסירנה. בשנת 2015 החליט משרד הבריאות להפסיק את הצבתם של רופאים בניידות לטיפול נמרץ של מד"א, זאת על פי המלצות מומחים בעולם, שלפיהן יש לבסס את איוש הניידות לטיפול נמרץ בפראמדיקים. מאז, פועלים פראמדיקים בכירים במגן דוד אדום כסמכות הרפואית בניידת לטיפול נמרץ, על פי פרוטוקלים מקובלים, ועל פי הצורך תוך היוועצות עם רופא מהמוקד הרפואי של מד"א.</p>
      <p>במד"א יש כיום עשרות כוננים, שבאופן חריג הם גם רופאים בהכשרתם, שהבינו כי הצלת חיים לא מסתיימת בהחתמת הכרטיס, אלא שמחובתם להמשיך ולעשות זאת 24 שעות ביממה ושבעה ימים בשבוע. הם מפוזרים ברחבי הארץ ונעים באמצעות מכוניותיהם הפרטיות, אופנועים ואופניים חשמליים.</p>
      <p>ד"ר קובי שיף, תושב נתניה ומומחה לרפואת ילדים, הוא אחד מהם. הוא החל את דרכו כמתנדב מד"א במקביל לשירותו הצבאי, והמשיך לפעול בארגון גם במהלך לימודי הרפואה, כחובש באמבולנסים ובמוקד 101 של מד"א. משנת 1993 משמש ד"ר שיף, בעל התמחות בטיפול נמרץ פגים וילדים, כרופא במערך הכוננים של מגן דוד אדום.</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3322990">נתניהו לגנץ: "ממשלה עם טיבי - סטירת לחי בפרצופם של חיילי צה"ל" </a>
        <a href="https://news.walla.co.il/item/3322943"> משרד הבריאות הפלסטיני: הרוג בעימותים עם צה"ל באזור בית לחם </a>
        <a href="https://news.walla.co.il/item/3322970"> אחרי החלת הריבונות הירדנית: המלך עבדאללה מבקר בנהריים </a>
        <a href="https://tld.walla.co.il/item/3024690?lm_supplier=16893&amp;lm_bc=18500"> התנסו בחינם בהמצאה חדשנית לטיפול בדורבן וכאבי עקב תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/2/9/4/8/2948866-46.jpeg"/>
        <figcaption>טיפל בעשרות מטופלים בשטח. ד"ר עזאיזה עבד אל מונעם</figcaption>
      </figure>
      <p>לפני כמה חודשים, הוזעק ד"ר שיף על ידי מוקד מד"א למקרה של תינוקת שסבלה ממצוקה נשימתית. בהגיעו למקום, התינוקת בת העשרה חודשים סבלה מפרכוסים, דופק מהיר, כמות חמצן נמוכה בדם ודופק גבוה, והיתה בסכנת חיים של ממש. "התחלתי בבדיקת מדדים ופתיחת וריד", שחזר. "הכנתי לה תרופה לעצירת הפרכוסים, והזרקתי לה אותה מיד. כמה דקות לאחר מכן, כשהניידת לטיפול נמרץ של מד"א הגיעה למקום, התינוקת כבר הייתה במצב יציב לגמרי, ופונתה לבית החולים", הוסיף ד"ר שיף. הוא הסביר כי "ההתנדבות היא 'בשביל הנשמה' עבורי. גם הבן שלי הלך בדרכי, והוא עובד כפרמדיק בארגון".</p>
      <p>ד"ר עזאיזה עבד אל מונעם מהכפר דבוריה שבצפון, הוא רופא מומחה ברפואה פנימית בעל 20 שנות ניסיון בעבודה בבתי חולים ובמרפאות. הוא הצטרף למערך הכוננים של מד"א לפני כארבע שנים, ומאז טיפל בעשרות מטופלים בשטח, בהם כאלו שסבלו מדום לב, בצקת ריאות ופגיעות קשות אחרות. "לאחרונה הוזנקתי לטפל בגבר בן 68 שחש ברע", סיפר. "מיד הבחנתי שמדובר באירוע לבבי חריף. נתתי לו תרופות להרחבת כלי הדם, והוא פונה במהירות באמבולנס מד"א לבית החולים, כשמצבו יציב". בנוסף לכך, סיפר כי "כמה ימים קודם לכן מוקד 101 של מד"א הזניק אותי לטיפול בגבר בן 70 מדבוריה, עם קשיי נשימה. הגעתי תוך דקות בודדות ואבחנתי שהוא סובל מבצקת ריאות וממצוקה נשימתית מסכנת חיים. הענקתי לו טיפול רפואי שכלל מתן תרופות מצילות חיים וחמצן. מאז, הוא שב למעקב רפואי אצלי במרפאה בדבוריה, ומצבו טוב".</p>
      <figure>
        <img src="https://img.wcdn.co.il/f_auto,w_700,t_18/2/9/4/8/2948868-46.jpeg"/>
        <figcaption>החל את דרכו כמתנדב מד"א בגיל 15. ד"ר רביד פיטרו</figcaption>
      </figure>
      <p>ד"ר אנטולי פלומבוים מערד התחיל את דרכו בעולם הרפואה בשנת 1997 כמתנדב נוער במד"א, ובהמשך הפך לחובש בכיר ונהג אמבולנס. גם במהלך לימודי הרפואה המשיך אנטולי להתנדב, וכשהפך לרופא המשיך ככונן פעיל בארגון.</p>
      <p>לפני כמה חודשים, בעת שנסע בכביש 6, נתקל ד"ר פלומבוים ברוכב אופנוע שהתהפך תוך כדי נסיעה. "עצרתי בצד ובדקתי את הפצוע, שסבל מחבלה קשה ברגל, ובמקביל, הזעקתי כוחות נוספים", שיתף. "עוד לפני הגעת הניידת לטיפול נמרץ למקום, ביצעתי פעולות רפואיות, בהן קיבוע רגלו של הפצוע, עצירת דימומים ומתן תרופות נוגדות כאב". הוא סיפר כי "יום למחרת, במהלך המשמרת שלי כרופא בבית החולים סורוקה, הלכתי לבדוק מה שלומו של הפצוע, ושמחתי לראות שמצבו משתפר".</p>
      <p>ד"ר רביד פיטרו, תושב עפולה, הוא רופא מתמחה ברפואת משפחה. הוא עובד בבית חולים ובמרפאות באזור העמקים. את דרכו החל כמתנדב מד"א בגיל 15, ומשהפך לרופא, המשיך להתנדב ככונן ובמשמרות בניידות לטיפול נמרץ ובאמבולנסים. לפני כשלושה חודשים, הוזעק ד"ר פיטרו לאתר בניה, שם נפגע פועל ממוט ברזל. "הפועל, כבן 50, היה במצב בינוני עד קשה, וסבל מחבלה משמעותית בגפיים", סיפר ד"ר פיטרו. "מיד ביצעתי חיטוי של המקום, ובמקביל ביצעתי חסם עורקים, ווידאתי שהדימום המאסיבי לא נמשך", הוסיף. "במקביל, נתתי לפצוע תרופות נוגדות כאב. כעבור כמה דקות, הגיעה ניידת טיפול נמרץ של מד"א למקום, ופינתה את הפועל, כשמצבו יציב".</p>
      <figure>
        <img src="https://img.wcdn.co.il/f_auto,w_700,t_18/2/9/4/8/2948867-46.jpeg"/>
        <figcaption>סגן מנהל בית חולים ומתנדב במד"א. ד"ר הירשהורן</figcaption>
      </figure>
      <p>בין המתנדבים, גם רופאים בכירים בסגל בתי החולים. אחד מהם הוא ד"ר גיל הירשהורן מטבעון, סגן מנהל המרכז הרפואי העמק, מומחה בכירורגיה כללית ורופא פינוי בהיטס ביחידת 669. בארבע השנים האחרונות, מתנדב ד"ר הירשהורן במגן דוד אדום ככונן פעיל.</p>
      <p>לפני כשנה, ביום שישי בצהריים, כשד"ר הירשהורן היה בביתו, הוא הוזעק על ידי יחידת הכוננים של מד"א לתאונת דרכים קשה סמוך לטבעון. "הגעתי לזירת התאונה תוך פחות משתי דקות, והבחנתי שמדובר בהולכת רגל כבת 16 שנפגעה מרכב פרטי במעבר חצייה", סיפר. "היא סבלה מחבלת ראש קשה והייתה מחוסרת הכרה. ביצעתי בדיקות רפואיות, קיבעתי והנשמתי אותה, ולאחר מספר דקות הגיעה ניידת טיפול נמרץ ופינתה אותה במהירות לבית החולים רמב"ם, כשמצבה קשה", הוסיף.</p>
      <p>כמה שבועות לאחר מכן, שמח ד"ר הירשהורן לגלות שמצבה השתפר, ושהיא החלימה. "החשיבות של פיזור כוננים בעלי ידע וניסיון רפואי רחב גדולה מאוד עבור הנפגעים והחולים, ועל כן אני שמח מאוד להיות חלק מיחידת הכוננים של מד"א, ולדעת שכשחולה בסביבתי יזדקק לי, אדע על כך ואוכל להגיע לסייע להציל חיים", הוסיף.</p>
      <figure>
        <img src="https://img.wcdn.co.il/f_auto,w_700/2/9/4/8/2948941-46.jpeg"/>
        <figcaption>ד"ר קובי שיף</figcaption>
      </figure>
      <p>מנכ"ל מד"א אלי בין מסר כי "במגן דוד אדום מתנדבים אלפי כוננים בכל רחבי הארץ, בהם חובשים, פראמדיקים ורופאים, שמאפשרים לנו להגיע במהירות האפשרית לחולים ופצועים שזקוקים לעזרה רפואית בדחיפות". הוא הוסיף כי "כל חובש, פראמדיק או רופא, שעומד בסטנדרטים הגבוהים של מד"א, יכול להתנדב ככונן והחשיבות לכך גדולה מאוד. הרופאים הכוננים שלנו הם בעלי יכולות רפואיות גבוהות, ובוחרים להמשיך להציל חיים גם לאחר שעות העבודה בבית החולים או המרפאה. אנחנו מעריכים זאת ומודים להם על כך".</p>
    </article>
  </body>
</html>