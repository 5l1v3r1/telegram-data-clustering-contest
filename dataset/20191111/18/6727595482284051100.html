<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/jnu-student-protest-becomes-more-strong-central-police-also-defending-students765.html"/>
    <meta property="og:site_name" content="DoolNews"/>
    <meta property="article:published_time" content="2019-11-11T18:43:00+00:00"/>
    <meta property="og:title" content="ജെ.എന്‍.യുവില്‍ വിദ്യാര്‍ത്ഥി സമരം ഏഴു മണിക്കൂര്‍ പിന്നിട്ടു; വിദ്യാര്‍ത്ഥികളെ നേരിടാന്‍ കേന്ദ്ര സേനയും; വി.സിയെ കാണാതെ പോവില്ലെന്ന് സമരക്കാര്‍"/>
    <meta property="og:description" content="J.N.U JNU Student India ന്യൂദല്‍ഹി: യൂണിവേഴ്‌സിറ്റിയുടെ വിദ്യാര്‍ത്ഥി വിരുദ്ധ നിലപാടിനെതിരെ ജെ.എന്‍.യുവില്‍ വിദ്യാര്‍ത്ഥി പ്രതിഷേധം കനക്കുന്നു. സമരം ഏഴുമണിക്കൂര്‍ പിന്നിട"/>
  </head>
  <body>
    <article>
      <h1>ജെ.എന്‍.യുവില്‍ വിദ്യാര്‍ത്ഥി സമരം ഏഴു മണിക്കൂര്‍ പിന്നിട്ടു; വിദ്യാര്‍ത്ഥികളെ നേരിടാന്‍ കേന്ദ്ര സേനയും; വി.സിയെ കാണാതെ പോവില്ലെന്ന് സമരക്കാര്‍</h1>
      <address><time datetime="2019-11-11T18:43:00+00:00">11 Nov 2019, 18:43</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: യൂണിവേഴ്‌സിറ്റിയുടെ വിദ്യാര്‍ത്ഥി വിരുദ്ധ നിലപാടിനെതിരെ ജെ.എന്‍.യുവില്‍ വിദ്യാര്‍ത്ഥി പ്രതിഷേധം കനക്കുന്നു. സമരം ഏഴുമണിക്കൂര്‍ പിന്നിട്ടു. മുദ്രാവാക്യങ്ങളുമായി വന്ന വിദ്യാര്‍ത്ഥികളെ പൊലീസും കേന്ദ്ര സേനയും ഒരുമിച്ച് നേരിടുന്നു.</p>
      <p>പൊലീസിന്റെ ആക്രമണത്തില്‍ നിരവധി വിദ്യാര്‍ത്ഥികള്‍ക്ക് പരിക്കേറ്റു. സമരം ക്യാംപസിനകത്തേക്കു മാറ്റാം എന്ന തരത്തില്‍ വിദ്യാര്‍ത്ഥി യൂണിയന്‍ സമരക്കാരുമായി നടത്തിയ ചര്‍ച്ചയിലും സമരക്കാര്‍ പിന്നോട്ടു പോവാന്‍ തയ്യാറല്ല. വൈസ് ചാന്‍സലര്‍ അകത്തുണ്ടെങ്കില്‍ കാണാതെ പോവില്ല എന്ന നിലപാടിലാണ് വിദ്യാര്‍ത്ഥികള്‍.</p>
      <related>
        <a href="https://www.doolnews.com/maharashtra-congress-have-a-formula-to-form-government.html?utm_source=doolnews&amp;utm_medium=related"/>
      </related>
      <p>ഉപരാഷ്ട്രപതി വെങ്കയ്യ നായ്ഡുവിനെയും എച്ച് ആര്‍ഡി മന്ത്രി രമേഷ് പൊക്രിയാലിനെയും വിദ്യാര്‍ത്ഥികള്‍ മണിക്കൂറുകളോളം തടഞ്ഞു വെച്ചു.</p>
      <p>യൂണിവേഴ്‌സിറ്റിയിലെ വിദ്യാര്‍ത്ഥികളുടെ ബിരുദദാനചടങ്ങില്‍ പങ്കെടുക്കാന്‍ വന്ന ഉപരാഷ്ട്രപതി വേദി വിടുന്നതിനു മുമ്പെ തന്നെ പ്രതിഷേധക്കാര്‍ രംഗത്തു വരികയായിരുന്നു.</p>
      <figure>
        <img src="https://www.doolnews.com/assets/2019/11/jnu1.jpg"/>
      </figure>
      <p>തങ്ങളുടെ ആവശ്യം നേടാതെ പ്രതിഷേധത്തില്‍ നിന്നുമാറില്ലെന്ന് നിലപാടിലാണ് വിദ്യാര്‍ഥികള്‍. പതിനൊന്നുമണിക്കാണ് ജെ.എന്‍.യു കാംപസില്‍ പ്രതിഷേധം ആരംഭിച്ചത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഫീസ് വര്‍ദ്ധന, ഹോസ്റ്റലുകളിലെ സമയ നിയന്ത്രണം, വസ്ത്രത്തിന് പ്രത്യേക കോഡ്, തുടങ്ങിയ നയങ്ങള്‍ യൂണിവേഴ്‌സിറ്റിയില്‍ നടപ്പാക്കാന്‍ തീരുമാനിച്ചതിനെതിരെയാണ് പ്രതിഷേധം.</p>
      <p>ബാരിക്കേഡുകള്‍ തകര്‍ത്ത വിദ്യാര്‍ത്ഥികളെ പൊലീസും കേന്ദ്ര സേനയും ചേര്‍ന്നാണ് പ്രതിരോധിക്കുന്നത്.</p>
      <related>
        <a href="https://www.doolnews.com/muslim-league-response-on-ayodhya-verdict.html?utm_source=doolnews&amp;utm_medium=related"/>
      </related>
      <p>യൂണിവേഴ്‌സിറ്റി പുറപ്പെടുവിച്ച ഉത്തരവ് പിന്‍വലിക്കും വരെ സമരത്തില്‍ നിന്നും പിന്‍മാറില്ലെന്ന നിലപാടിലാണ് വിദ്യാര്‍ത്ഥികള്‍. വിദ്യാര്‍ത്ഥികളുടെ ഹോസ്റ്റല്‍ മുറിയുടെ വാടക 20 രൂപയില്‍ നിന്നും 600 രൂപയാക്കി വര്‍ധിപ്പിച്ചിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ജെ.എന്‍.യുവില്‍ രണ്ടാഴ്ചയോളമായി ഇതേ വിഷയം ഉയര്‍ത്തിപ്പിടിച്ച് വിദ്യാര്‍ത്ഥികള്‍ സമരത്തിലാണ്. പുതിയ സമയക്രമത്തില്‍ അതൃപ്തിയുണ്ടെന്ന് വിദ്യാര്‍ത്ഥികളെ നേരത്തെ വൈസ് ചാന്‍സലറെ അറിയിച്ചിരുന്നു. വിദ്യാര്‍ത്ഥി വിരുദ്ധ നിലപാടെടുത്ത വൈസ് ചാന്‍സലര്‍ക്കെതിരെ വിദ്യാര്‍ത്ഥി യൂണിയന്‍ കാരണം കാണിക്കല്‍ നോട്ടീസും അയച്ചിരുന്നു.</p>
      <figure>
        <iframe src="https://www.youtube.com/embed/uFJbozRBtoQ" width="560" height="315" data-service="Youtube" scrolling="no"/>
      </figure>
    </article>
  </body>
</html>