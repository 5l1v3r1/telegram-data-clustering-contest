<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sproshchenci-3-ji-grupi-ne-povinni-vidavati-cheki-pri-otrimanni-perekaziv-mizh-potochnimi-rahunkami-fopiv-verlanov-639253.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T18:30:49+00:00"/>
    <meta property="og:title" content="Спрощенці 3-ї групи не повинні видавати чеки при отриманні переказів між поточними рахунками ФОПів, - Верланов"/>
    <meta property="og:description" content="Очільник податкової: реєстратори розрахункових операцій також не потрібні, якщо клієнт в касі банку вносить готівку для подальшого її зарахування на поточний рахунок продавця"/>
  </head>
  <body>
    <article>
      <h1>Спрощенці 3-ї групи не повинні видавати чеки при отриманні переказів між поточними рахунками ФОПів, - Верланов</h1>
      <address>
        <time datetime="2019-11-11T18:30:49+00:00">11 Nov 2019, 18:30</time>
      </address>
      <h4>Очільник податкової: реєстратори розрахункових операцій також не потрібні, якщо клієнт в касі банку вносить готівку для подальшого її зарахування на поточний рахунок продавця</h4>
      <p>Голова Державної податкової служби (ДПС) України Сергій Верланов пояснив, що будь-які перекази за товари чи послуги з поточного рахунку фізичної-особи підприємця (ФОП), юридичної чи фізичної особи або через касу банка на поточний рахунок ФОПа-спрощенця не потребуватимуть використання реєстраторів розрахункових операцій (РРО). Про це повідомляють <a href="https://ukranews.com/ua/news/665294-sproshhentsi-3-yi-grupy-ne-povynni-vydavaty-cheky-pry-otrymanni-perekaziv-mizh-potochnymy-rahunkamy?fbclid=IwAR1S1OdGGm0JxNz1O4CiT75HaMl-qxBfvZOcPP65lWP4_WseUz3Wd9DYExI">«Українські новини»</a> з посиланням на <a href="https://www.facebook.com/sergey.verlanov/posts/10157694146984803">допис</a> Верланова у Facebook, де він роз’яснює положення <a href="https://www.medoc.ua/uk/blog/prezidentom-pidpisano-zakoni-shhodo-zastosuvannja-rro">законів</a> щодо застосування РРО.</p>
      <p>«Юристи, консультанти, айтішники, інші самозайняті особи, в тому числі і ті, хто працює на третій групі спрощеної системи оподаткування, не мають застосовувати реєстратори розрахункових операцій, якщо їх клієнти розраховуються з ними виключно у безготівковій формі без застосування платіжних карток і перераховують їм кошти на поточний рахунок банківським переказом», - <a href="https://tax.gov.ua/media-tsentr/novini/397039.html">процитувал</a>а Верланова прес-служба ДПС.</p>
      <p>«Також РРО не потрібні, якщо клієнт в касі банку вносить готівку для подальшого її зарахування на поточний рахунок продавця», - наголосив очільник податкової.</p>
      <p>У той же час, якщо розрахунки за товар чи послугу відбулися із використанням банківської платіжної карти, то така операція підпадає під визначення «розрахункової операції». У ДПС <a href="https://tax.gov.ua/media-tsentr/novini/397039.html">зазначили</a>, що діяла ця норма і раніше.</p>
      <p>«Це не нова норма: вимоги щодо застосування РРО по операціях із застосуванням платіжних карток діяли і раніше. Втім, ми розуміємо, що існує багато запитань щодо нюансів і практичних аспектів застосування реєстраторів розрахункових операцій при проведенні таких розрахунків. Тому спільно із Міністерством фінансів будемо їх роз’яснювати», - уточнив Верланов.</p>
      <p>Нагадаємо, у ДПС <a href="https://tax.gov.ua/media-tsentr/novini/396783.html">запевнили</a>, що нові закони про РРО не змінюють правила спрощеної системи оподаткування, а навпаки спрямовані на їхню лібералізацію.</p>
      <related>
        <a href="https://glavcom.ua/economics/finances/elektronni-rejestratori-rozrahunkovih-operatsij-budut-bezkoshtovnimi-dps-633722.html"/>
        <a href="https://glavcom.ua/news/zamist-26-mitnic-v-ukrajini-bude-16-nefodov-629555.html"/>
        <a href="https://glavcom.ua/economics/finances/znishchuvati-korupciyniy-tisk-a-ne-biznes-sergiy-verlanov-prokomentuvav-priynyattya-zakonu-1080-624761.html"/>
      </related>
    </article>
  </body>
</html>