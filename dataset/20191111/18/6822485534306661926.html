<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820152.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T18:12:00+00:00"/>
    <meta property="og:title" content="اتحادیه عرب: تنها راه‌حل عراق، توافق معترضان با رهبران سیاسی است"/>
    <meta property="og:description" content="به گزارش فارس، «احمد ابوالغیط» دبیرکل اتحادیه عرب امروز (دوشنبه) در بیانیه‌ای ابراز امیدواری کرد که رهبران سیاسی عراق هر چه زودتر ناآرامی‌های این روزهای این کشور را به آرامش برسانند."/>
  </head>
  <body>
    <article>
      <h1>اتحادیه عرب: تنها راه‌حل عراق، توافق معترضان با رهبران سیاسی است</h1>
      <address>
        <time datetime="2019-11-11T18:12:00+00:00">11 Nov 2019, 18:12</time>
      </address>
      <p>دبیرکل اتحادیه عرب در بیانیه‌ای با دعوت به آرامش، تنها راه‌حل ناآرامی‌های عراق را گفت‌و‌گوهای معترضان با رهبران سیاسی دانست.</p>
      <p>به گزارش فارس، «احمد ابوالغیط» دبیرکل اتحادیه عرب امروز (دوشنبه) در بیانیه‌ای ابراز امیدواری کرد که رهبران سیاسی عراق هر چه زودتر ناآرامی‌های این روزهای این کشور را به آرامش برسانند.</p>
      <p>به نوشته اسکای نیوز، او از جان باختن تعدادی از معترضان ابراز تأسف و برای مجروحین آرزوی سلامتی کرد و گفت که دلایل حکومت عراق برای تثبیت اوضاع و جلوگیری از هرج و مرج و حل مشکلات بدون آشوب را درک می‌کند اما در عین حال در خصوص افزایش خشونت‌های که هیچ افق روشنی ندارد، نگران است.</p>
      <p>دبیرکل اتحادیه عرب افزود: «امیدوارم عراق بیش از این به سمت نا امنی پیش نرود؛ به خصوص در سایه دخالت‌های خارجی توجیه‌ناپذیر که صرفا اوضاع را پیچیده می‌کنند.»</p>
      <p>احمد ابوالغیط توافق میان معترضان و رهبران سیاسی را تنها راه رسیدن به یک راه‌حل در راستای منافع ملی عراق دانست و تأکید کرد که اتحادیه عرب در این شرایط در کنار عراق ایستاده و آمده است تا در این باره عراق را یاری کند.</p>
      <p>دور دوم اعتراضات عراق که از اول اکتبر آغاز شد، از ۲۵ اکتبر از سرگرفته شده و هم‌اکنون چند استان عراق از جمله بغداد، پایتخت این کشور، شاهد اعتراضات مردمی برای ایجاد اصلاحات سیاسی و بهبود خدمات دولتی است.</p>
      <p>طبق آخرین آمار کمیساریای عالی حقوق بشر عراق، تا کنون در این اعتراضات بیش از ۳۰۰ نفر جان خود را از دست داده و 15 هزار نفر نیز مجروح شده‌اند. </p>
    </article>
  </body>
</html>