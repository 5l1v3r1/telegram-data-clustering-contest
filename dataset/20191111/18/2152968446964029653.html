<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/11/otmystitelite-kraiat-nai-dobriiat-film-na-godinata.429226"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T18:36:00+00:00"/>
    <meta property="og:title" content="&quot;Отмъстителите: Краят&quot; - най-добрият филм на годината"/>
    <meta property="og:description" content="Продукцията спечели наградата на публиката | Dnes.bg"/>
  </head>
  <body>
    <article>
      <h1>"Отмъстителите: Краят" - най-добрият филм на годината</h1>
      <h2>Продукцията спечели наградата на публиката</h2>
      <address><time datetime="2019-11-11T18:36:00+00:00">11 Nov 2019, 18:36</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Супергеройската продукция "Отмъстителите: Краят" беше обявена за най-добър филм на 2019 г. на състоялата се в Санта Моника, Калифорния, 45-а церемония за наградите "Изборът на публиката", събрала някои от най-големите звезди на шоубизнеса, съобщават БТА и "Холивуд рипортър" .</p>
      <p>Отличията са единствените в Холивуд, които обхващат киното, музиката и телевизията и се определят изцяло от публиката. Освен за най-добър филм, "Отмъстителите: Краят" спечели призовете за най-добър екшън на 2019 г. и за филмов актьор на 2019 г. - Робърт Дауни младши, който посвети наградата си на покойната легенда на комиксите Стан Лий.</p>
      <p>Една от най-големите изненади на шоуто беше първата публична поява на комика Кевин Харт след тежката катастрофа през септември. Харт беше отличен за най-добро комедийно изпълнение на 2019 г.<br/>С почетни призове на церемонията бяха удостоени актрисата Дженифър Анистън и певиците Гуен Стефани и Пинк.</p>
      <p>Анистън получи наградата "Икона" като признание за приноса й към киното и телевизията и за превъплъщенията й в няколко "знакови и запомнящи се" роли. Тя беше номинирана за филмова актриса на 2019 г., но се размина с приза, който отиде при Зендая за изпълнението й в "Спайдърмен: Далече от дома".</p>
      <p>Певицата и основателка на няколко модни бранда Гуен Стефани беше удостоена с отличието "Модна икона" като признание за уникалния й усет за стил.</p>
      <p>Певицата Пинк получи приза "Борец" за дейността й в подкрепа на редица благотворителни организации и ролята й като посланик на УНИЦЕФ.</p>
      <p>Със свои изпълнения на церемонията се представиха Келси Балерини и Алесия Кара.</p>
      <p>Сред отличените на наградите "Изборът на публиката" се наредиха:"Отмъстителите: Краят" - филм на 2019 г., "Отмъстителите: Краят" - екшън филм на 2019 г., "След" - филмова драма на 2019 г., "Аладин" - семеен филм на 2019 г., Робърт Дауни младши - филмов актьор на 2019 г. за "Отмъстителите: Краят", Зендая - филмова актриса на 2019 г. за "Спайдърмен: Далече от дома", Коул Спраус - звезда във филмова драма за "На пет стъпки от теб", Ноа Сентинео - звезда във филмова комедия за "Перфектната среща", Том Холанд - екшън звезда на 2019 г. за "Спайдърмен: Далече от дома",  Бионсе - звезда в анимация на 2019 г. за "Цар Лъв","Странни неща" - шоу на 2019 г., "Странни неща" - драматично шоу на 2019 г., "Теория за големия взрив" - комедийно шоу на 2019 г., "Животът на Кардашиян" - риалити шоу на 2019 г., "Америка търси талант" - състезателно шоу на 2019 г., Коул Спраус - телезизионен актьор на 2019 г. за "Ривърдейл", Мили Боби Браун - телевизионна актриса на 2019 г. за "Странни неща", Зендая - телевизионна звезда в драма за "Еуфория", Кристен Бел - телевизионна звезда в комедия за "Добро място".</p>
      <p>Списъкът продължава с "Шоуто на Елън де Дженерис" - дневно шоу на 2019 г.,  "Шоуто на Джими Фалън" - вечерно шоу на 2019 г., Клои Кардашиян - телевизионна риалити звезда за "Животът на Кардашиян", "Ловци на сенки" - научнофантастично/фентъзи шоу на 2019 г., Шон Мендес - изпълнител на 2019 г., Били Айлиш - изпълнителка на 2019 г., "Блекпинк" - група на 2019 г., "Lover" на Тейлър Суифт - албум на 2019 г.,  "Senorita" на Шон Мендес и Камила Кабело - песен на 2019 г., Блейк Шелтън - кънтри изпълнител на 2019 г., Беки Джи - латино изпълнител на 2019 г., "Kill This Love" на "Блекпинк" - музикално видео на 2019 г., "Blackpink" на "Блекпинк" - концертно турне на 2019 г., Хари Стайлс - стилна звезда на 2019 г., мопсът Дъг - животинска звезда на 2019 г.</p>
    </article>
  </body>
</html>