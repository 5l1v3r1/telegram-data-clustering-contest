<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175728/zes-jaar-cel-voor-taxichauffeur-die-vrouw-verkrachtte"/>
    <meta property="og:site_name" content="omroep flevoland"/>
    <meta property="article:published_time" content="2019-11-11T18:49:00+00:00"/>
    <meta property="og:title" content="Zes jaar cel voor taxichauffeur die vrouw verkrachtte"/>
    <meta property="og:description" content="Een illegale taxichauffeur heeft in hoger beroep een lagere straf gekregen voor het verkrachten en bestelen van een vrouw uit Almere. Hij moet van het gerechtshof in Amsterdam 6 jaar de cel in. Eerder werd de man veroordeeld tot 7,5 jaar celstraf. De straf is lager vanwege de langslepende zaak."/>
  </head>
  <body>
    <article>
      <h1>Zes jaar cel voor taxichauffeur die vrouw verkrachtte</h1>
      <address>
        <time datetime="2019-11-11T18:49:00+00:00">11 Nov 2019, 18:49</time>
      </address>
      <p>
        <b>Een illegale taxichauffeur heeft in hoger beroep een lagere straf gekregen voor het verkrachten en bestelen van een vrouw uit Almere. Hij moet van het gerechtshof in Amsterdam 6 jaar de cel in. Eerder werd de man veroordeeld tot 7,5 jaar celstraf. De straf is lager vanwege de langslepende zaak.</b>
      </p>
      <p>Het slachtoffer stapte <a href="https://www.omroepflevoland.nl/nieuws/147300/illegale-taxichauffeur-veroordeeld-voor-verkrachting-in-poort">vier</a> jaar geleden in Amsterdam in de auto bij de dader. Die zou haar tegen betaling naar huis brengen. De chauffeur stopte echter bij een stille plek in Almere Poort. Daar verkrachtte hij de vrouw.</p>
      <p>De Almeerse vluchtte daarna uit de auto. Haar dure tas met telefoon bleef achter in de taxi. De chauffeur nam beiden mee. Het slachtoffer werd door een andere automobilist naar het politiebureau gebracht. Daar vertelde zij dat ze was verkracht. Volgens de dader wilde de vrouw seks met hem. Volgens hem was daarom geen sprake van verkrachting.</p>
      <p>De celstraf is niet alleen opgelegd voor de verkrachting en de diefstal. De man is ook veroordeeld voor een aantal straatroven in Noord-Holland.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>