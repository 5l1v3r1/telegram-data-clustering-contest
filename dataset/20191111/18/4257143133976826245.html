<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/nem-kotelezo-viszont-nagy-elonyt-jelent-felvetelinel-a-nyelvvizsga"/>
    <meta property="og:site_name" content="infostart"/>
    <meta property="article:published_time" content="2019-11-11T18:50:00+00:00"/>
    <meta property="og:title" content="Nem kötelező, de nagy előnyt jelent felvételinél a nyelvvizsga"/>
    <meta property="og:description" content="Bár nem lesz kötelező a középfokú nyelvvizsga a felsőoktatási tanulmányok megkezdéséhez, de azok a diákok, akik most jelentkeznek a felsőoktatásba, és már rendelkeznek nyelvvizsgával, továbbra is előnyt élveznek a felvételi eljárás során, ezért a tudásért jelentős többletpont jár majd – mondta Schanda Tamás, az Innovációs és Technológiai Minisztérium (ITM) parlamenti államtitkára."/>
  </head>
  <body>
    <article>
      <h1>Nem kötelező, de nagy előnyt jelent felvételinél a nyelvvizsga</h1>
      <address><time datetime="2019-11-11T18:50:00+00:00">11 Nov 2019, 18:50</time> by <a rel="author">InfoRádió</a></address>
      <h3>Bár nem lesz kötelező a középfokú nyelvvizsga a felsőoktatási tanulmányok megkezdéséhez, de azok a diákok, akik most jelentkeznek a felsőoktatásba, és már rendelkeznek nyelvvizsgával, továbbra is előnyt élveznek a felvételi eljárás során, ezért a tudásért jelentős többletpont jár majd – mondta Schanda Tamás, az Innovációs és Technológiai Minisztérium (ITM) parlamenti államtitkára.</h3>
      <p>A kormány elkötelezett az idegennyelv-tudás fejlesztése mellett, ez ugyanis nagyban szolgálja a fiatalok versenyképességét – hangsúlyozta Schanda Tamás sajtóttájékoztatóján. Ismertette: a mostani felsőoktatási eljárásban</p>
      <blockquote>a komplex középfokú nyelvvizsga után 28 többletpont, a felsőfokú nyelvvizsga után pedig 40 többletpont jár majd.</blockquote>
      <p>Az államtitkár kitért azokra a kormányzati intézkedésekre is, amelyek a nyelvtudás fejlesztését szolgálják, így arra, hogy 2018 óta a 35 év alattiaknak visszatérítik egy sikeres nyelvvizsga árát. Emlékeztetett a diplomamentő programra, amelynek köszönhetően több ezren tettek nyelvvizsgát és kapták meg diplomájukat, illetve felhívta a figyelmet, hogy az október elsejétől a nyelvtanulást diákhitel is támogatja.</p>
      <p>"Egy új konstrukciót, a <a href="https://infostart.hu/belfold/2019/09/30/jon-az-uj-nyelvtanulasi-diakhitel">Nyelvtanulási Diákhitelt</a> is igénybe lehet venni, összesen félmillió forint értékben. Illetve a 9. és 11. évfolyamos tanulók részére 2020-tól biztosítandó 2x2 hetes külföldi tanulmányút minden idők legnagyvonalúbb befektetése a köznevelésben tanulók diákok nyelvtudásában" – emelte ki.</p>
      <p>Horváth Zita felsőoktatási helyettes államtitkár felhívta a figyelmet, hogy</p>
      <blockquote>továbbra is felvételi feltétel egy emelt szintű érettségi.</blockquote>
      <p>A szabályokat pontosítják, és már az első ilyen vizsgáért jár 50 pluszpont, akkor, ha 45 százalékos eredményt ér el a diák. Emelt szintű érettségi vizsgáért továbbra is</p>
      <p>
        <mark>maximum 100 többletpontot lehet szerezni,</mark>
      </p>
      <p>tette hozzá.</p>
      <p>"Ha valakinek matematikából van egy emelt szintű érettségije, de azt mondjuk mérsékelten jó eredménnyel teljesíteni, akkor a bemeneti feltételeket – hogy kötelező a emelt szintű érettségi –, teljesítette, de 50 pontot akkor kap érte, ha legalább 45 százalékot elért. Tehát ezalatt is praktikusan a 2-es, köznyelven fogalmazva, megvan, de plusz pont nem jár érte" – magyarázta Horváth Zita.</p>
      <p>A felsőoktatási helyettes államtitkár arról is beszélt, hogy december 19-20. körül jelenik meg a felsőoktatási felvételi tájékoztató, amely részletesen ismerteti a változásokat. A felvételi tájékoztató kizárólag elektronikus formában lesz elérhető, és így is lehet majd jelentkezni is. A pontszámokban markáns eltérés az előző évekhez képest nem lesz, fűzte hozzá.</p>
      <p>
        <i>Nyitókép: MTI Fotó: Marjai János</i>
      </p>
      <p>
        <b>Kapcsolódó hang</b>
      </p>
      <p>Nagy előnyt jelent felvételinél a nyelvvizsga, Schanda Tamás, ITM</p>
      <figure>
        <audio src="https://infostart.hu/audio/00005/0000504db.mp3"/>
      </figure>
      <p> </p>
    </article>
  </body>
</html>