<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/11/csanyi-sandor-elarulta-miben-nem-volt-sikeres-az-mlsz"/>
    <meta property="og:site_name" content="infostart"/>
    <meta property="article:published_time" content="2019-11-11T18:02:00+00:00"/>
    <meta property="og:title" content="Csányi Sándor elárulta, miben nem volt sikeres az MLSZ"/>
    <meta property="og:description" content="Csányi Sándor, a Magyar Labdarúgó Szövetség elnöke a jövőben több játéklehetőséget adna a fiatal magyar labdarúgóknak az élvonalbeli klubokban."/>
  </head>
  <body>
    <article>
      <h1>Csányi Sándor elárulta, miben nem volt sikeres az MLSZ</h1>
      <address><time datetime="2019-11-11T18:02:00+00:00">11 Nov 2019, 18:02</time> by <a rel="author">Infostart / InfoRádió</a></address>
      <h3>Csányi Sándor, a Magyar Labdarúgó Szövetség elnöke a jövőben több játéklehetőséget adna a fiatal magyar labdarúgóknak az élvonalbeli klubokban.</h3>
      <p>A Magyar Labdarúgó Szövetség munkájának döntő részét az amatőr labdarúgás támogatása és fejlesztése teszi ki. Ezen a területen nagy a fejlődés, a játékosok száma ugyanis jelentősen nőtt – mondta Csányi Sándor, a Magyar Labdarúgó Szövetség elnöke az M4 Sport műsorában.</p>
      <p>„Az MLSZ elsődleges feladata az amatőr labdarúgásban van, a futball népszerűsítése, az infrastruktúra fejlesztése. Ennek a munkának a jelentős részét elvégeztük” - mondta az elnök, kiemelve, hogy</p>
      <blockquote>most már közel 250 ezer játékos van, több mint ezer pályát építettek, hétszázat pedig felújítottak.</blockquote>
      <p>A klubcsapatoknál két fő cél volt: a külföldi játékosok aránya csökkenjen, a magyar, főként fiatal játékosok aránya azonban nőjön.</p>
      <p>Az MLSZ elnöke szerint a fiatal játékosoknak több játéklehetőségre van szükségük az élvonalbeli klubokban. Elmondta, hogy a 12 első osztályú csapatban a 21 éven aluli játékosok az előző szezonba összesen egy félidőnyi játékidőt kaptak. Hozzátette,</p>
      <blockquote>ha jövő tavasszal újraválasztják, újabb kísérletet tesz a magyar és a fiatal játékosok arányának növelésére.</blockquote>
      <p>„Ezen a területen nem voltunk sikeresek, pedig ösztönzőkkel, kötelező elírásokkal mindent megpróbáltunk. Az elmúlt bajnoki szezonban 2.6 játékos volt csapatonként, aki huszonöt évnél fiatalabb, a tizenkét élvonalbeli együttesben átlagosan összesen egy félidőnyi játék jutott a 21 éven aluli játékosoknak előző idényben. Ide kapcsolnám Gera Zoltán küzdelmét az U21-es válogatottban, gyakorlatilag nincs NB I-es játékosa a csapatban, csak NB II-es.</p>
      <blockquote>Készül egy fejlesztési program a következő öt évre, ehhez a szurkolók véleményét is kikérjük. Ebben újabb kísérletet teszünk a magyar játékosok szerepeltetésére”</blockquote>
      <p>- nyilatkozta.</p>
      <p>Csányi Sándor arról is beszélt, hogy a cseh, valamint a horvát szövetséggel is konzultálnak arról, hogy ők miként tudják sokkal eredményesebben beépíteni a játékosaikat az élcsapataikba.</p>
      <p>„A 6 és 14 év közötti tehetségek időben történő kiválasztása, velük való egyéni foglalkozás talán nálunk rosszabb, így az akadémiák rosszabb alapanyagokból tudnak gazdálkodni, válogatni, mint más országokban. A másik, hogy ott bátran be merik tenni a fiatal játékosokat az élvonalbeli csapatokba” - fejtette ki. A sportvezető közölte: a fiatalok szerepeltetésében el fogunk menni addig a határig, amit a nemzetközi szövetség és az Európai Unió szabályozása lehetővé tesz. A tizenkét élvonalbeli klub nem akadálya a magyar futball fejlődésének, hiszen máshol tíz csapatos bajnokságok vannak.</p>
      <p>Marco Rossi <a href="https://infostart.hu/sport/2019/11/06/csanyi-sandor-rossi-jovoje-nem-fugg-az-eb-re-jutastol">akkor is a válogatott szövetségi kapitánya marad</a>, ha a csapatnak nem sikerül kijutnia a jövő évi, részben hazai rendezésű Európa-bajnokságra – jelentette ki az MLSZ elnöke. Csányi Sándor egyébként kedveli a Marco Rossi által alkalmazott kommunikációt, amely a korábbi kapitányokhoz képest több bepillantást enged a válogatott életébe.</p>
      <p>Az elnök nagy eredménynek tartja, hogy a negyedik kalapból kisorsolt magyar válogatott a továbbjutás küszöbén áll a 2020-as Európa-bajnokság selejtezőjében.</p>
      <p>Csányi Sándor már hozzászokott ahhoz, hogy az eredmények függvényében változik a megítélése a közvélemény részéről. Arra is felhívta a szurkolók figyelmét, hogy tartózkodjanak a rasszista viselkedéstől, mert</p>
      <blockquote>a stadionbezárás után <a href="https://infostart.hu/sport/2019/11/08/csanyi-sandor-sulyos-bunteteseket-helyezett-kilatasba">súlyosabb szankciókkal is büntethetik</a> a válogatottat.</blockquote>
      <p>„A Magyar Labdarúgó-szövetség csatlakozott ahhoz az UEFA-konvencióhoz, miszerint zéró toleranciát alkalmazunk a rasszizmussal szemben. Ebben sem Magyarországon, mint szövetség nem tudunk kivételt tenni, sem az Európai Labdarúgó-szövetség nem fog a jövőben soha. A huhogás, a cigányozás, zsidózás…, sorolhatnám, ezek a rasszista történések a stadionban és a pályán is nagyon súlyos büntetést írnak elő. És nagyon pontos, fix szabályozás van, hogy milyen büntetést szabhat ki a fegyelmi bizottság. Ezért mi nem kaphattunk mást, mint teljes stadionbezárást a szlovákok elleni meccs után. A szlovákok nem visszaesők voltak, mi viszont sajnos igen. Ami nagyon fontos, hogy jöhetnek a súlyosabb büntetések, mint a pontlevonás, vagy akár az európai versenyekből való kizárás” - fejtette ki</p>
      <p>Az új Puskás Aréna pénteki, Uruguay elleni avatómérkőzésével kapcsolatban Csányi Sándort is meglepte a hatalmas érdeklődés. A stadionban pedig szeretne kettős rangadókat is látni, és bízik abban, hogy a nemzetközi kupainduló csapatok is ki fogják nőni a saját stadionjaikat, és a Puskás Arénában rendezhetik a meccseiket.”</p>
      <p>A magyar labdarúgó-válogatott november 15-én Uruguay ellen avatja fel az új Puskás Arénát, majd november 19-én Walesben lép pályára EB-selejtezőn, amelyet ha megnyer, akkor kijut a kontinensviadalra.</p>
      <p>
        <i>Nyitókép: MTI/Illyés Tibor</i>
      </p>
      <p>
        <b>Kapcsolódó hang</b>
      </p>
      <p>Csányi Sándor</p>
      <figure>
        <audio src="https://infostart.hu/audio/00005/00005068b.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/sport/2019/11/08/csanyi-sandor-sulyos-bunteteseket-helyezett-kilatasba"/>
        <a href="https://infostart.hu/sport/2019/11/06/csanyi-sandor-rossi-jovoje-nem-fugg-az-eb-re-jutastol"/>
        <a href="https://infostart.hu/sport/2019/11/11/bemutattak-a-magyar-valogatott-uj-mezet-mar-az-eb-re-keszulve-fotok"/>
      </related>
    </article>
  </body>
</html>