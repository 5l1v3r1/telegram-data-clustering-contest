<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/yak-ukrajina-dopomozhe-baydenu-zdiysniti-yogo-dityachu-obicyanku-oglyad-zmi-50052873.html"/>
    <meta property="og:site_name" content="НВ"/>
    <meta property="article:published_time" content="2019-11-11T18:09:00+00:00"/>
    <meta property="og:title" content="Як Україна допоможе Байдену здійснити його дитячу обіцянку — огляд ЗМІ"/>
    <meta property="og:description" content="Дитяча обіцянка Байдена, ультиматум Зеленському та роль телебачення в імпічменті Трампа — в огляді західних ЗМІ."/>
  </head>
  <body>
    <article>
      <h1>Як Україна допоможе Байдену здійснити його дитячу обіцянку — огляд ЗМІ</h1>
      <h2>Дитяча обіцянка Байдена, ультиматум Зеленському та роль телебачення в імпічменті Трампа — в огляді західних ЗМІ.</h2>
      <address>
        <time datetime="2019-11-11T18:09:00+00:00">11 Nov 2019, 18:09</time>
      </address>
      <p>У понеділок, 11 листопада, іноземна преса пише про таке:</p>
      <ul>
        <li>Дитяча обіцянка Байдена</li>
        <li>Який ультиматум висунув Зеленському помічник Джуліані</li>
        <li>Роль телебачення в імпічменті Трампа</li>
        <li>Кит, який втік з російської шпигунської програми</li>
      </ul>
      <h3>Дитяча обіцянка Байдена</h3>
      <p>У своїх мемуарах 2017 року Джо Байден написав, що Україна дала йому шанс втілити дитячу обіцянку змінити світ на краще, пише <a href="https://www.nytimes.com/2019/11/10/us/politics/joe-biden-ukraine.html">The New York Times</a>.</p>
      <p>Україна також стала для нього «проєктом», який він міг би використати у виборчій кампанії, каже професор Кейт Дарден.</p>
      <ul>
        <li>
          <a href="https://www.bbc.com/ukrainian/news-50330557?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Трамп використовував військову допомогу як важіль впливу на Україну — Тейлор</a>
        </li>
        <li>
          <a href="https://www.bbc.com/ukrainian/news-50310687?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«Вони всі жахливі». Волкер розповів, що Трамп думає про Україну</a>
        </li>
      </ul>
      <p>Нині Байдена найчастіше згадують у контексті розслідування щодо імпічменту Трампа, пише газета. Однак аналіз того, чим він займався в Україні, дає інше бачення його ролі.</p>
      <p>Байден був готовий брати на себе роботу, яку ніхто не хотів, у тому числі «найнеприємніші» зовнішньополітичні справи — стримування ІДІЛ, гальмування міграції з Центральної Америки та недопускання того, щоб Росія поглинула Україну, пише газета.</p>
      <p>«Байден занурився в Україну, бажаючи відполірувати свої навички державного діяча, у той час, коли здавалося, що його політична кар'єра згасає, коли помирав його старший син Бо, а молодший — Хантер — мав проблеми з залежністю та фінансами», — пише газета.</p>
      <p>«Це виявилося жорстоким місцем, якому погрожує Росія, яке розкрадають олігархи, якому заважають нерішучі лідери і яке затоптали аутсайдери з метою швидко заробити на хаосі», — продовжує видання.</p>
      <p>Газета нагадує, що Байден просував надання Україні летальної зброї у 2014-му, однак Обама відмовлявся. Тоді колишній віцепрезидент зайнявся більш звичними для своєї посади справами — наполягав на подоланні корупції в Україні.</p>
      <p>«Ви мусите бути білішими за сніг, інакше весь світ вас покине», — згадує Байден свої слова Петру Порошенку після його обрання у 2014 році.</p>
      <p>Байден не використав шанс викорінити історію про Хантера, яка нині фігурує в розслідуванні щодо імпічменту Трампа, адже не давав своєчасної відповіді на запити різних газет чотири роки тому, пише видання. Помічники Байдена також відмовилися підіймати з ним питання про діяльність Хантера через його хиткий емоційний стан після смерті сина Бо.</p>
      <p>«У 2019 році його настрій — вже не скорбота, а гнів», — описує газета колишнього віцепрезидента.</p>
      <h3>Ультиматум Зеленському</h3>
      <figure>
        <img src="https://c.files.bbci.co.uk/13AED/production/_109612608_7e386bdf-03b2-453e-a2b4-837fd982da78.jpg"/>
      </figure>
      <p>Адвокат Трампа Рудольф Джуліані наказав своєму партнеру Леву Парнасу висунути ультиматум Зеленському, а саме: оголосити розслідування Байдена в обмін на військову допомогу США, пише <a href="https://www.nytimes.com/2019/11/10/nyregion/trump-ukraine-parnas-fruman.html">The New York Times</a>.</p>
      <p>Про це йдеться у свідченні адвоката Парнаса.</p>
      <p>За його словами, Парнас попередив представника нової української влади, що якщо Україна відмовиться оголосити це розслідування, віцепрезидент США Майк Пенс не відвідає інавгурацію Зеленського, а США заморозять військову допомогу.</p>
      <p>Однак сам Джуліані, а також партнер Парнаса Ігор Фруман, заперечують ці свідчення.</p>
      <p>«Категорично я його не просив це казати», — каже Джуліані про ультиматум.</p>
      <p>«Ця суперечка є найяскравішим доказом того, що Парнас пішов проти Трампа і Джуліані», — пише газета.</p>
      <p>Парнаса і Фрумана арештували у жовтні й звинуватили у масштабних фінансових махінаціях. Вони кілька місяців працювали на Джуліані в Україні, просуваючи інтереси Трампа, пише газета.</p>
      <h3>Телебачення та імпічмент</h3>
      <p>Між демократами та республіканцями починається «битва за громадську думку» на телебаченні, пише <a href="https://www.theguardian.com/us-news/2019/nov/10/watergate-ukraine-trump-impeachment-hearings">Guardian</a>. Адже цього тижня розпочинаються публічні слухання у справі про імпічмент Трампа.</p>
      <figure>
        <img src="https://c.files.bbci.co.uk/0655/production/_109612610_231ae5e2-085d-4015-9315-59cb596a2c5f.jpg"/>
      </figure>
      <p>Автор біографії Річарда Ніксона, Джон Фарел, каже, що вплив публічних слухань у справі про імпічмент колишнього президента був «величезним».</p>
      <p>«Єдиною фразою, яку повторювали у вересні 1974 року [під час слухань у справі Ніксона], було: „Система працює“, — каже Фарел. — Її постійно говорили, і майже кожна частина системи могла себе похвалити: преса, суди, і нарешті Палата представників, і навіть сенатори-республіканці, які казали Ніксону, що йому час іти з посади».</p>
      <p>Однак, чи може все це повторитися у 2019 році, щоб суспільна думка переконала республіканців проголосувати проти Трампа?</p>
      <p>«Наразі я не думаю, що Сенат проголосує проти нього», — зізнається Фарел.</p>
      <p>«Паплюження свідків вже почалося на Twitter за допомогою родини президента, — додає він. — Це — одна із причин сумніву, що слухання проходитимуть на тому самому високому рівні, як у 1974 році».</p>
      <h3>Кит-шпигун</h3>
      <p>Кит-белуга, який на популярному відео грається з м’ячиком від регбі у Норвегії, імовірно утік з російської шпигунської програми, пише <a href="https://www.thesun.co.uk/news/10318316/beluga-whale-rugby-russian-spy-programme/">The Sun</a>.</p>
      <p>Це відео вже подивилися 20 мільйонів людей. Його опублікували минулого тижня.</p>
      <figure>
        <img src="https://c.files.bbci.co.uk/5475/production/_109612612_gettyimages-1176316452.jpg"/>
      </figure>
      <p>Експерти кажуть, що на ньому зображений той самий кит, якого в квітні рибалки знайшли з обвісом із написом «Обладнання Санкт-Петербурга».</p>
      <ul>
        <li>
          <a href="https://www.bbc.com/ukrainian/press-review-48090250?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чи тренує російська армія китів? — огляд іноземних ЗМІ</a>
        </li>
      </ul>
      <p>Кит імовірно утік із військової програми в Росії, і його звати Гвалдимир, каже журналіст NYT Феріс Джабр. Відомо, що Гвалдимир інколи підпливає до човнів і просить їжу, що свідчить про його пристосованість до контактів із людьми.</p>
      <p>За словами зоологів, кит недоїдає і залежить від людей, які його підгодовують, що пояснює його грайливу поведінку.</p>
      <p>На іншому відео, поширеному раніше, Гвалдимир допомагає дістати iPhone, який упав у воду поблизу нього.</p>
      <p>Шпигунська теорія не настільки неймовірна, як може здатися на перший погляд, адже відомо, що Путін має армію дельфінів, які натреновані знаходити міни та патрулювати води, додає видання.</p>
      <p>
        <i>Огляд підготувала Маргарита Малюкова, Служба Моніторингу BBC</i>
      </p>
      <p><i>Хочете отримувати головне в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="http://bit.ly/2PYRwJ9">Viber</a> <i>!</i></p>
    </article>
  </body>
</html>