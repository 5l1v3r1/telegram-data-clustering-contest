<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Torrent-canvia-hora-del-dema_0_2342165937.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T18:16:57+00:00"/>
    <meta property="og:title" content="Torrent avança el ple que ha de votar la moció de la CUP sobre l'autodeterminació a demà a les nou del matí"/>
    <meta property="og:description" content="Argumenta que és per un viatge a Suïssa i JxCat lamenta la &quot;supeditació&quot; del Parlament al TC"/>
  </head>
  <body>
    <article>
      <h1>Torrent avança el ple que ha de votar la moció de la CUP sobre l'autodeterminació a demà a les nou del matí</h1>
      <h2>Argumenta que és per un viatge a Suïssa i JxCat lamenta la "supeditació" del Parlament al TC</h2>
      <address>
        <time datetime="2019-11-11T18:16:57+00:00">11 Nov 2019, 18:16</time>
      </address>
      <p>El president del Parlament, Roger Torrent, ha decidit canviar l'hora prevista del ple de demà a les 3 de la tarda per convocar-lo a les 9 del matí, de manera que s'avança el debat sobre la <a href="https://www.ara.cat/politica/CUP-resolucio-Parlament-autodeterminacio-Buch_0_2333766749.html">moció de la CUP</a> que fa referència al dret a l'autodeterminació i el cessament del conseller Miquel Buch, una moció que el govern espanyol ha portat al Tribunal Constitucional. D'aquesta manera, el ple coincidirà amb la reunió de l'alt tribunal per analitzar precisament l'incident d'execució contra el text cupaire. </p>
      <p>Fonts de l'entorn de Torrent argumenten que el president de la cambra catalana té un acte a la Francofonia i que per això avança el ple. En concret, té previst participar en una sessió sobre l'autodeterminació i en una altra sobre la democràcia directa que organitza l'Assemblea de Regions d'Europa de l'Assemblea Parlamentària de la Francofonia. Els actes són a Delémont (Suïssa) dijous i divendres, i Torrent viatjarà cap allà dimecres a la tarda. Ara bé, fonts de JxCat asseguren que el canvi es fa per avançar-se a un possible requeriment del TC, que posaria la mesa en el punt de mira de la Fiscalia. "Lamentem la supeditació del Parlament al TC", expliquen fonts de JxCat. </p>
      <p>D'aquesta manera, el ple coincidirà amb la reunió del consell executiu i podria ser que els membres del Govern que són diputats no poguessin votar la moció: ni el mateix Buch ni el president de la Generalitat, Quim Torra. En aquest sentit, fonts de Presidència asseguren que no hi ha hagut una comunicació formal per part del president del Parlament al Govern sobre el canvi d'hora, i lamenten la decisió "unilateral". Ara bé, des de la presidència de la cambra catalana neguen aquest punt i asseguren que sí que s'ha traslladat a l'executiu i als grups parlamentaris. </p>
      <p>La <a href="https://www.ara.cat/politica/CUP-resolucio-Parlament-autodeterminacio-Buch_0_2333766749.html">moció de la CUP</a> busca que el Parlament expressi "la seva voluntat d'exercir de manera concreta el dret a l'autodeterminació" i de "respectar la voluntat del poble català". El text centra gran part de les seves reivindicacions en la premissa de la "violència policial desfermada" contra les mobilitzacions després de la sentència del Tribunal Suprem i la "vulneració constant i sistemàtica dels drets civils i polítics tant per part de l'Estat com per part del Govern". Així, els cupaires criden a la "retirada" dels cossos policials i militars espanyols i insten el president de la Generalitat a cessar el conseller d'Interior, Miquel Buch. Això obligarà els diputats de JxCat i ERC a posicionar-se sobre aquest fet, tenint en compte el debat públic que s'ha generat al voltant de la figura del conseller.</p>
      <p>Fonts de Junts consultades per l'ARA asseguren que votaran a favor del punt que defensa el dret a l'autodeterminació, però que, en canvi, rebutjaran cessar el conseller Buch, ja que "donen suport" al govern del president, Quim Torra. "Esperem que ERC votarà en el mateix sentit com a grup que dona suport al Govern", expressen les mateixes fonts. </p>
    </article>
  </body>
</html>