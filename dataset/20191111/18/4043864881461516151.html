<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231660/"/>
    <meta property="og:site_name" content="Українська правда"/>
    <meta property="article:published_time" content="2019-11-11T18:41:11+00:00"/>
    <meta property="og:title" content="Меркель подзвонила Путіну – говорили про &quot;нормандську зустріч&quot;"/>
    <meta property="og:description" content="Канцлерка Німеччини Ангела Меркель і Владімір Путін у понеділок провели телефонну розмову, у центрі якої було обговорення підготовки до проведення саміту в нормандському форматі."/>
  </head>
  <body>
    <article>
      <h1>Меркель подзвонила Путіну – говорили про "нормандську зустріч"</h1>
      <address>
        <time datetime="2019-11-11T18:41:11+00:00">11 Nov 2019, 18:41</time>
      </address>
      <p>Канцлерка Німеччини Ангела Меркель і Владімір Путін у понеділок провели телефонну розмову, у центрі якої було обговорення підготовки до проведення саміту в нормандському форматі.</p>
      <p>Як пише "<a href="https://www.eurointegration.com.ua/news/2019/11/11/7102910/">Європейська правда</a>", повідомлення про дзвінок розміщені на сайтах німецького уряду та російського президента.</p>
      <p>Згідно з розміщеною офіційною інформацією, Владіміру Путіну зателефонувала Ангела Меркель.</p>
      <p>"У центрі уваги розмови була підготовка до саміту в нормандському форматі щодо східної України", - прозвітували на сайті німецького уряду.</p>
      <p>У Кремлі зі свого боку заявили, що у під час розмови було "підтверджено налаштованість на подальшу координацію зусиль Росії і Німеччини в "нормандської четвірці", в тому числі в плані підготовки можливого саміту в цьому форматі".</p>
      <p>Кремль окремо прозвітував про обговорення "формули Штайнмаєра" і розведення збройних сил і засобів на пілотних ділянках в районі населених пунктів Станиця Луганська і Золоте і початку цього процесу у села Петрівське. Російська сторона заявила також про "підкреслення необхідності закріплення особливого статусу Донбасу в законодавстві України" під час розмови . Утім, позиція німецької сторони з цього питання не відома, оскільки в повідомленні німецького уряду про це не йдеться.</p>
      <p>
        <b>Читайте також: <i><a href="https://www.eurointegration.com.ua/news/2019/11/10/7102865/">"Нормандська зустріч" може відбутися 24 або 26 листопада – ЗМІ</a></i></b>
      </p>
      <p>Обидві сторони також заявили, що обговорили майбутнє транзиту російського газу через Україну.</p>
    </article>
  </body>
</html>