<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/11/nagy-ereju-robbanas-volt-az-urben-a-nasa-beszamolt-a-reszletekrol"/>
    <meta property="og:site_name" content="infostart"/>
    <meta property="article:published_time" content="2019-11-11T18:15:00+00:00"/>
    <meta property="og:title" content="Nagy erejű robbanás volt az űrben, a NASA beszámolt a részletekről"/>
    <meta property="og:description" content="A Nemzetközi Űrállomásra szerelt NICER nevű teleszkóp észlelte a termonukleáris robbanást."/>
  </head>
  <body>
    <article>
      <h1>Nagy erejű robbanás volt az űrben, a NASA beszámolt a részletekről</h1>
      <address><time datetime="2019-11-11T18:15:00+00:00">11 Nov 2019, 18:15</time> by <a rel="author">Infostart / MTI</a></address>
      <h3>A Nemzetközi Űrállomásra szerelt NICER nevű teleszkóp észlelte a termonukleáris robbanást követő, rekordértéket elérő röntgensugárzást.</h3>
      <p>Az adatokat még augusztus 20-án észlelték. A robbanás során</p>
      <blockquote>20 másodperc alatt annyi energia szabadult fel, mint amennyit a Nap 10 nap alatt kibocsát magából.</blockquote>
      <p>Az Amerikai Űrügynökség a <a href="https://www.nasa.gov/feature/goddard/2019/nasas-nicer-catches-record-setting-x-ray-burst">napokban közölte</a>, hogy a forrás egy távoli pulzár lehetett. A pulzárok akkor alakulnak ki, amikor egy csillag szupernóvaként felrobban, de a tömege nem volt akkora, hogy fekete lyukká váljon.</p>
      <p>A NICER által eddig észlelt legnagyobb röntgen-robbanás során ráadásul számos eseményt tudtak megfigyelni egyidőben, ilyenre korábban nem volt példa. Ráadásul az elhalványodó tűzgolyó röviden ismét felfénylett - erre még nem találtak magyarázatot a tudósok.</p>
      <figure>
        <iframe src="https://www.youtube.com/embed/1FkoWncpMYg" width="560" height="315" data-service="Youtube" scrolling="no"/>
      </figure>
      <p>A szakértők szerint a termonukleáris robbanás azért következett be, mert a hélium a pulzár felszíne alá süllyedt, majd atommagjai egyesüléséből szén jött létre. Ezt a hélium kirobbanása követte, ami termonukleáris tűzgolyóvá változtatta a pulzár felszínét - idézte a közleményt az <a href="https://www.origo.hu/tudomany/20191111-minden-kepzeletet-felulmulo-robbanas-razta-meg-a-vilagurt-eszlelte-egy-muhold.html">Origo</a>.</p>
      <p>
        <i>Nyitókép: NASA</i>
      </p>
    </article>
  </body>
</html>