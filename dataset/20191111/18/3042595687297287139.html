<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hadde-sex-med-drapstiltalt---jeg-var-livredd/71804636"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T18:27:33+00:00"/>
    <meta property="og:title" content="Hadde sex med drapstiltalt: - Jeg var livredd"/>
    <meta property="og:description" content="Tidligere Tinder-dater forteller om den røffe sexen med den drapstiltalte 27-åringen."/>
  </head>
  <body>
    <article>
      <h1>Hadde sex med drapstiltalt: - Jeg var livredd</h1>
      <h2>Tidligere Tinder-dater forteller om den røffe sexen med den drapstiltalte 27-åringen.</h2>
      <address><time datetime="2019-11-11T18:27:33+00:00">11 Nov 2019, 18:27</time> by <a rel="author">Madeleine Hatlo</a></address>
      <p>- Han tok tak i armene mine og la press på dem så jeg verken kunne puste eller bevege meg. Jeg sparket hardt, for å gi signal om at jeg ikke kunne puste. Han må ha kjent at jeg kjempet, jeg var livredd.</p>
      <p>Flere kvinner som har snakket eller ligget med den 27 år gamle mannen som står tiltalt for <a href="https://www.dagbladet.no/nyheter/drept-pa-tinder-date/71787942">drapet på britiske Grace Millane (21) forklarte seg mandag i retten</a>.</p>
      <p>
        <b>En av dem fortalte hvordan mannen skal ha satt seg på ansiktet hennes mens de hadde sex, og ikke gitt etter da hun kjempet for å komme seg løs. Hun skal ha latt som om hun besvimte for å få ham til å slutte.</b>
      </p>
      <p>Han flyttet seg fortsatt ikke, ifølge kvinnen, men hun klarte å snu hodet nok til at hun fikk luft i lungene, skriver <a href="https://www.theguardian.com/world/2019/nov/11/grace-millane-trial-witness-says-she-feared-she-would-die-during-sex-with-suspect">The Guardian</a>.</p>
      <h3>Kvalt under sex</h3>
      <p>Det er snart et år siden Millanes lik ble funnet, dumpet i en koffert i et skogsområde i nærheten av Auckland i New Zealand.</p>
      <figure>
        <img src="https://dbstatic.no/71806380.jpg?imageId=71806380&amp;width=512&amp;height=308"/>
        <figcaption><b>SISTE KVELD:</b> Grace Millane og drapstiltalte ble fanget på overvåkingskameraer i byen under Tinder-daten. Foto: NTB Scanpix Vis mer</figcaption>
      </figure>
      <p>Hun var på jorda rundt-reise, og i likhet med kvinnene som mandag forklarte seg i retten, traff hun 27-åringen på Tinder.</p>
      <p>De siste videoovervåkingsbildene av Millane fortsatt var i live, viser at de to kysser utenfor mannens leilighet før de går inn.</p>
      <p>
        <b>Etterforskninga har vist at hun døde en gang i løpet av natta til sin egen bursdag, av trykk mot nakken. Hun skal ha blitt kvalt mens de hadde sex.</b>
      </p>
      <p>- Bare to mennesker vet hva som skjedde i det rommet, sa aktor Robin McCoubrey da rettssaken startet forrige uke, ifølge <a href="https://www.theguardian.com/world/2019/nov/06/grace-millane-trial-new-zealand-court-uk-backpacker-tinder-date">The Guardian</a>.</p>
      <p>- En av dem kan ikke fortelle oss det, og den andre har ikke fortalt sannheten om det som skjedde.</p>
      <h3>- De var begge med på det</h3>
      <p>27-åringen har hele tida nektet straffskyld i saken. Ifølge <a href="https://www.nzherald.co.nz/nz/news/article.cfm?c_id=1&amp;objectid=12282822">New Zealand Herald</a> var rettssalen stappfull, og Millanes foreldre til stede, da dødsårsaken for første gang ble offentliggjort.</p>
      <p>De måtte også høre på da tiltaltes forsvarer uttalte at Millane ikke ble drept, men døde «etter helt ordinær sex mellom to unge mennesker».</p>
      <p>
        <b>- Millane døde som et resultat av noe de begge var med på. En handling designet for å øke den seksuelle nytelsen som gikk galt, og førte til at hun døde, sa Ian Brookie.</b>
      </p>
      <p>Han mener at verken Millane eller tiltalte skal bære skyld for det som skjedde, fordi det angivelig skal ha vært et uhell. Det han gjorde i etterkant skal ha vært motivert av frykt for å ikke bli trodd.</p>
      <figure>
        <img src="https://dbstatic.no/71806530.jpg?imageId=71806530&amp;width=512&amp;height=308"/>
        <figcaption><b>BISETTELSE:</b> Millane ble begravet hjemme i Essex 10. januar. Foto: NTB Scanpix Vis mer</figcaption>
      </figure>
      <p>McCoubrey hevdet på sin side at tiltaltes forklaring er fabrikkert, og viste blant annet til flere Google-søk han skal ha foretatt i nattestimene, angivelig etter at Millane var død.</p>
      <p>Søkene inkluderte blant annet skogområdet der hun ble funnet. Noen minutter seinere skal han ha sett på porno og tatt flere intime bilder av Millanes lik.</p>
      <p>Han skal ha gått på en ny Tinder-date mens liket fortsatt lå på rommet, før han dumpet henne i skogen noen dager seinere.</p>
      <h3>- Ville ikke hisse ham opp</h3>
      <p>Kvinnen som fortalte om kvelningsepisoden, fortsatte å tekste med tiltalte i flere måneder etterpå. Hun var redd for at hun hadde gitt ham for mye informasjon om livet sitt, og at han kom til å forfølge henne om hun brøt kontakten.</p>
      <p>
        <b>- Jeg ville ikke hisse ham opp (...) Jeg var redd, sa kvinnen, som brast i gråt flere ganger under det tre timer lange kryssforhøret, da mannens forsvarere utfordret historien hennes.</b>
      </p>
      <p>Han skal ha invitert henne med på date samme dag som han traff Millane. Hun fant opp en unnskyldning for å slippe. Dagen etter chattet de om cricket, mens tiltalte samtidig googlet «rigor mortis» (dødsstivhet journ.anm.) og skogområdet der han dumpet liket.</p>
      <h3>- Det ga meg nytelse</h3>
      <p>En annen kvinne som matchet med 27-åringen på Tinder i februar i fjor, forklarte seg også. De kommuniserte via Facebook og telefon i mange måneder, men møttes aldri.</p>
      <p>Han fortalte henne at han likte røff sex, dominering og kvelning «fordi det fikk ham til å føle seg mektig og i kontroll», hevdet hun i sin forklaring.</p>
      <p>
        <b>- Jeg følte meg ikke komfortabel med å skulle møte ham, med noen av tingene han ville ha meg til å gjøre, sa hun i retten, ifølge <a href="https://www.nzherald.co.nz/nz/news/article.cfm?c_id=1&amp;objectid=12284186">New Zealand Herald</a>.</b>
      </p>
      <p>27-åringens forsvarer hevdet at tiltalte aldri hadde sagt at han likte røff sex eller kvelning. Kvinnen holdt fast på sitt.</p>
      <p>En tredje Tinder-erobring som møtte tiltalte bare ei uke før Millane, fortalte at hun i forkant av daten hadde sagt at hun rikte røff sex, inkludert kvelning. Han skal ha sagt seg enig.</p>
      <p>Han skal ha kvalt henne litt mens de lå sammen, men på hennes oppfordring.</p>
      <p>- Det var fint, og jeg var med på det. Pusten min var ganske begrenset, men de ga meg nytelse. Jeg måtte aldri dytte ham bort, han slapp da jeg kom, sa hun, ifølge avisa.</p>
    </article>
  </body>
</html>