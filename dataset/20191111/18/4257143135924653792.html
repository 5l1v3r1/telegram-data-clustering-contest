<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/uranreszecskeket-talaltak-egy-be-nem-jelentett-irani-helyszinen"/>
    <meta property="og:site_name" content="infostart"/>
    <meta property="article:published_time" content="2019-11-11T18:28:00+00:00"/>
    <meta property="og:title" content="Uránrészecskéket találtak egy be nem jelentett iráni helyszínen"/>
    <meta property="og:description" content="Emberi kéz által elhelyezett természetes uránrészecskéket talált egy be nem jelentett helyszínen a Nemzetközi Atomenergia-ügynökség (NAÜ)."/>
  </head>
  <body>
    <article>
      <h1>Uránrészecskéket találtak egy be nem jelentett iráni helyszínen</h1>
      <address><time datetime="2019-11-11T18:28:00+00:00">11 Nov 2019, 18:28</time> by <a rel="author">Infostart / MTI</a></address>
      <h3>Emberi kéz által elhelyezett természetes uránrészecskéket talált egy be nem jelentett helyszínen a Nemzetközi Atomenergia-ügynökség (NAÜ).</h3>
      <p>Benjámin Netanjahu, az izraeli átmeneti kormány miniszterelnöke szeptember elején jelentette be, hogy a NAÜ ellenőrei nukleáris anyagra bukkantak egy titkos iráni raktárban a teheráni Turkuzábádban. Az akkori kormányfő állítása szerint erről ő tájékoztatta az ellenőröket még tavaly. A NAÜ eddig hivatalosan nem erősítette meg az értesülést.</p>
      <p>Az ENSZ-nek az atomsorompó-egyezmény betartatásán őrködő szakosított szervezete azt is közölte negyedévi jelentésében, hogy tovább nőttek a 2015. évi atomalkuban engedélyezett mérték felett az alacsony fokon dúsított iráni uránkészletek, és elérték a 372,3 kilogrammot, amely jóval meghaladja az engedélyezett 202,8 kilogrammos limitet.</p>
      <p>A NAÜ megerősítette azt a múlt heti iráni bejelentést is, hogy a fordói nukleáris létesítményben megkezdődött az urándúsítás, amit tilt az atomalku. A Reuters brit hírügynökség birtokába jutott bizalmas jelentés szerint Irán november 9. óta folytat urándúsítást a létesítményben. Az eddigi urándúsítás legnagyobb szintje továbbra is 4,5 százalékos, amely meghaladja a szerződésben engedélyezett 3,67 százalékot, de jóval alatta marad a korábbi 20 százaléknak és az atomfegyver gyártásához szükséges 90 százaléknak.</p>
      <p>A jelentés szerint Irán a szerződésben engedélyezett IR-1 típusú centrifugákon kívül modernebb berendezéseket is használ az urándúsításhoz, és a szerződésben nem említett centrifugákat is telepített.</p>
      <p>Irán a múlt héten jelentette be, hogy olyan berendezések kifejlesztésén dolgozik, amelynek a teljesítménye az ötvenszerese az IR-1 típusú centrifugáénak.</p>
      <p>Donald Trump amerikai elnök tavaly májusban jelentette be, hogy az Egyesült Államok kilép a 2015-ben hat nagyhatalom és Teherán között megkötött egyezményből, amelyben Irán vállalta, hogy a nemzetközi szankciók fokozatos feloldása fejében korlátozza atomprogramját. A 2019. májusi amerikai kilépés után Teherán bejelentette, hogy nem tartja be több, az urándúsítással kapcsolatos kötelezettségvállalását.</p>
    </article>
  </body>
</html>