<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460055/%E0%A6%B0%E0%A6%BE%E0%A6%9C%E0%A6%A8%E0%A7%80%E0%A6%A4%E0%A6%BF%E0%A6%95%E0%A7%87-%E0%A6%89%E0%A6%AA%E0%A6%BE%E0%A6%B0%E0%A7%8D%E0%A6%9C%E0%A6%A8%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A6%BF%E0%A7%9F%E0%A6%BE%E0%A6%B0-%E0%A6%B9%E0%A6%BF%E0%A6%B8%E0%A7%87%E0%A6%AC%E0%A7%87-%E0%A6%AC%E0%A7%8D%E0%A6%AF%E0%A6%AC%E0%A6%B9%E0%A6%BE%E0%A6%B0-%E0%A6%AC%E0%A6%A8%E0%A7%8D%E0%A6%A7-%E0%A6%95%E0%A6%B0%E0%A6%A4%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-11T18:40:00+00:00"/>
    <meta property="og:title" content="রাজনীতিকে উপার্জনের হাতিয়ার হিসেবে ব্যবহার বন্ধ করতে হবে : রাষ্ট্রপতি"/>
    <meta property="og:description" content="অনলাইন রিপোর্টার ॥ রাজনীতিবিদদের সৎ থাকার পরামর্শ দিয়ে রাষ্ট্রপতি মো. আব্দুল হামিদ বলেছেন, বর্তমানে অনেকেই অর্থ উপার্জনের ক্ষেত্রে রাজনীতিকে হাতিয়ার হিসেবে ব্যবহার করছে। ক্ষমতার অপব্যবহার করে সম্পদ অর্জনের এই সংস্কৃতি বন্ধের আহ্বান জানান তিনি। আজ সোমবার বিকেলে বাংলাদেশ শিল্পকলা একাডেমি মিলনায়তনে প্রয়াত ..."/>
  </head>
  <body>
    <article>
      <h1>রাজনীতিকে উপার্জনের হাতিয়ার হিসেবে ব্যবহার বন্ধ করতে হবে : রাষ্ট্রপতি</h1>
      <address>
        <time datetime="2019-11-11T18:40:00+00:00">11 Nov 2019, 18:40</time>
      </address>
      <figure>
        <img src="http://www.dailyjanakantha.com/files/201911/1573501146_53.jpg"/>
      </figure>
      <p>অনলাইন রিপোর্টার ॥ রাজনীতিবিদদের সৎ থাকার পরামর্শ দিয়ে রাষ্ট্রপতি মো. আব্দুল হামিদ বলেছেন, বর্তমানে অনেকেই অর্থ উপার্জনের ক্ষেত্রে রাজনীতিকে হাতিয়ার হিসেবে ব্যবহার করছে। ক্ষমতার অপব্যবহার করে সম্পদ অর্জনের এই সংস্কৃতি বন্ধের আহ্বান জানান তিনি।</p>
      <p>আজ সোমবার বিকেলে বাংলাদেশ শিল্পকলা একাডেমি মিলনায়তনে প্রয়াত স্পিকার হুমায়ুন রশীদ চৌধুরীর জন্মদিন উপলক্ষ্যে আয়োজিত আলোচনা সভায় এসব বলেন রাষ্ট্রপতি। দেশের রাজনীতিকে প্রাণবন্ত করতে তরুণদের এগিয়ে আসার আহ্বানও জানান আব্দুল হামিদ।</p>
      <p>মরহুম স্পিকার হুমায়ন রশীদ চৌধুরীর ৯২তম জন্মদিন উপলক্ষ্যে বাংলাদেশ শিল্পকলা একাডেমি মিলনায়তনে এই স্মরণ সভার আয়োজন করে হুমায়ুন রশীদ চৌধুরী স্মৃতিপরিষদ। প্রধান অতিথি হিসেবে যোগ দেন রাষ্ট্রপতি মো. আব্দুল হামিদ। আলোচনার শুরুতেই প্রয়াত স্পিকার হুমায়ুন রশীদ চৌধুরীর স্মৃতিচারণ করেন রাষ্ট্রপতি। এ সময় তিনি বলেন, মুক্তিযুদ্ধে তাঁর অবদান চিরস্মরণীয় হয়ে থাকবে।</p>
      <p>আব্দুল হামিদ বলেন, একজন রাজনীতিবিদের জন্য সৎ থাকা জরুরী। ক্ষমতার জোরে নেতা হওয়া গেলেও জনগণের সমর্থন পাওয়া যায় না। জনগণের আস্থা ও বিশ্বাস অর্জনে রাজনৈতিক নেতাদের সততার সাথে কাজ করার আহ্বান জানান রাষ্ট্রপতি।</p>
      <p>বর্তমানে অনেক রাজনীতিবিদ ক্ষমতার অপব্যবহার করে অর্থ উপার্জন করছে মন্তব্য করে এই অপসংস্কৃতি বন্ধের নির্দেশ দেন আব্দুল হামিদ। দেশে গণতান্ত্রিক ধারা অব্যাহত রাখতে সব রাজনৈতিক দলকে এক হয়ে কাজ করার আহ্বান জানান রাষ্ট্রপতি। তরুণদের রাজনীতি সচেতন হিসেবে গড়ে তোলার তাগিদও দেন রাষ্ট্রপতি মো. আব্দুল হামিদ।</p>
    </article>
  </body>
</html>