<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820149.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T18:00:00+00:00"/>
    <meta property="og:title" content="استفاده سودجویان از کلمه «اجباری» در پوشش بیمه سلامت"/>
    <meta property="og:description" content="به گزارش مهر، مدیرکل حراست سازمان بیمه سلامت گفت: سودجویان برای شیوه های جدید کلاهبرداری فعال هستند و با توجه به اطلاع رسانی گسترده درباره پوشش اجباری بیمه سلامت، افرادی که بیمه نیستند به دنبال بیمه شدن رفته و سودجویان نیز از همین کلمه «اجباری» سودجویی کرده و با افراد تماس گرفته و می گویند پوشش بیمه سلامت اجباری شده و باید هزینه ای پرداخت کنید تا بیمه شوید و اگر خودتان را بیمه نکنید، یارانه شما قطع می شود."/>
  </head>
  <body>
    <article>
      <h1>استفاده سودجویان از کلمه «اجباری» در پوشش بیمه سلامت</h1>
      <address>
        <time datetime="2019-11-11T18:00:00+00:00">11 Nov 2019, 18:00</time>
      </address>
      <p>سودجویان از همین کلمه «اجباری»بیمه سودجویی کرده و با تماس با افراد می گویند پوشش بیمه سلامت اجباری شده و باید هزینه ای پرداخت کنید تا بیمه شوید در غیر این صورت، یارانه شما قطع می‌شود.</p>
      <p>به گزارش مهر، مدیرکل حراست سازمان بیمه سلامت گفت: سودجویان برای شیوه های جدید کلاهبرداری فعال هستند و با توجه به اطلاع رسانی گسترده درباره پوشش اجباری بیمه سلامت، افرادی که بیمه نیستند به دنبال بیمه شدن رفته و سودجویان نیز از همین کلمه «اجباری» سودجویی کرده و با افراد تماس گرفته و می گویند پوشش بیمه سلامت اجباری شده و باید هزینه ای پرداخت کنید تا بیمه شوید و اگر خودتان را بیمه نکنید، یارانه شما قطع می شود.</p>
      <p>محمد منتقمی راد درباره سوء استفاده برخی شرکت ها و تماس با افراد برای اخاذی و پوشش بیمه ای افزود: همواره سودجویی از طرف برخی افراد وجود دارد. وقتی قرار است نفعی به بخشی از جامعه برسد، عده ای به دنبال منافع و سودجویی خودشان هستند. تا قبل از آغاز طرح پوشش اجباری بیمه سلامت، موضوع کارت بیمه سلامت توسط سودجویان و با تماس تلفنی مطرح بود و حالا با آغاز این طرح، شیوه سودجویی تغییر پیدا کرده است.</p>
      <p> وی ادامه داد: البته در حال حاضر میزان شکایت ها در سامانه ۱۶۶۶ سازمان بیمه سلامت با توجه به اطلاع رسانی های گسترده روابط عمومی سازمان بیمه سلامت در راستای آگاهی مردم، نسبت به گذشته کاهش یافته است. زیرا وقتی اطلاع رسانی گسترده و مناسب انجام می شود، تعداد شکایت ها با توجه به افزایش آگاهی جامعه، کاهش پیدا می کند.</p>
      <p> منتقمی راد بیان کرد: بخشی از موفقیت سودجویان، برخورد تحکمی با افراد است. به طور مثال با داشتن اطلاعات فردی، تماس گرفته و خودشان را از سازمان بیمه سلامت یا وزارت بهداشت معرفی کرده و اطلاعات شناسنامه ای افراد را ارائه کرده و به شکل حرفه ای کلاهبرداری می‌کنند.</p>
      <p> مدیرکل حراست سازمان بیمه سلامت اظهار داشت: البته ما آگاهی کامل داریم که این سودجویان چطور این اطلاعات را کسب می کنند و به محض سوء استفاده با این کلاهبرداری ها و سودجویان برخورد شده و به مراجع قضایی معرفی می شوند. اگر تمام خدمات سازمان بیمه سلامت الکترونیکی شود، بخش زیادی از این سوء استفاده ها کاهش یافته و به حداقل میرسد.</p>
    </article>
  </body>
</html>