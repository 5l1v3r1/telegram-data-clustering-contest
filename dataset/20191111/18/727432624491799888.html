<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/na-er-det-viktig-at-du-ikke-gjor-denne-ventiltabben/61239731"/>
    <meta property="og:site_name" content="Dinside"/>
    <meta property="article:published_time" content="2019-11-11T18:00:00+00:00"/>
    <meta property="og:title" content="Nå er det viktig at du ikke gjør denne ventiltabben"/>
    <meta property="og:description" content="Unngå dårlig inneklima, lekkasjer og vannskader."/>
  </head>
  <body>
    <article>
      <h6 class="kicker">Vintertips til boligen</h6>
      <h1>Nå er det viktig at du ikke gjør denne ventiltabben</h1>
      <h2>Unngå dårlig inneklima, lekkasjer og vannskader.</h2>
      <address><time datetime="2019-11-11T18:00:00+00:00">11 Nov 2019, 18:00</time> by <a rel="author">Berit B. Njarga</a></address>
      <p>Kulda og det store snøfallet vi har opplevd mange steder i landet den siste tiden, og på Østlandet spesielt siste døgnet, er ingen spøk for boligen din. Heldigvis kan mange av utfordringene løses med litt egeninnsats.</p>
      <p>Det første du bør gjøre er å <a href="https://www.dinside.no/908820/ventiler-bor-vaere-aapne-om-vinteren">åpne ventilene</a>, selv om det er kaldt ute. Ja, du leste riktig.</p>
      <h3>Hold ventilene åpne</h3>
      <p>Stenger du alle ventiler om vinteren for å unngå kald trekk, kan luftskiftet i boligen bli for lite, ifølge <a href="https://www.sintef.no/siste-nytt/forebygg-vinterskader-pa-huset-ditt/">Sintef</a>. Det kan utvikle seg til å bli en fuktbombe.</p>
      <related>
        <a href="https://www.dinside.no/bolig/boligen-bor-luftes-annenhver-time/61662924"/>
      </related>
      <p>Resultatet blir gjerne at det hoper seg opp fukt, som igjen fører til at det dugger og rimer på vinduene. Det kan også føre til kondens og soppvekst på innsiden av dårlig isolerte yttervegger bak møbler og skap.</p>
      <p>I tillegg kan dårlig ventilasjon øke sannsynligheten for heksesot, som er svarte skjemmende flekker som setter seg på vegger og i taket. For selv om det er <a href="https://www.dinside.no/876963/har-funnet-aarsaken-til-heksesot">sammensatte årsaker til at heksesot blir dannet</a>, er det et fellestrekk som går igjen.</p>
      <p>– Et fellestrekk ved denne typen sverteskader er at de forekommer sammen med partikler i inneluft og SVOC («Semi Volatile Organic Compounds»), som er tungt flyktige organiske forbindelser. Ventilasjon tynner ut mengden partikler og SVOC, og bidrar dermed til redusert risiko for heksesot, har Mads Mysen, seniorforsker i Sintef uttalt til Dinside tidligere.</p>
      <figure>
        <img src="https://dbstatic.no/61239733.jpg?imageId=61239733&amp;x=0&amp;y=0&amp;cropw=100&amp;croph=99.9&amp;width=512&amp;height=341"/>
        <figcaption><b>GAMLE RØR?</b> Sørg for å holde temperaturen på over 0 grader, hvis du har gamle vannrør i boligen. Foto: BERIT B. NJARGA Vis mer</figcaption>
      </figure>
      <h3>Unngå vannskader</h3>
      <p>Som Dinside tidligere har skrevet, har svært mange norske boliger <a href="https://www.dinside.no/910223/fare-for-vannskader-i-eldre-boliger">gamle rør som er i ferd med å gå ut på dato</a>.</p>
      <p>
        <b>Og det er nettopp <a href="https://www.dinside.no/911142/disse-rorene-er-mest-utsatte-for-frost">kobberrør fra 50- eller 70- tallet som er mest utsatt for frost</a>. Har du slike rør i din bolig lønner det seg å alltid holde temperaturen over null grader i rom med rør.</b>
      </p>
      <p>Har du derimot nyere plastrør, er faren for at de skal fryse minimal.</p>
      <p>Skal du reise bort på vinteren, er rådet fra Sintef Byggforsk å stenge hovedkrana og tømme rørene for vann.</p>
      <related>
        <a href="https://www.dinside.no/bolig/slik-unngar-du-at-det-dugger-inne/61724536"/>
      </related>
      <h3>Fjern snø fra taket</h3>
      <p>Ifølge Sintef kollapser flere bygninger i Norge årlig på grunn av snø. Når du må måke av taket, <a href="https://www.dinside.no/887499/burde-du-maake-taket">avhenger av alderen på boligen din</a>.</p>
      <p>Er den bygget før 1979, bør det ikke være mer enn 50 centimeter snø på taket. Og når mildværet kommer, og snøen blir våt, tåler det enda mindre. Nyere bygninger kan tåle litt mer - normalt skal de tåle 120 centimeter tørr snø og 90 centimeter våt snø.</p>
      <p>Sintef skriver på sine nettsider at du bør måke taket jevnt, og la det gjerne være igjen et lag med snø på takflaten, da unngår du å skade taktekkingen.</p>
      <p>
        <i>Deler av artikkelen har vært publisert også tidligere.</i>
      </p>
      <related>
        <h4>LES OGSÅ:</h4>
        <a href="https://www.dinside.no/bolig/slik-holder-du-varmen-hjemme/61241882"/>
      </related>
    </article>
  </body>
</html>