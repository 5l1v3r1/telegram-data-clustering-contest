<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/11/science-technology/rosos-astronaytis-tis-nasa-krouei-ton-kodona-tou-kindynou-gia-tous-asteroeideis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-11T18:27:27+00:00"/>
    <meta property="og:title" content="Ρώσος αστροναύτης της NASA κρούει τον κώδωνα του κινδύνου για τους αστεροειδείς"/>
    <meta property="og:description" content="ο Ρώσος αστροναύτης της NASA και πιλότος της διαστημικής αποστολής «Apollo 9», Ράστι Σβάικαρτ, μίλησε για το υπαρκτό σενάριο της σύγκρουσης ενός αστεροειδούς με τη Γη, έκρουσε τον κώδωνα του κινδύνου σχετικά και κατέθεσε την δική του άποψη για την αντιμετώπιση μιας τέτοιας απειλής."/>
  </head>
  <body>
    <article>
      <h6 class="kicker">Ασπίδα προστασίας</h6>
      <h1>Ρώσος αστροναύτης της NASA κρούει τον κώδωνα του κινδύνου για τους αστεροειδείς</h1>
      <h2>ο Ρώσος αστροναύτης της NASA και πιλότος της διαστημικής αποστολής «Apollo 9», Ράστι Σβάικαρτ, μίλησε για το υπαρκτό σενάριο της σύγκρουσης ενός αστεροειδούς με τη Γη, έκρουσε τον κώδωνα του κινδύνου σχετικά και κατέθεσε την δική του άποψη για την αντιμετώπιση μιας τέτοιας απειλής.</h2>
      <address><time datetime="2019-11-11T18:27:27+00:00">11 Nov 2019, 18:27</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ποιος δεν έχει δει την ταινία καταστροφής του Μάικλ Μπέι «Αρμαγεδδών» με τους Μπρους Γουίλις, Μπεν Αφλεκ, Λιβ Τάιλερ, Μπίλι Μπομπ Θόρντον και Στιβ Μπουσέμι, όπου ένας αστεροειδής απειλεί να αφανίσει τη Γη;</p>
      <p>Παραμονές της δεύτερης διέλευσης μέσα στη χρονιά ενός γνωστού στους ειδικούς αστεροειδούς, του «δυνητικά επικίνδυνου» 481394, ο Ρώσος αστροναύτης της NASA και πιλότος της διαστημικής αποστολής «Apollo 9», Ράστι Σβάικαρτ, μίλησε για το υπαρκτό σενάριο της σύγκρουσης ενός αστεροειδούς με τη Γη, έκρουσε τον κώδωνα του κινδύνου σχετικά και κατέθεσε την δική του άποψη για την αντιμετώπιση μιας τέτοιας απειλής.</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <p>Μιλώντας στο ρωσικό ειδησεογραφικό δίκτυο «Russia Today», ο Ρώσος αστροναύτης επεσήμανε ότι «οι αστεροειδείς περιστρέφονται γύρω από τον Ήλιο με τον ίδιο τρόπο που κάνει η Γη» οπότε «αργά ή γρήγορα, η Γη και κάποιος αστεροειδής θα διασταυρωθούν».</p>
      <p>Κατά τον ίδιο: «Yπήρξαν μαζικές εξαφανίσεις στο παρελθόν... Επομένως, ναι, μια πόλη μπορεί να καταστραφεί, μια ήπειρος μπορεί να καταστραφεί και η ζωή στον πλανήτη μπορεί να καταστραφεί. Ο πολιτισμός είναι πολύ εύθραυστος. Έτσι, δεν χρειαζόμαστε πολλά για να καταστρέψουμε τον πολιτισμό».</p>
      <p>Τι μπορεί να γίνει λοιπόν;</p>
      <p>Σύμφωνα με τον Ρώσο πιλότο, ο οποίος έχει περάσει 241 ώρες στο διάστημα στην αποστολή «Apollo 9», δεν υπάρχουν και πολλοί τρόποι για να αποσοβηθεί ένα σενάριο καταστροφής μιας πόλης, μιας ηπείρου, της ίδιας της Γης.</p>
      <p>«Δεν είναι απαραίτητο να τινάξουμε στον αέρα το εισερχόμενο αντικείμενο, όπως ο Μπρους Γουίλις στην ταινία "Αρμαγεδδών"» τόνισε χαρακτηριστικά.</p>
      <p>Το μόνο που πρέπει να κάνουμε, είπε, είναι να «το επιβραδύνουμε ή να το επιταχύνουμε λίγο, χρησιμοποιώντας τη διαστημική τεχνολογία, ώστε να φτάνει ελαφρώς μπροστά από τη Γη ή πίσω από τη Γη».</p>
      <p>Δηλαδή, «δεν χρειάζεται να αλλάξουμε την τροχιά του, απλώς να αλλάξουμε την ώρα άφιξής του σε αυτό το σημείο», πρόσθεσε.</p>
      <p>Κατά τον ίδιο η αλλαγή της ώρας του ραντεβού με έναν επικίνδυνο αστεροειδή που μπορεί να προκαλέσει μια καταστροφική σύγκρουση, μπορεί να γίνει μέσω της δημιουργίας μιας ασπίδας. «Μία παγκόσμια αμυντική ασπίδα γύρω από τον πλανήτη μας θα μπορούσε να σώσει το ανθρώπινο είδος από τους αστεροειδείς, πριν να είναι πολύ αργά» κατέληξε.</p>
      <p>Ο Ράστι είναι συνιδρυτής μιας μη κυβερνητικής οργάνωσης, της B612 Foundation, η οποία υποστηρίζει την δημιουργία μιας παγκόσμιας αμυντικής ασπίδας. Μαζί με άλλους αστροναύτες όπως ο Δρ Έντουαρντ Λου και αστρονόμους όπως Χάρολντ Ρέιτσμα, προσπαθούν να αφυπνίσουν επιστήμονες και εθνικές κυβερνήσεις προκειμένου να συνεργαστούν για έναν τρόπο εκτροπής των αστεροειδών με την βοήθεια μιας αμυντική ασπίδας.</p>
      <p>Να σημειωθεί ότι ως εκ θαύματος δεν θρηνήσαμε θύματα όταν μετεωρίτης έπεσε στο Τσελιαμπίνσκ, στη Ρωσία, το 2013.</p>
      <p> </p>
      <p>
        <a href="https://www.tanea.gr/2019/11/10/greece/epanastatiki-aytoamyna-sto-at-eksarxeion-emfanizotan-kathe-1i-tou-mina-o-katazitoumenos/">Επαναστατική Αυτοάμυνα: Στο ΑΤ Εξαρχείων εμφανιζόταν κάθε 1η του μηνα ο καταζητούμενος</a>
      </p>
    </article>
  </body>
</html>