<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/11/scovata-vulnerabilita-mette-rischio-popolari-smartphone-android-cui-pixel-2-nexus-6p-galaxy-s8-680554/"/>
    <meta property="og:site_name" content="AndroidWorld"/>
    <meta property="article:published_time" content="2019-11-11T18:24:36+00:00"/>
    <meta property="og:title" content="Scovata vulnerabilità che mette a rischio alcuni popolari smartphone Android tra cui Pixel 2, Nexus 6P e Galaxy S8+"/>
    <meta property="og:description" content="È stata scoperta una vulnerabilità in diversi modelli di smartphone Android che riguarda il modulo telefonico e che espone i..."/>
  </head>
  <body>
    <article>
      <h1>Scovata vulnerabilità che mette a rischio alcuni popolari smartphone Android tra cui Pixel 2, Nexus 6P e Galaxy S8+</h1>
      <address><time datetime="2019-11-11T18:24:36+00:00">11 Nov 2019, 18:24</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>È stata scoperta una vulnerabilità in diversi modelli di smartphone Android che <b>riguarda il modulo telefonico</b> e che espone i dispositivi a possibili attacchi da parte di malintenzionati. In particolare <b>la falla può essere sfruttata avendo diretto accesso al telefono oppure sfruttando un accessorio Bluetooth</b> a sua volta vulnerabile. Questa condizione, consentirebbe di ottenere informazioni di varia natura: dai codici IMEI e IMSI, alla possibilità di intercettare le chiamate o reindirizzare telefonate e traffico internet.</p>
      <p>I ricercatori, che presenteranno l’esito della loro analisi a dicembre, hanno annunciato che <b>sono affetti almeno una decina di smartphone Android tra i più popolari</b>. Non sono stati comunicati tutti i modelli interessati, ma sappiamo che tra questi ci sono <a href="https://www.androidworld.it/tag/google-pixel-2/">Google Pixel 2</a>, <a href="https://www.androidworld.it/tag/samsung-galaxy-s8-plus/">Samsung Galaxy S8+</a> e <a href="https://www.androidworld.it/tag/huawei-nexus-6p/">Huawei Nexus 6P</a>.</p>
      <p>Entrando più nello specifico la vulnerabilità è stata rinvenuta <b>nel firmware che gestisce l’acceso al modulo telefonico</b>. Data la natura fondamentale di questo componente di solito rimane inaccessibile a praticamente tutti i servizi e le app del dispositivo. In alcuni telefoni però i ricercatori hanno notato che è stato lasciata la possibilità di utilizzare dei comandi AT anche attraverso un accessorio connesso via Bluetooth. <b>L’impatto di questi comandi varia da telefono a telefono</b> e nei casi peggiori consente di prendere il controllo del traffico voce e dati.</p>
      <p>Quindi <b>non tutti sono esposti agli stessi comandi o possono essere manipolati allo stesso modo</b>. Tuttavia anche se si tratta di <b>un exploit non particolarmente difficile</b>, per poter avvenire è necessario che si verifichino alcune condizioni. Oltre all’uso di dispositivi vulnerabili connessi via Bluetooth è anche possibile effettuare un attacco connettendo il telefono a un PC con un cavo USB.</p>
      <p>I ricercatori hanno interpellato alcune aziende interessate: Samsung ha dichiarato che <b>la falla verrà chiusa con le prossime patch di sicurezza</b>, Huawei ha declinato ogni commento, mentre Google ha affermato che le problematiche evidenziate sono in linea con le specifiche Bluetooth e che <b>non si verificano sui Pixel con gli ultimi aggiornamenti di sicurezza</b>. Chi fosse interessato può trovare <a href="https://www.documentcloud.org/documents/6543391-ATFuzzer.html">qui</a> il testo della ricerca (in inglese).</p>
      <p>Via: <a href="https://techcrunch.com/2019/11/08/android-baseband-flaws/">TechCrunch</a></p>
    </article>
  </body>
</html>