<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/11/etep-140-ekat-anavathmisi-limaniou-peiraia"/>
    <meta property="og:site_name" content="euronews"/>
    <meta property="article:published_time" content="2019-11-11T18:54:40+00:00"/>
    <meta property="og:title" content="ΕΤΕπ: 140 εκατ. για την αναβάθμιση του λιμανιού του Πειραιά"/>
    <meta property="og:description" content="Σύμφωνα με τον ΟΛΠ το δάνειο, αυτό είναι το μεγαλύτερο που έχει χορηγήσει ποτέ η ΕΤΕπ για λιμενικά έργα στην Ελλάδα"/>
  </head>
  <body>
    <article>
      <h1>ΕΤΕπ: 140 εκατ. για την αναβάθμιση του λιμανιού του Πειραιά</h1>
      <address><time datetime="2019-11-11T18:54:40+00:00">11 Nov 2019, 18:54</time> by <a rel="author">euronews </a></address>
      <p>Η Ευρωπαϊκή Τράπεζα Επενδύσεων () συμφώνησε σήμερα επίσημα να χορηγήσει 140 εκατ. ευρώ για να στηρίξει την επέκταση και αναβάθμιση του λιμανιού του Πειραιά, που είναι το κύριο λιμάνι της Ελλάδας.</p>
      <p>Σύμφωνα με τον ΟΛΠ το δάνειο, αυτό που είναι το μεγαλύτερο που έχει χορηγήσει ποτέ η ΕΤΕπ για λιμενικά έργα στην Ελλάδα, θα στηρίξει μέρος από τις επενδύσεις συνολικού ύψους άνω των 600 εκατ. ευρώ στο λιμάνι του Πειραιά.</p>
      <p>Το 20ετές δάνειο υπεγράφη στην Αθήνα παρουσία του Πρωθυπουργού της Ελλάδας κ. Κυριάκου Μητσοτάκη, του Προέδρου της Κίνας κ. Σι Τζινπίνγκ και του προέδρου της COSCO Shipping Corporation κ. Xu Lirong, από τον κ. Andrew McDowell, Αντιπρόεδρο της Ευρωπαϊκής Τράπεζας Επενδύσεων τον Πρόεδρο Οργανισμού Λιμένος Πειραιώς Α.Ε. κ. Yu Zenggang και τον κ. Αθανάσιο Λιάγκο, μέλος του Διοικητικού Συμβουλίου του Οργανισμού Λιμένος Πειραιώς Α.Ε.</p>
      <p>Ο Αντιπρόεδρος της Ευρωπαϊκής Τράπεζας Επενδύσεων, κ. Andrew McDowell, δήλωσε ότι «η ανάπλαση του λιμανιού του Πειραιά θα ενισχύσει τις συνδέσεις μεταξύ της Ελλάδας και υπόλοιπου κόσμου και θα εξασφαλίσει στη χώρα έναν παγκόσμιας κλάσης θαλάσσιο κόμβο logistics».</p>
      <p>Από την πλευρά του ο πρόεδρος του Οργανισμού Λιμένος Πειραιώς ΑΕ κ Yu Zenggang δήλωσε ότι «οι πρόσφατες επενδύσεις δείχνουν πώς οι επενδύσεις στο λιμάνι του Πειραιά μπορούν να στηρίξουν την οικονομική ανάπτυξη και να είναι επωφελείς για την Ελλάδα».</p>
      <p>Η πρώτη δόση ύψους 100 εκατ. ευρώ υπεγράφη σήμερα και το υπόλοιπο ποσό θα εκταμιευτεί παράλληλα με την πρόοδο των έργων.</p>
      <p>Εγγυητής του δανείου της ΕΤΕπ είναι η Τράπεζα Εξαγωγών - Εισαγωγών της Κίνας (CEXIM) και η σχετική σύμβαση εγγύησης μεταξύ ΟΛΠ - CEXIM επίσης υπεγράφη σήμερα παρουσία της Προέδρου της CEXIM κας HU Xiaolian και του κ. Αθανάσιου Λιάγκου από την ΟΛΠ Α.Ε.</p>
      <p>Οι νέες επενδύσεις στο λιμάνι του Πειραιά περιλαμβάνουν τη δημιουργία ενός νέου κέντρου logistics, την κατασκευή ενός νέου κέντρου εξυπηρέτησης επιβατών κρουαζιέρας, την επέκταση των σταθμών διακίνησης αυτοκινήτων, τη βελτίωση της ναυπηγοεπισκευαστικής ζώνης και την αναβάθμιση του σταθμού εμπορευματοκιβωτίων.</p>
      <p>Αναμένεται ότι θα στηρίξουν την οικονομική ανάπτυξη και την απασχόληση στο σύνολο της χώρας, θα μειώσουν το κόστος των μεταφορών και θα επιτρέψουν την αύξηση του τουρισμού κρουαζιέρας και των θαλάσσιων μεταφορών εμπορευμάτων.</p>
      <p>Το λιμάνι του Πειραιά είναι το λιμάνι με τη μεγαλύτερη διακίνηση εμπορευματοκιβωτίων στη Μεσόγειο, και κατατάσσεται 32ο παγκοσμίως.</p>
      <p>Για το 2018 το οικονομικό και κοινωνικό αποτύπωμα της ΟΛΠ.ΑΕ εκτιμάται βάσει στοιχείων της εταιρείας, διεθνών μοντέλων και στατιστικών πηγών ως εξής:</p>
      <p>-Συνολικά η οικονομική προστιθέμενη αξία της ΟΛΠ ΑΕ αναλογεί σε 0.4% του ΑΕΠ (για το 2018).</p>
      <p>-Συνεισέφερε 18.3 εκ. σε φόρους και 14.3εκ. σε ασφαλιστικές εισφορές.</p>
      <p>-Στήριξε 1272 τοπικούς και εθνικούς προμηθευτές με συνολική προμηθευτική δαπάνη προς αυτούς κοντά στα 49εκ.ευρώ</p>
      <p>-δαπάνησε 426 χιλ.ευρώ σε ενέργειες Εταιρικής Υπευθυνότητας</p>
      <p>-Στήριξε 1016 άμεσες θέσεις εργασίας, 1903 έμμεσες θέσεις εργασίας και 1190 επαγόμενες θέσεις εργασίας</p>
      <p>-Δαπάνησε πάνω από 4.2 εκ.ευρώ για να διασφαλίσει την υγεία και την ασφάλεια των εργαζομένων</p>
      <p>-Δαπάνησε πάνω από 1.800.000 ευρώ σε υπηρεσίες με στόχο την προστασία του περιβάλλοντος, και μείωσε τις εκπομπές αερίων του θερμοκηπίου από την εγκατάσταση του Φωτοβολταϊκού Συστήματος, κατά 600tn CO2.</p>
    </article>
  </body>
</html>