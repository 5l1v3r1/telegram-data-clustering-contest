<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uppcl-pf-scam-ap-mishra-sent-to-jail-after-remand-ended-2842976.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T01:33:02+00:00"/>
    <meta property="og:title" content="पीएफ घोटाला : एपी मिश्रा की रिमांड खत्म, भेजे गए जेल"/>
    <meta property="og:description" content="पीएफ घोटाले में मुख्य आरोपित के तौर पर गिरफ्तार किए गए पूर्व एमडी एपी मिश्र की तीन दिन की रिमाण्ड रविवार सुबह 10 बजे खत्म हो गई। इसके बाद ही उन्हें फिर जेल भेज दिया गया। जेल जाने से पहले उनका..."/>
  </head>
  <body>
    <article>
      <h1>पीएफ घोटाला : एपी मिश्रा की रिमांड खत्म, भेजे गए जेल</h1>
      <address><time datetime="2019-11-11T01:33:02+00:00">11 Nov 2019, 01:33</time> by <a rel="author">प्रमुख संवाददाता, लखनऊ।</a></address>
      <p>पीएफ घोटाले में मुख्य आरोपित के तौर पर गिरफ्तार किए गए पूर्व एमडी एपी मिश्र की तीन दिन की रिमाण्ड रविवार सुबह 10 बजे खत्म हो गई। इसके बाद ही उन्हें फिर जेल भेज दिया गया। जेल जाने से पहले उनका चिकित्सीय परीक्षण भी कराया गया।</p>
      <p>शनिवार को अन्य दोनों आरोपियों निदेशक सुधांशु कुमार द्विवेदी और सचिव प्रवीण कुमार गुप्ता को पहले ही जेल भेज दिया गया था। ईओडब्ल्यू के डीआईजी हीरा लाल ने बताया कि तीनों से पूछताछ के बाद करीब 25 ऐसे बिन्दु तैयार किये गए हैं जिन पर पड़ताल की जा रही है। साथ ही कई फाइलें अभी खंगाली जानी है।</p>
      <p>पूर्व एमडी एपी मिश्र के घर से जो दस्तावेज मिले थे, उनकी पड़ताल चल रही है। एपी मिश्र की रिमाण्ड सात नवम्बर की सुबह 10 बजे से शुरू हुई थी। इस दौरान उनसे तीन-तीन टीम ने पूछताछ की और अन्य दोनों आरोपियों से आमना-सामना भी कराया गया। इसके अलावा उनकी सम्पत्ति का पूरा ब्योरा अभी परिवारीजनों ने उपलब्ध नहीं कराया है। उनके अभी तक एचडीएफसी और स्टेट बैंक ऑफ इण्डिया के ही दो खातों का पता चल सका है।</p>
      <p>ईओडब्ल्यू के अफसरों ने बताया कि सोमवार को परिवारीजनों अन्य खातों के बारे में पूछा जायेगा। साथ ही कुछ एफडी के बारे में भी पता लगाया जा रहा है। उधर सचिव प्रवीण कुमार गुप्ता के आगरा स्थित घर पर तलाशी के समय कोई नहीं मिला था। अब उनके बेटे को भी पूछताछ के लिये बुलाने जाने की बात कही जा रही है।</p>
    </article>
  </body>
</html>