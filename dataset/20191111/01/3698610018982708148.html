<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/yakscho-ukrayina-viyde-z-minska-z-rosiyi-mozhut-znyati-sankciyi-arahamiya-329158_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T01:59:00+00:00"/>
    <meta property="og:title" content="Якщо Україна вийде з Мінська, з Росії можуть зняти санкції – Арахамія"/>
    <meta property="og:description" content="Лідер фракції СН висловив сумнів, що в Україні існують зацікавлені у знятті санкцій з РФ люди."/>
  </head>
  <body>
    <article>
      <h1>Якщо Україна вийде з Мінська, з Росії можуть зняти санкції – Арахамія</h1>
      <h2>Лідер фракції СН висловив сумнів, що в Україні існують зацікавлені у знятті санкцій з РФ люди.</h2>
      <address>
        <time datetime="2019-11-11T01:59:00+00:00">11 Nov 2019, 01:59</time>
      </address>
      <p>Ідея партії "Голос" щодо <a href="https://dt.ua/POLITICS/gricenko-vkazav-na-nebezpeku-zaproponovanogo-golosom-vihodu-z-minska-329035_.html"><b>виходу з Мінських угод</b></a> – це негативна ідея, оскільки через такий поворот з Росії можуть зняти санкції, заявив глава парламентської фракції "Слуга народу" Давид Арахамія на брифінгу після з'їзду партії "Слуга народу", повідомляє <a href="https://news.liga.net/politics/news/arahamiya-vyydem-iz-minskih-soglasheniy---s-rossii-snimut-sanktsii">Liga.net</a>.</p>
      <p>"Несподівано для мене чути таку заяву, тому що партію "Голос" я дуже шаную, поважаю їхні компетенції. Але я поспілкувався з кількома юристами-міжнародниками, вони взагалі не розуміють, як такі заяви можна робити. Тому що будь-який вихід з нашої ініціативи з мінських домовленостей означає майже автоматичне скасування багатьох санкцій проти РФ", – розповів він.</p>
      <p>Арахамія також висловив сумнів у тому, що в Україні хтось зацікавлений у тому, щоб з Росії зняли санкції.</p>
      <p>Як повідомлялося, 8 листопада політична <b><a href="https://dt.ua/POLITICS/golos-vistupila-za-vihid-ukrayini-z-minskih-ugod-328977_.html">партія "Голос" зробила заяву про необхідність виходу України з Мінських домовленостей</a></b> і заморожування наявної ситуації з Донбасом для зміцнення української економіки і військового потенціалу.</p>
      <p>"Поки повернути Крим і Донбас на умовах, прийнятних для України, неможливо", - йдеться в заяві.</p>
      <p>У партії вважають, що російська влада не готова до конструктивної розмови і продовжує політику, розпочату в 2014 році.</p>
      <p>"Україна має вийти з Мінських угод і зосередитися на державних інтересах: зупинитися, навести лад, зібрати сили і спланувати мир на своїх умовах. І реалізувати цей план з сильної позиції – тоді, коли для цього з'являться реальні можливості", – пояснили свою позицію в партії Святослава Вакарчука.</p>
      <footer>За матеріалами: <a href="https://dt.ua/go/aHR0cDovL25ld3MubGlnYS5uZXQv">liga.net</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>