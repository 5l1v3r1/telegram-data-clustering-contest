<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/prezident-boliviyi-ogolosiv-pro-vidstavku-na-tli-masovih-protestiv-329159_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T01:21:00+00:00"/>
    <meta property="og:title" content="Президент Болівії оголосив про відставку на тлі масових протестів"/>
    <meta property="og:description" content="Перед заявою про відставку Ево Моралес оголосив у країні позачергові загальні вибори."/>
  </head>
  <body>
    <article>
      <h1>Президент Болівії оголосив про відставку на тлі масових протестів</h1>
      <h2>Перед заявою про відставку Ево Моралес оголосив у країні позачергові загальні вибори.</h2>
      <address>
        <time datetime="2019-11-11T01:21:00+00:00">11 Nov 2019, 01:21</time>
      </address>
      <p><b><a href="https://dt.ua/WORLD/prezident-boliviyi-zayaviv-pro-sprobu-derzhavnogo-perevorotu-329057_.html">Президент Болівії Ево Моралес</a></b> повідомив, що добровільно складає повноваження. Його заяву транслювала радіостанція Pio Doce в неділю, 10 листопада. Моралес також направив офіційне прохання про відставку до парламенту країни.</p>
      <p>"Я йду заради миру та попередження більшого насильства щодо тих, хто підтримує мене, своєї команди, моєї сім'ї, будинки яких були спалені", - заявив президент Болівії.</p>
      <p>Слідом за Моралесом у відставку подав і віце-президент Болівії Альваро Гарсія-Лінера.</p>
      <p>За кілька годин до цього президент Болівії оголосив про проведення в країні позачергових парламентських виборів з повним оновленням складу болівійського центрвиборчкому – Вищого виборчого суду.</p>
      <p>Заяву про відставку Моралес подав, вже перебуваючи не в столиці. Він залишив Ла-Пас після того, як командувач Збройних сил Болівії Вільямс Каліман публічно закликав президента достроково скласти повноваження.</p>
      <p>Ево Моралес подав у відставку на тлі масових протестів у Болівії, коли до протестувальників приєдналися армія і поліцейські підрозділи.</p>
      <p>Протести у Болівії спалахнули 20 жовтня, коли Вищий виборчий суд оголосив <b><a href="https://dt.ua/WORLD/u-boliviyi-proyshli-vibori-lidiruye-chinniy-prezident-evo-morales-327287_.html">переможцем першого туру президентських виборів Ево Моралеса</a></b>, незважаючи на численні порушення й фальсифікації, зафіксовані спостерігачами.</p>
      <p>Опозиційний кандидат Карлос Меса оголосив, що не визнає результатів виборів, звинувативши владу в шахрайстві.</p>
      <p>Протестувальники підпалили будинок губернатора департаменту Оруро Віктора Васкеса, а також розграбували і підпалили будинок сестри Моралеса Естер, взяли в облогу центральні офіси загальнонаціональної державної радіостанції Radio Patria Nueva і державного телеканалу Bolivia TV у Ла-Пасі.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>