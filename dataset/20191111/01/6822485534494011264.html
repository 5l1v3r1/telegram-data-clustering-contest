<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820001.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T01:30:00+00:00"/>
    <meta property="og:title" content="آب خلیج‌فارس به استان یزد منتقل می‌شود"/>
    <meta property="og:description" content=" به گزارش ایرنا، محمدعلی طالبی یکشنبه‌شب در شورای اداری که با حضور رئیس‌جمهوری برگزار شد افزود: ظرفیت خط انتقال آب خلیج‌فارس به گونه‌ای است که امکان افزایش سهمیه اختصاصی دارد."/>
  </head>
  <body>
    <article>
      <h1>آب خلیج‌فارس به استان یزد منتقل می‌شود</h1>
      <address>
        <time datetime="2019-11-11T01:30:00+00:00">11 Nov 2019, 01:30</time>
      </address>
      <p>استاندار یزد گفت آب خلیج‌فارس سال آینده به این استان منتقل می‌شود که امیدواریم سهمیه آن برای مردم و استفاده آنها ۲ برابر شود.</p>
      <p> به گزارش ایرنا، محمدعلی طالبی یکشنبه‌شب در شورای اداری که با حضور رئیس‌جمهوری برگزار شد افزود: ظرفیت خط انتقال آب خلیج‌فارس به گونه‌ای است که امکان افزایش سهمیه اختصاصی دارد.</p>
      <p>وی ادامه داد: همچنین در ارتباط با خط انتقال آب از دریای عمان نیز نیازمند سرمایه‌گذاری بخش‌خصوصی هستیم که در این رابطه صندوق توسعه‌ملی می‌تواند این بخش را یاری دهد.</p>
      <p>استاتدار یزد اظهار داشت: رئیس‌جمهوری از شفافیت و مبارزه با فساد  صحبت کردند و مدیران این استان  کاملا با این واژه‌ها آشنا هستند چون الگویی را تحت عنوان حکمرانی خوب با همین شاخص دنبال کردیم.</p>
      <p>طالبی خاطر نشان کرد: برنامه‌ریزی و تدوین سند آمایش را به عنوان یکی از اولویت‌های استان دنبال می‌کنیم و خیلی از مشکلاتی که استان با آن مواجه است ناشی از نبود این سند است.</p>
      <p>وی از استخراج اولویت‌های راهبردی در قالب سند آمایش خبر داد و تصریح کرد:  چهار محور به عنوان اولویت در نظر گرفته شده که شامل توسعه متوازن، محیط زیست و مدیریت مصرف‌آب، اقتصاد دانش بنیان و توجه به گردشگری، میراث فرهنگی و خدمات برتر است.</p>
      <p>این مسئول گفت: توجه به اقتصاد دانش‌بنیان راهکار مشکل اشتغال  است و یزد یکی از  استان‌ها  با کمترین نرخ بیکاری بوده ولی در سال‌های گذشته با مهاجرت‌های بی‌رویه  که صورت گرفته شاهد بیکاری قشر تحصیل‌کرده و زنان هستیم.</p>
      <p>نشست شورای اداری یزد یکشنبه شب با حضور آقای روحانی رئیس جمهوری برگزار شد و همزمان ۵۰۰ طرح عمرانی، تولیدی و زیرساختی از طریق ویدئو کنفرانس در استان به بهره برداری رسید.</p>
    </article>
  </body>
</html>