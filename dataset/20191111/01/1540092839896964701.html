<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196930/volivia-to-mexiko-prosferei-asylo-ston-evo-morales-ypiresiaki-proedros-i-tzanine-anies"/>
    <meta property="og:site_name" content="CNN.gr"/>
    <meta property="article:published_time" content="2019-11-11T01:34:25+00:00"/>
    <meta property="og:title" content="Βολιβία: Το Μεξικό προσφέρει άσυλο στον Έβο Μοράλες - Υπηρεσιακή πρόεδρος η Τζανίνε Άνιες"/>
    <meta property="og:description" content="Ο υπουργός Εξωτερικών του Μεξικού Μαρσέλο Εμπράρδ προσέφερε την Κυριακή (10/11) άσυλο στον Έβο Μοράλες εάν το επιθυμεί μετά την παραίτησή του από την προεδρία..."/>
  </head>
  <body>
    <article>
      <h1>Βολιβία: Το Μεξικό προσφέρει άσυλο στον Έβο Μοράλες - Υπηρεσιακή πρόεδρος η Τζανίνε Άνιες</h1>
      <h2>Ο υπουργός Εξωτερικών του Μεξικού Μαρσέλο Εμπράρδ προσέφερε την Κυριακή (10/11) άσυλο στον Έβο Μοράλες εάν το επιθυμεί μετά την παραίτησή του από την προεδρία της Βολιβίας και γνωστοποίησε ότι η μεξικανική πρεσβεία έχει ήδη υποδεχθεί περίπου είκοσι κυβερνητικούς αξιωματούχους και κοινοβουλευτικούς.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 03:34 , 11 November 2019</p>
      <p>Ο Μεξικανός πρόεδρος Αντρές Μανουέλ Λόπες Ομπραδόρ τόνισε νωρίτερα μέσω Twitter ότι η κυβέρνησή του κατέγραψε την <i><b>«</b></i><b>υπεύθυνη συμπεριφορά του προέδρου της Βολιβίας Έβο Μοράλες, ο οποίος προτίμησε να παραιτηθεί παρά να εκθέσει τον λαό του στη βία</b>».</p>
      <p>Ο Εμπράρδ σημείωσε ότι «<b>το Μεξικό, όπως ορίζει η παράδοσή του (σ.σ. να προσφέρει) άσυλο και να μην επεμβαίνει στα εσωτερικά άλλων χωρών, υποδέχθηκε 20 πρόσωπα που ανήκουν στην κυβέρνηση και στο κοινοβούλιο της Βολιβίας στην επίσημη κατοικία (του Μεξικανού πρέσβη) στη Λα Πας, και, εάν το αποφασίσει, θα προσφέρουμε επίσης άσυλο στον Έβο Μοράλες</b>».</p>
      <p>Ο επικεφαλής της μεξικανικής διπλωματίας έκανε λόγο για «<b>μια συνεχιζόμενη στρατιωτική επιχείρηση στη Βολιβία, την οποία απορρίπτουμε</b>», καθώς είναι «<b>παρόμοια με τα τραγικά γεγονότα που αιματοκύλισαν τη Λατινική Αμερική τον προηγούμενο αιώνα</b>».</p>
      <p>«<b>Το Μεξικό παραμένει προσηλωμένο στη θέση του για τον σεβασμό της δημοκρατίας και των θεσμών. Όχι στα πραξικοπήματα</b>», συμπλήρωσε ο ΥΠΕΞ του Μεξικού.</p>
      <h3>Υπηρεσιακή πρόεδρος η δεύτερη αντιπρόεδρος της Γερουσίας</h3>
      <p>Η δεύτερη αντιπρόεδρος της Γερουσίας της Βολιβίας Τζανίνε Άνιες ανακοίνωσε ότι θα αναλάβει ρόλο υπηρεσιακής προέδρου, αφού ο πρόεδρος της χώρας Έβο Μοράλες, ο αντιπρόεδρός του Άλβαρο Γκαρσία Λινέρα, η πρόεδρος της Γερουσίας Αντριάνα Σαλβατιέρα Αριάσα, ο πρώτος αντιπρόεδρος της Γερουσίας και ο πρόεδρος της Βουλής παραιτήθηκαν.</p>
      <p>Η Άνιες, πολιτικός που ανήκει σε παράταξη της κεντροδεξιάς αντιπολίτευσης, δικηγόρος, έκανε την ανακοίνωση μέσω της ηλεκτρονικής έκδοσης της εφημερίδας «Página 7».</p>
      <p>«<b>Θα πάω στη Λα Πας τη Δευτέρα για να αναλάβω την εξουσία με ομαλό τρόπο και να προκηρύξω νέες εκλογές</b>», δήλωσε αργότερα η Άνιες στο τηλεοπτικό δίκτυο Unitel.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196932/volivia-arxigos-astynomias-den-exei-ekdothei-entalma-syllipsis-toy-evo-morales">Βολιβία - Αρχηγός αστυνομίας: Δεν έχει εκδοθεί ένταλμα σύλληψης για τον Έβο Μοράλες</a>
        </li>
        <li>
          <a href="https://www.cnn.gr/news/kosmos/story/196931/ragdaies-exelixeis-sti-volivia-entalma-syllipsis-gia-ton-evo-morales">Ραγδαίες εξελίξεις στη Βολιβία: Ένταλμα σύλληψης για τον Έβο Μοράλες</a>
        </li>
        <li>
          <a href="https://www.cnn.gr/news/kosmos/story/196929/ispania-o-santseth-kalei-ola-ta-kommata-plin-vox-gia-na-arthei-to-politiko-adiexodo">Ισπανία: Ο Σάντσεθ καλεί όλα τα κόμματα, πλην Vox, για να αρθεί το πολιτικό αδιέξοδο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/18288/volivia">ΒΟΛΙΒΙΑ</a>
        </li>
        <li>
          <a href="https://www.cnn.gr/eidhseis/tag/54005/evo-morales">ΕΒΟ ΜΟΡΑΛΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/10/196917/snapshot/ASOEE.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196872/snapshot/2750595.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196877/snapshot/19-11-10_0031__DPX0819.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196902/snapshot/2559288.jpg"/>
      </figure>
    </article>
  </body>
</html>