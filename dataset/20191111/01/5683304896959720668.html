<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/11/child-rescued-from-water-in-kalavoor-alappuzha.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T01:12:00+00:00"/>
    <meta property="og:title" content="കുളത്തിൽ ഇളകിയതു മീനല്ല; അതു ജീവന്റെ പിടച്ചിൽ"/>
    <meta property="og:description" content="റോഡരികിലെ കുളത്തിൽ പായൽ‍ മാറിയ ഭാഗത്ത് വെള്ളം വല്ലാതെ ഇളകുന്നു. അതുവഴി സൈക്കിളിൽ പോയ ബാലുവും സുനിലും കരുതി മീനുകളാണെന്ന്. ശ്രദ്ധിച്ചുനോക്കിയപ്പോഴാണ്,.kalavoor. alappuzha. alappuzha news. kalavoor news. .Kerala News. Malayalam News. Manorama Online"/>
  </head>
  <body>
    <article>
      <h1>കുളത്തിൽ ഇളകിയതു മീനല്ല; അതു ജീവന്റെ പിടച്ചിൽ</h1>
      <address><time datetime="2019-11-11T01:12:00+00:00">11 Nov 2019, 01:12</time> by <a rel="author">മനോരമ ലേഖകൻ</a></address>
      <p>കലവൂർ (ആലപ്പുഴ)∙ റോഡരികിലെ കുളത്തിൽ പായൽ‍ മാറിയ ഭാഗത്ത് വെള്ളം വല്ലാതെ ഇളകുന്നു. അതുവഴി സൈക്കിളിൽ പോയ ബാലുവും സുനിലും കരുതി മീനുകളാണെന്ന്. ശ്രദ്ധിച്ചുനോക്കിയപ്പോഴാണ്, ഒരു കുഞ്ഞ് മുങ്ങിത്താഴുന്നു!</p>
      <p>ഇരുവരും എടുത്തുചാടി വെള്ളത്തിൽനിന്നു കോരിയെടുത്തതു രണ്ടരവയസ്സുകാരി സഫ്ന ഫാത്തിമയെ. ഇന്നലെ പകൽ രണ്ടോടെ സഹോദരങ്ങൾക്കൊപ്പം വീട്ടുമുറ്റത്തു കളിക്കുന്നതിനിടയിലാണു കുട്ടി കുളത്തിൽ വീണത്.</p>
      <p>കുളത്തിൽനിന്നു സഫ്നയെ രക്ഷിച്ച ബാലുവും സുനിലും ഒച്ച വച്ചപ്പോൾ ആളുകൾ കൂടി; പിന്നെ ആശുപത്രിയിലേക്കോടി. ഇപ്പോൾ മെഡിക്കൽ കോളജ് ആശുപത്രിയിൽ തീവ്രപരിചരണ വിഭാഗത്തിലുള്ള കുട്ടി അപകടനില തരണം ചെയ്തിട്ടുണ്ട്. മണ്ണഞ്ചേരി രണ്ടാം വാർഡിൽ പൊന്നാട് വടക്കേ തൈയിൽ നൗഷാദിന്റെയും വനിതാ സിവിൽ എക്സൈസ് ഓഫിസർ സൗമിലയുടെയും മകളാണു സഫ്ന. 3 മക്കളിലെ ഇരട്ടകളിൽ ഒരാൾ.</p>
      <p>
        <b>രക്ഷകർ</b>
      </p>
      <p>കാവുങ്കലിൽ വാടകയ്ക്കു താമസിച്ചു പഴയ സാധനങ്ങൾ പെറുക്കി വിറ്റും പൊതു ജലാശയങ്ങളിൽ ചൂണ്ടയിട്ടു മീൻ പിടിച്ചും ജീവിക്കുന്നവരാണു തമിഴ്നാട്ടുകാരായ ബാലുവും (40) സുനിലും (13). സുനിൽ മുഹമ്മ എബി വിലാസം എച്ച്എസ്എസിൽ എട്ടാം ക്ലാസ് വിദ്യാർഥിയാണ്.</p>
    </article>
  </body>
</html>