<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620894/%D8%A7%D8%AE%D8%AA%D9%84%D8%A7%D9%81-%D8%AD%D8%B3%D8%A7%D8%A8-%DB%8C%DA%A9-%D9%85%DB%8C%D9%84%DB%8C%D8%A7%D8%B1%D8%AF%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T01:18:00+00:00"/>
    <meta property="og:title" content="اختلاف حساب یک میلیاردی"/>
    <meta property="og:description" content="اخیرا برخی رسانه‌ها مطرح کرده‌ بودند که &quot; ۱۸ میلیارد دلار ارز ۴۲۰۰ تومانی برای واردات پرداخت شده اما کالایی وارد کشور نشده است&quot; که رئیس‌جمهور امروز در این زمینه شفاف‌سازی و اعلام کرد که &quot;این مبلغ به کالا تبدیل و وارد کشور شده و فقط یک میلیارد دلار اختلاف حساب است که تعزیرات حکومتی در حال رسیدگی است&quot;."/>
  </head>
  <body>
    <article>
      <h1>اختلاف حساب یک میلیاردی</h1>
      <h2>رییس جمهور در مورد ۱۸ میلیارد دلار شفاف‌سازی کرد</h2>
      <address>
        <time datetime="2019-11-11T01:18:00+00:00">11 Nov 2019, 01:18</time>
      </address>
      <p>
        <i>اخیرا برخی رسانه‌ها مطرح کرده‌ بودند که " ۱۸ میلیارد دلار ارز ۴۲۰۰ تومانی برای واردات پرداخت شده اما کالایی وارد کشور نشده است" که رئیس‌جمهور امروز در این زمینه شفاف‌سازی و اعلام کرد که "این مبلغ به کالا تبدیل و وارد کشور شده و فقط یک میلیارد دلار اختلاف حساب است که تعزیرات حکومتی در حال رسیدگی است".</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در اوایل سال گذشته در پی افزایش نرخ ارز، قرار شد که ارز ۴۲۰۰ تومانی به همه فعالان اقتصادی اختصاص یابد که این موضوع باعث افزایش تقاضای ارز برای واردات شد. البته اجرای این بسته ارزی عمر طولانی نداشت و از شانزدهم مرداد پارسال با اجرای بسته دوم ارزی تصمیم گرفته شد که ارز ۴۲۰۰ تومانی دیگر به همه کالاهای وارداتی تخصیص داده نشود و فقط برای تأمین کالاهای اساسی و دارو باشد و دیگر واردکنندگان با ورود به بازار ثانویه، ارز خود را از ارز حاصل از صادرات به غیر از نفت تأمین کنند.</p>
      <p>با این وجود بحث سر وقایع این سال پر فراز و نشیب همچنان ادامه دارد و نقدهایی تصمیمات مربوط به ارز ۴۲۰۰ تومانی وارد است. در این میان در ماه‌های اخیر اخباری مبنی بر گم شدن ۱۸ میلیارد دلار ارز دولتی نیز منتشر شد و برخی رسانه‌ها مدعی شدند که ۱۸ میلیارد دلار ارز دولتی در سال ۱۳۹۷ از کشور خارج شده اما کالایی در ازای آن وارد نشده است که رئیس جمهور در جریان "سفر کاروان تدبیر و امید" به استان یزد در جمع مردم درباره این مسئله توضیح داد.</p>
      <figure>
        <img src="https://aftabnews.ir/files/fa/news/1398/8/20/357688_379.jpg"/>
      </figure>
      <p>به گفته روحانی، از این مبلغ که بیشتر از ۱۸ میلیارد دلار است، ۷.۳ میلیارد دلار کالاهای اساسی مورد نیاز کشور از جمله جو، ذرت، کنجاله و اقلام دارویی و پزشکی وارد کشور شده است. ۱۲ میلیارد دلار دیگر هم کالا به کشور وارد شده که لیست آنها مشخص است و همه آنها تسویه حساب شدند. فقط یک میلیارد دلار اختلاف حساب است که تعزیرات حکومتی در حال رسیدگی به این موضوع است.</p>
      <p>رئیس‌جمهور همچنین از دستور به رئیس بانک مرکزی برای تهیه فهرستی از "همه پول‌های داده شده" خبر داد و گفت که مردم بدانند در این دولت یک ریال یا یک دلار هم گم نمی‌شود. آن در دوران گذشته بود که میلیاردها تومان گم شد و هنوز آن را پیدا نکرده‌ایم.</p>
    </article>
  </body>
</html>