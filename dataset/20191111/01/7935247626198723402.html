<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursada-orgutlendiler-her-yere-el-uzatiyorlar-15558yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T01:00:00+00:00"/>
    <meta property="og:title" content="Bursa'da örgütlendiler her yere el uzatıyorlar"/>
    <meta property="og:description" content="İsmini sosyal medya paylaşımlarından duyuyorduk. Meğer hepsi Bursa'da örgütlenmişler. Ankara merkezli bir yardım derneğinin arama..."/>
  </head>
  <body>
    <article>
      <h1>Bursa'da örgütlendiler her yere el uzatıyorlar</h1>
      <address><time datetime="2019-11-11T01:00:00+00:00">11 Nov 2019, 01:00</time> by <a rel="author">İhsan Aydın</a></address>
      <p>İsmini sosyal medya paylaşımlarından duyuyorduk. Meğer hepsi <b>Bursa</b>'da örgütlenmişler. </p>
      <p><b>Ankara</b> merkezli bir yardım derneğinin arama kurtarma birimini kurup <b>Bursa</b>'yı üs yapmışlar. </p>
      <p><b>Olay Meyda</b>'yı ziyaretlerinde <b>ANDA</b>'nın <b>Bursa</b>'dan yola çıkıp, devletin çağrısı ile sınırlarımızın ötesine kadar geçtiklerini öğrendik. </p>
      <p><b>Bursa</b>'da her türlü felaket anında görev yapacak <b>73</b> gönüllüye ulaşmışlar. </p>
      <p>Hepsi eğitimden geçmiş. <b>AFAD</b>'ın ve <b>UMKE</b>'nin ağır eğitimlerini tamamlamışlar. 7 il ve <b>KKTC</b>'de de ekipler toplanmış.</p>
      <p>Başkanlığını<b> Serkan Güngör</b>'ün<b>  </b>yaptığı<b> ANDA Arama Kurtarma</b>'dan <b>İsa Uysal, Fatih Sarı, Feyza Ateş </b>ve<b> Fatma Kılıç</b> ziyaretimize geldiler.</p>
      <figure>
        <img src="https://www.olay.com.tr/d/other/img_9300.jpg"/>
      </figure>
      <p>
        <b>ANDA</b>
      </p>
      <p> 5 yıl önce kurulmuş ama arama kurtarma örgütü geçen yıl oluşturulmuş.</p>
      <p>Eğitimleri de bitmiyor. Geride bıraktığımız hafta <b>Narlıdere</b>'de<b> </b>kanyon geçişi eğitimine devam ettiler.</p>
      <p><b>AFAD</b>'ın çağırdığı her yere gidiyorlar. Başkan Güngör en son <b>Denizli</b> depremi ve <b>Düzce</b> sel felaketinde görev aldıklarını, ekip olarak 7-9 yaşlarındaki çocukların cansız bedenlerini bulduklarını anlattı.</p>
      <p>ANDA Bursa'daki tüm arama kurtarma faaliyetlerine de katılıyor. </p>
      <p>Yaklaşan kışla birlikte <b>Uludağ</b>'da kaybolan ziyaretçiler içinde hazırlıklı olduklarını söylüyorlar.</p>
      <p>ANDA <b>Bursa Teknik Üniveristesi</b>'nden 100 dolayında bir başvuru almış. Bunlardan eğitimden geçen 30 dolayında gönüllüyü ekiplerine katıp kendi sayılarını 100'e çıkarmayı hedefliyorlar.</p>
      <p>İçlerinde doktordan öğretmene, tekstil işçisinden bankacıya kadar her sektörden insan var. </p>
      <p>Kadınlara, 'zor değil mi' diye sorduğumuzda söze hemen erkekler atlıyor. </p>
      <p>"Bir can kurtarmada bizden daha cesur ve istekliler" yanıtını alıyoruz.</p>
      <p>12 kişilik personel taşıyıcı, 3 arazi taşıtı, 1 ATV, 1 drone, jeneratör, kesme ayırma aleti, 1 zodyak bot ile bir koordinasyon TIR dorsesine de sahipler. Bütün bunları hamiyetperver Bursalılar karşılamış.</p>
      <p>Hatta o dorse devlet tarafından istenmiş halen <b>Telabyad</b>'da seyyar hastane olarak kullanılıyormuş. </p>
      <p><b>Sağlık Bakanlığı</b> dorseyi daha evvel <b>Zeytin Dalı</b> ve <b>Fırat Kalkanı</b> harekatlarında hastane olarak kullanmış.</p>
      <p>Konuştukça <b>ANDA</b>'nın sınır ötesi çalışmalara da imza attığını öğrendik. </p>
      <p><b>Suriye'</b>deki<b>  Elbab</b> ve <b>Meryemin</b>'de iki yetimhaneleri de bulunuyormuş. Hayırseverlerin katkılarıyla <b>500 yetim</b> öğrenci barındırılıyor.</p>
      <p>Başkan Güngör, "<b>Bunları insanlığa hayrımız olsun diye yapıyoruz. Direkt insana faydamız var. Bursa deprem bölgesi, belki sayı olarak yeterli değiliz ama keşke üniversite öğrencilerimizin tümüne afet eğitimi verebilsek. Toplumun afet konusunda bilinçlenmesini istiyoruz. Amacımız topluma faydalı olabilmek" </b>diyor<b>.</b></p>
      <p>ANDA Bursa'daki örgütlenmesini tamamlamış ama bütün malzemelerini koyacak bir yerleri yok. TIR dorsesine de<b> Hasan Altınsu </b>isimli bir işadamı fabrika bahçesinde yer açmış.</p>
      <p>Başkan sonra şu çağrıyı yapıyor:</p>
      <p>"<b>Tek isteğimiz bize bir yer verilmesi. Belediyelere ve kamuya başvurularımız oldu ama hızlıca reddedildik. Devletin her çağrısına koşuyoruz ama aynı yakınlığı Bursa'daki belediyelerimizden ve kamu kurumlarından göremiyoruz."</b></p>
      <p>Hazinenin Bursa'da milyon metrekarelerce boş yerleri var.</p>
      <p>Ne olur süreli bir <b>500 m2</b> alanı tahsis etseler?</p>
      <p>Amme yararına çalışan bu Türk <b>STK</b>'ların elinden tutulmalı.</p>
      <p>Bu işi Sayın Vali çözer.</p>
      <p> </p>
      <p>
        <b>Bozbey sahada</b>
      </p>
      <p> </p>
      <p>Önceki akşam <b>Mevlid Kandili</b> için <b>Ulucami</b>'ye çıktık. Namaz sonrası <b>Orhangazi Meydanı</b>'nda kurulu lokma aracının başında <b>Nilüfer</b>'in eski belediye başkanı <b>Mustafa Bozbey</b> gözümüze çarptı.</p>
      <p>Bozbey malumunuz son yerel seçimde <b>CHP'nin Büyükşehir Belediye Başkan Adayı</b> idi. </p>
      <p>Seçimi az farkla rakibi <b>AK Partili Büyükşehir Belediye Başkanı Alinur Aktaş</b>'a kaptırdı.</p>
      <p>Lokma aracını başına da dev bir pano asılmış. Üzerinde Bozbey'in adı ve <b>Nilvak Yönetim Kurulu Başkanı</b> yazıyor.</p>
      <p>Başkan ile birlikte eşi <b>Seden</b> <b>Bozbey</b>, <b>Keles Belediye Meclis Üyesi Sedat Akar</b> ve kimi eski çalışma arkadaşları da orada. </p>
      <p>Hatta bir ara <b>CHP Büyükşehir Belediye Meclis Üyesi Şahin Sevinç</b> de gözümüze takıldı.</p>
      <p>Bozbey kızgın yağda pişen nefis lokmaları tek tek vatandaşlara kendi elleriyle dağıttı. Kimileri de başkan ile fotoğraf çektirdi. </p>
      <p>Bozbey'in seçim sonrası da sahadan çekilmediğini görüyoruz. </p>
      <p>Ayaküstü hemşehrimiz Akar ile konuştuğumuzda da eski başkanın ilçe turlarına başladığını, her cuma bir ilçeye ve mahalleye gittiğini öğrendik. <b>Keles</b>'tevatandaşlarla buluşmuşlar. Parti ve protokol ziyaretleri yapmışlar.</p>
      <p><b>CHP</b> kongreleri öncesi Bozbey'in siayasetten elini eteğini çekmeyeceğinin işareti bunlar. Lokma dağıtımında kendisini tanıyan vatandaşlarında Bozbey'e yakın ilgi gösterdiklerini fark ettik.</p>
      <p>Galiba CHP kongreleri hareketli geçecek. Bozbey meydanı CHP içindeki rakiplerine rahat  bırakmayacak görünüyor.</p>
    </article>
  </body>
</html>