<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/prima-numaratoare-paralela-completa-in-bihor-iohannis-are-voturi-aproape-cat-dancila-barna-si-diaconu-la-un-loc-152715.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-11T01:33:00+00:00"/>
    <meta property="og:title" content="Numărătoare paralelă completă în Bihor: Iohannis are voturi aproape cât Dăncilă, Barna şi Diaconu la un loc"/>
    <meta property="og:description" content="Reprezentanţii PNL Bihor sunt primii care au încheiat centralizarea rezultatelor votului dat de alegătorii din judeţ la primul tur al alegerilor prezidenţiale de duminică. Numărătoarea paralelă arată că Iohannis, cu aproape 86.000 de voturi primite, a obţinut cât au reuşit, la un loc, contracandidaţii susţinuţi de PSD, USR-PLUS şi respectiv Pro România şi ALDE."/>
  </head>
  <body>
    <article>
      <h1>Numărătoare paralelă completă în Bihor: Iohannis are voturi aproape cât Dăncilă, Barna şi Diaconu la un loc</h1>
      <address><time datetime="2019-11-11T01:33:00+00:00">11 Nov 2019, 01:33</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://www.ebihoreanul.ro/modules/news/files/bolojaniohannis1112019.jpg"/>
      </figure>
      <p>
        <b>Reprezentanţii PNL Bihor sunt primii care au încheiat centralizarea rezultatelor votului dat de alegătorii din judeţ la primul tur al alegerilor prezidenţiale de duminică. Numărătoarea paralelă arată că Iohannis, cu aproape 86.000 de voturi primite, a obţinut cât au reuşit, la un loc, contracandidaţii susţinuţi de PSD, USR-PLUS şi respectiv Pro România şi ALDE.</b>
      </p>
      <p>Potrivit numărătorii paralele făcute duminică noapte de liberali, <b>în judeţul Bihor</b> au fost consemnate 239.461 voturi valabil exprimate (faţă de totalul de 501.387 înscrişi în listele electorale permanente), din care candidatul partidului, Klaus Iohannis, a obţinut 85.879 voturi, adică un procentaj de 35,86%.</p>
      <p>El este urmat de Viorica Dăncilă, candidata PSD, cu 43.931 sufragii, adică 18,35%.</p>
      <p>Candidatul USR-PLUS, Dan Barna, a obţinut 27.281 voturi, ceea ce înseamnă 11,39%.</p>
      <p>Pe locul patru se clasează Mircea Diaconu, candidatul alianţei Pro România - ALDE, cu 18.874 voturi, adică 8,88%.</p>
      <p>Practic, voturile date de bihoreni pentru Iohannis "cântăresc" aproape cât cele pentru aceşti candidaţi la un loc (90.086 voturi).</p>
      <p>În <b>Oradea</b>, prezenţa la vot a fost de 48,61% (90.847 voturi valabil exprimate), şi tot Klaus Iohannis a fost preferatul alegătorilor, cu un scor de 36,47% (32.824 voturi), urmat de Dan Barna, cu 16,21%  (14.593 voturi), Viorica Dancilă 14,03% (12.631 voturi), Kelemen Hunor  11,11% (10.000 voturi), Mircea Diaconu - 9,57% (8.614 voturi) şi Theodor Paleologu - 7,39% (6.649 voturi).</p>
      <p>În aproape toate celelalte oraşe din judeţ, tot Klaus Iohannis este pe primul loc, urmat de Viorica Dăncilă.</p>
      <p>La <b>Aleşd</b>, candidatul PNL a obţinut 1.993 voturi şi cel al PSD 565 voturi (Dan Barna 426), la <b>Marghita </b>Iohannis are 1.751 voturi, Kelemen Hunor 1.628, Viorica Dăncilă 768, iar Barna 547.</p>
      <p>În <b>Beiuş</b>, Iohannis a fost votat de 1.528 alegători, Dăncilă de 1.052, iar Barna de 854, iar la <b>Salonta </b>pe primul loc s-a situat Kelemen Hunor cu 2.603 voturi, urmat de Iohannis cu 1.529 voturi, în timp ce Barna a avut 635 voturi.</p>
      <p>Dăncilă s-a clasat peste Iohannis doar în oraşul <b>Nucet </b>(primar PSD), unde a obţinut 554 voturi faţă de 336 candidatul PNL şi doar 93 cel al USR-PLUS, Dan Barna.</p>
      <p>În ce priveşte comunele, în cele 45 unităţi administrativ-teritoriale cu primari PNL a câştigat Iohannis, dar acesta a fost pe primul loc şi în multe din cele 24 comune cu edili PSD, ca de pildă Sânmartin (Iohannis – 2.941, Dăncilă – 1.803 voturi), Nojorid (Iohannis - 1.209 voturi, Dăncilă - 458), Ţeţchea (Iohannis - 387, Dăncilă – 329), Sârbi (Iohannis – 486, Dăncilă – 370).</p>
    </article>
  </body>
</html>