<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741003"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T01:25:00+00:00"/>
    <meta property="og:title" content="คปภ.เร่งจ่ายเคลม&quot;ชรบ.ยะลา&quot;เสียชีวิตได้รับ7แสนบ."/>
    <meta property="og:description" content="คปภ.เร่งบริษัทประกันภัย จ่ายเคลมผู้เสียชีวิตจากกรณียิงถล่มชุดรักษาความปลอดภัย จังหวัดยะลา คปภ. ประเดิมจ่ายรายแรก 7 แสนบาท 11 พ.ย.นี้"/>
  </head>
  <body>
    <article>
      <h1>คปภ.เร่งจ่ายเคลม"ชรบ.ยะลา"เสียชีวิตได้รับ7แสนบ.</h1>
      <address>
        <time datetime="2019-11-11T01:25:00+00:00">11 Nov 2019, 01:25</time>
      </address>
      <p>
        <b>คปภ.เร่งบริษัทประกันภัย จ่ายเคลมผู้เสียชีวิตจากกรณียิงถล่มชุดรักษาความปลอดภัย จังหวัดยะลา คปภ. ประเดิมจ่ายรายแรก 7 แสนบาท 11 พ.ย.นี้</b>
      </p>
      <p>นายสุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (เลขาธิการ คปภ.) เปิดเผยว่า ตามที่ได้เกิดเหตุคนร้ายยิงถล่มจุดตรวจชุดรักษาความปลอดภัยประจำหมู่บ้าน (ชรบ) บ้านทุ่งสะเดา และชุดคุ้มครองตำบลลำพะยา อำเภอเมือง จังหวัดยะลา เป็นเหตุให้มีผู้เสียชีวิต 15 ราย และบาดเจ็บ 5 ราย นั้น ได้สั่งการให้สำนักงาน คปภ. ในพื้นที่เกิดเหตุ ทำการตรวจสอบการทำประกันภัยของผู้เสียชีวิตและผู้บาดเจ็บ โดยเบื้องต้น พบว่าผู้เสียชีวิตรายนางนัยนา โพธิ์เตี้ยเทียม มีกรมธรรม์ประกันภัยที่ทำไว้กับ 3 บริษัท ซึ่งได้ประสานกับ บริษัท ไทยสมุทรประกันชีวิต จำกัด (มหาชน) บริษัท กรุงไทย-แอกซ่า ประกันชีวิต จำกัด (มหาชน) และบริษัท ฟิลลิป ประกันชีวิต จำกัด (มหาชน) ให้เตรียมมอบค่าสินไหมทดแทนให้กับทายาทโดยธรรมของผู้เสียชีวิตรวมเป็นเงินทั้งสิ้น 705,330 บาท ในวันที่ 11 พ.ย. 62 ณ วัดลำพะยา ต.ลำพะยา อ.เมือง จ.ยะลา<br/><br/>นอกจากนี้ กำลังอยู่ระหว่างตรวจสอบการทำประกันภัยของผู้เสียชีวิตและผู้บาดเจ็บรายอื่น หากพบภายหลังว่ามีการทำประกันภัยประเภทอื่นๆไว้ ก็จะช่วยประสานงานเร่งรัดการจ่ายค่าสินไหมทดแทนโดยเร็ว โดยขณะนี้ทีมงานของสำนักงานคปภ.จังหวัดยะลา และสำนักงานคปภ.ภาค 9 อยู่ในพื้นที่เพื่ออำนวยความสะดวกให้กับผู้บาดเจ็บและทายาทของผู้เสียชีวิต ตลอดจนไปร่วมงานศพของผู้เสียชีวิตด้วย</p>
      <figure>
        <img src="https://www.dailynews.co.th/admin/upload/20191111/news_FFOcebHPKx021036_533.jpg?v=20191111093?v=6749"/>
      </figure>
    </article>
  </body>
</html>