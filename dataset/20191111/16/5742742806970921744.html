<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/zaciname-testovat-redmi-note-8t-s-4-fotoaparatem-i-nfc-ptejte-se-co-vas-zajima-39412"/>
    <meta property="og:site_name" content="mobilenet.cz"/>
    <meta property="article:published_time" content="2019-11-11T16:30:00+00:00"/>
    <meta property="og:title" content="Začínáme testovat Redmi Note 8T s 4× fotoaparátem i NFC. Ptejte se, co vás zajímá"/>
    <meta property="og:description" content="Telefon je osazen Snapdragonem 665 a 3 GB operační paměti V balení najdeme 18W nabíjecí adaptér i ochranné pouzdro Vaše dotazy můžete zanechat v komentářích pod článkem"/>
  </head>
  <body>
    <article>
      <h1>Začínáme testovat Redmi Note 8T s 4× fotoaparátem i NFC. Ptejte se, co vás zajímá</h1>
      <address><time datetime="2019-11-11T16:30:00+00:00">11 Nov 2019, 16:30</time> by <a rel="author" href="https://mobilenet.cz/uzivatele/ioannis" target="_blank">Ioannis Papadopoulos</a></address>
      <p>
        <b>   •  Telefon je osazen Snapdragonem 665 a 3 GB operační paměti <br/>   •  V balení najdeme 18W nabíjecí adaptér i ochranné pouzdro <br/>   •  Vaše dotazy můžete zanechat v komentářích pod článkem</b>
      </p>
      <p>Je dobře známo, že smartphony Xiaomi, respektive Redmi, si získaly širokou základnu fanoušků díky skvělému poměru cena/výkon. U středních/nižších řad však byla poměrně často vytýkána absence NFC, kvůli čemuž nebylo možné telefony platit bezkontaktně. <a href="https://mobilenet.cz/katalog/xiaomi-redmi-note-8t">Redmi Note 8T</a> tento nešvar naštěstí nemá a hrdě se chlubí NFC nebo třeba 4× fotoaparátem. Jaké jsou naše první dojmy? To se dočtete na řádcích níže.</p>
      <figure>
        <img src="https://cdn.24net.cz/1/obrazek/xiaomi-redmi-note-8t-308563/614w"/>
      </figure>
      <p>Redmi Note 8T dorazil v bílé krabičce, která vyobrazuje tři barevné varianty dostupné na našem trhu – modrou, bílou a černou. Námi testovaná modrá je přitom pro Xiaomi běžnou kombinací tmavě fialové a světlejší modré s líbivým přechodem. Kromě telefonu samotného je v balení také průhledné ochranné pouzdro, 18W nabíjecí adaptér a kabel typu USB-A/USB-C.</p>
      <p>Telefon v ruce působí bytelným dojmem, podobně jako například <a href="https://mobilenet.cz/katalog/xiaomi-redmi-note-7">Redmi Note 7</a>, kterým se údajně dají <a href="https://mobilenet.cz/clanky/jak-otevrit-vodni-meloun-telefonem-sledujte-redmi-note-7-a-ucte-se-37018">rozbíjet vodní melouny či louskat ořechy</a>. Doménou jsou záda, kde je kapacitní čtečka otisků prstů, která funguje i z prvních zkušeností bleskurychle, a vertikálně umístěný modul fotoaparátu, v němž se ukrývají hned čtyři senzory.</p>
      <related>
        <h4>Přečtěte si také</h4>
        <a href="https://mobilenet.cz/clanky/redmi-note-8t-je-spickovou-novinkou-stredni-tridy-ma-4-fotaky-a-nfc-39371"/>
      </related>
      <p>Zbytek těla již ničím nepřekvapí – vypínací tlačítko a kolébka hlasitosti na pravé straně, šuplíček pro jednu microSD kartu a dvojici nanoSIM karet na straně levé. USB-C s 3,5mm jackem klasicky najdeme na spodní straně. Zde také překvapivě sídlí hned dvě zdířky mikrofonu pro telefonní hovory. Zda se to nějak projeví na zvýšené kvalitě hovorů však teprve zjistíme během testování. Vrchní strana je takřka čistá a kromě mikrofonu se na ní nachází infraport.</p>
      <p>6,3" Full HD displej má poměrně tenké rámečky s kapkovitým výřezem. Mírně větší je až brada, na které lze spatřit decentní logo výrobce. Svítivost obrazovky je spíše průměrná, na svou cenovou kategorii však odpovídající.</p>
      <related>
        <h4>Přečtěte si také</h4>
        <a href="https://mobilenet.cz/clanky/xiaomi-mi-watch-s-wear-os-jsou-tu-diky-esim-mohou-fungovat-i-samostatne-39347"/>
      </related>
      <p>Uvnitř telefonu najdeme 11nm Snapdragon 665 doplněný o 3 GB operační paměti a v našem případě 32GB úložiště. K dispozici je však také 64GB verze či o tisícikorunu dražší varianta se 128GB úložištěm, které disponují 4 GB RAM. Díky Androidu 9 Pie a nadstavbě MIUI 10.3.1 běhá zařízení svižně a uživatel tak nemusí na nic čekat.</p>
      <slideshow>
        <figure>
          <img src="https://cdn.24net.cz/1/obrazek/xiaomi-redmi-note-8t-308558/614w"/>
        </figure>
        <figure>
          <img src="https://cdn.24net.cz/1/obrazek/xiaomi-redmi-note-8t-308559/614w"/>
        </figure>
        <figure>
          <img src="https://cdn.24net.cz/1/obrazek/xiaomi-redmi-note-8t-308560/614w"/>
        </figure>
        <figure>
          <img src="https://cdn.24net.cz/1/obrazek/xiaomi-redmi-note-8t-308561/614w"/>
        </figure>
        <figure>
          <img src="https://cdn.24net.cz/1/obrazek/xiaomi-redmi-note-8t-308562/614w"/>
        </figure>
      </slideshow>
      <p>Na zadní straně je čtveřice fotoaparátů: 48Mpx snímač o světelnosti f/1.8 a dokonce nechybí ani 8megapixelový ultraširokoúhlý objektiv (s 0,6× přiblížením). Zbylé dva snímače mají shodné rozlišení dva megapixely, přičemž se jedná o senzor hloubky pro pořizování bokeh fotografií a makro snímač, který jsme mohli vidět například v nedávno recenzované <a href="https://mobilenet.cz/katalog/motorola-one-macro">Motorole One Macro</a>.</p>
      <related>
        <h4>Přečtěte si také</h4>
        <a href="https://mobilenet.cz/clanky/xiaomi-mi-cc9-pro-miri-na-vrchol-zebricku-dxomark-39350"/>
      </related>
      <p>Podle nás čeká Redmi Note 8T na našem trhu světlá budoucnost a díky přítomnosti NFC, slušné výbavě a ceně startující na pěti tisících korunách má úspěch takřka zaručen. Na naši podrobnou recenzi se můžete těšit již brzy. Do té doby se neváhejte ptát na vše, co vás zajímá v komentářích pod tímto článkem.</p>
      <h3>Technické parametry Xiaomi Redmi Note 8T 32+3 GB</h3>
      <p>
        <a href="https://mobilenet.cz/katalog/xiaomi-redmi-note-8t/specifikace/323-gb">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>161,3 × 76,4 × 8,4 mm, 200 g, konstrukce: klasická, odolnost: ne</td>
        </tr>
        <tr>
          <th>Displej</th>
          <td>TFT IPS, 6,3" (2 340 × 1 080 px)</td>
        </tr>
        <tr>
          <th>Fotoaparát</th>
          <td>48 Mpx, LED dioda, autofocus, video: 3 840 × 2 160 px, 30 FPS</td>
        </tr>
        <tr>
          <th>Chipset</th>
          <td>Qualcomm Snapdragon 665, CPU: 2×2 GHz + 4×1,8 GHz, GPU: Adreno 610</td>
        </tr>
        <tr>
          <th>Paměť</th>
          <td>RAM: 3 GB, vnitřní paměť: 32 GB, paměťové karty: microSD</td>
        </tr>
        <tr>
          <th>Datové funkce</th>
          <td>HSPA: ano, LTE: ano, Wi-Fi: 802.11a/b/g/n/ac, Bluetooth: 5.0, NFC: ano</td>
        </tr>
        <tr>
          <th>Operační systém</th>
          <td>Android 9.0</td>
        </tr>
        <tr>
          <th>Navigace</th>
          <td>vestavěná GPS: ano (A-GPS), elektronický kompas</td>
        </tr>
        <tr>
          <th>Akumulátor</th>
          <td>4 000 mAh, bezdrátové nabíjení: ne</td>
        </tr>
        <tr>
          <th>Dostupnost</th>
          <td>listopad 2019, <a href="https://www.srovname.cz/xiaomi-redmi-note-8t-lte-32gb-cerna/srovnani-cen/k.4484558">4 990 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/redmi-note-8t-je-spickovou-novinkou-stredni-tridy-ma-4-fotaky-a-nfc-39371"/>
        <a href="https://mobilenet.cz/clanky/do-redakce-dorazil-redmi-7-by-xiaomi-postrach-telefonu-v-segmentu-do-ctyr-tisic-korun-38045"/>
        <a href="https://mobilenet.cz/clanky/prodejni-trhak-redmi-note-7-dorazil-k-nam-do-redakce-jake-jsou-prvni-dojmy-37778"/>
        <a href="https://mobilenet.cz/clanky/jake-jsou-nase-prvni-dojmy-z-extravagatniho-xiaomi-mi-9t-s-vyjizdeci-kamerkou-38308"/>
        <a href="https://mobilenet.cz/clanky/zaciname-testovat-pruhledne-xiaomi-mi-8-pro-s-ultrarychlou-cteckou-v-displeji-prvni-pohled-36709"/>
        <a href="https://mobilenet.cz/clanky/prvni-dojmy-z-xiaomi-mi-mix-3-se-kterym-zazijete-tu-pravou-nostalgii-36698"/>
      </related>
    </article>
  </body>
</html>