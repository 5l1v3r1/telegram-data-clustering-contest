<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-javed-arrested-from-muzaffarnagar-was-working-for-terrorist-organization-lashkar-money-was-reaching-dubai-from-pakistan-2844102.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T16:38:55+00:00"/>
    <meta property="og:title" content="मुजफ्फरनगर का जावेद गिरफ्तार, आतंकी संगठन लश्कर के लिए कर रहा था काम, पाक से दुबई पहुंच रही थी रकम"/>
    <meta property="og:description" content="एनआईए ने हवाला कारोबार के जरिये आतंकी संगठन लश्कर-ए-तैयबा से जुड़े मुजफ्फरनगर के जावेद अली को सोमवार को दिल्ली से गिरफ्तार किया है। उस पर दुबई से हवाला के जरिये भारत में आने वाले पैसे को लश्कर के नए..."/>
  </head>
  <body>
    <article>
      <h1>मुजफ्फरनगर का जावेद गिरफ्तार, आतंकी संगठन लश्कर के लिए कर रहा था काम, पाक से दुबई पहुंच रही थी रकम</h1>
      <address><time datetime="2019-11-11T16:38:55+00:00">11 Nov 2019, 16:38</time> by <a rel="author">हिन्दुस्तान टीम,मेरठ</a></address>
      <p>एनआईए ने हवाला कारोबार के जरिये आतंकी संगठन लश्कर-ए-तैयबा से जुड़े मुजफ्फरनगर के जावेद अली को सोमवार को दिल्ली से गिरफ्तार किया है। उस पर दुबई से हवाला के जरिये भारत में आने वाले पैसे को लश्कर के नए एजेंटों को बांटने का आरोप है। हवाला कारोबार में एनआईए द्वारा यह छठी गिरफ्तारी है।</p>
      <p>एनआईए प्रवक्ता ने बताया कि गिरफ्तार जावेद मुजफ्फरनगर के खामपुर गांव का रहने वाला है। उसकी गिरफ्तारी 2017 में आतंकी फंडिंग के एक मामले में की गई है।</p>
      <p>इससे पहले एनआईए शेख अब्दुल नईम उर्फ सोहेल, बदीर बख्त, तौसीफ अहमद मलिक सहित मुजफ्फरनगर के सर्राफा कारोबारी दिनेश गर्ग उर्फ अंकित गर्ग व आदीश कुमार जैन की पहले ही गिरफ्तारी कर चुकी है। इस मामले में पांच अन्य आरोपी अमजद, हबीबुर्रहमान, गुलनवाज, जावेद और मोहम्मद इमरान फरार थे।</p>
      <p>एनआईए प्रवक्ता ने बताया कि लश्कर के मुख्यालय पाकिस्तान से दुबई पैसा पहुंचता था। दुबई में बैठा हैंडलर हवाला कारोबार के जरिये यह पैसा भारत में भेजता था। इस पैसे को जावेद और उसके साथी लश्कर के नए एजेंट बनाने के लिए प्रयोग करते थे।</p>
      <p>वह इस पैसे के बदले लश्कर के लिए भारत के विभिन्न ठिकानों की रैकी कराते थे। एनआईए का दावा है कि जावेद सीधे तौर पर आतंकी संगठन लश्कर ए तैयबा से जुड़ा हुआ था। अब उससे वेस्ट यूपी कनेक्शन पर भी पूछताछ चल रही है।</p>
    </article>
  </body>
</html>