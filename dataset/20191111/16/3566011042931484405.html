<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546459.html/%D8%B6%D8%B1%D9%88%D8%B1%D8%AA-%D8%A7%DB%8C%D8%AC%D8%A7%D8%AF-2-%D9%85%D8%B1%DA%A9%D8%B2-%D9%86%DA%AF%D9%87%D8%AF%D8%A7%D8%B1%DB%8C-%D9%85%D8%B9%D8%AA%D8%A7%D8%AF%DB%8C%D9%86--%D9%85%D8%B1%D8%A7%DA%A9%D8%B2-%D8%A7%D8%B9%D8%AA%DB%8C%D8%A7%D8%AF-%D8%A8%D8%A7-%D9%85%D8%B4%DA%A9%D9%84%D8%A7%D8%AA-%D9%85%D8%A7%D9%84%DB%8C-%D9%85%D9%88%D8%A7%D8%AC%D9%87-%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T16:06:00+00:00"/>
    <meta property="og:title" content="ضرورت ایجاد 2 مرکز نگهداری معتادین/ مراکز اعتیاد با مشکلات مالی مواجه اند"/>
    <meta property="og:description" content="وارثی با اشاره به اینکه جهت تامین امنیت ۲ کمپ بانوان و آقایان به حضور و نظارت دو مامور انتظامی ضروری است، گفت: ما در تامین منابع با مشکلات جدی مواجه هستیم؛ در سال ۹۸ به جز ایام نوروز، منابع برای معتادان به ما ابلاغ نشده که این کار می‌تواند کمپ‌ها را دچار مشکلات کمی و کیفی کند."/>
  </head>
  <body>
    <article>
      <h1>ضرورت ایجاد 2 مرکز نگهداری معتادین/ مراکز اعتیاد با مشکلات مالی مواجه اند</h1>
      <h2>مدیرکل بهزیستی استان قزوین خبر داد</h2>
      <address>
        <time datetime="2019-11-11T16:06:00+00:00">11 Nov 2019, 16:06</time>
      </address>
      <p>وارثی با اشاره به اینکه جهت تامین امنیت ۲ کمپ بانوان و آقایان به حضور و نظارت دو مامور انتظامی ضروری است، گفت: ما در تامین منابع با مشکلات جدی مواجه هستیم؛ در سال ۹۸ به جز ایام نوروز، منابع برای معتادان به ما ابلاغ نشده که این کار می‌تواند کمپ‌ها را دچار مشکلات کمی و کیفی کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علیرضا وارثی در گفت وگو با <a href="https://sobheqazvin.ir/">صبح قزوین</a> ، با اشاره به لزوم بهره‌گیری از ظرفیت‌های قانونی کشور در مدیریت معتادان متجاهر اظهار کرد: بر اساس تحول نظام مدیریت معتادان بی سرپناه سخت در دسترس و متجاهر چندین دستگاه مسئولیت این کار را بر عهده گرفتند که باید در این زمینه همکاری کنند.</p>
      <p>  وی اظهار کرد: بر اساس اقدامات برنامه‌ریزی شده دستگاه کمیته امداد امام خمینی(ره) موظف است که افراد معتاد را طی یک دوره متداول تحت پوشش قرار دهد که از ابتدای سال تاکنون ۸۸ نفر معرفی و ۷۷ نفر تحت پوشش قرار گرفتند و مابقی در مرحله بررسی هستند.   مدیرکل بهزیستی استان قزوین بیان کرد: سازمان بیمه سلامت طبق ماده ۱۴ وظیفه دارد که بدون دریافت وجه، افراد را پذیرش و برای آن‌ها دفترچه صادر کند و ثبت احوال هم با قید فوریت نسبت به صدور شناسنامه و اوراق هویت اقدام کند.   وارثی ابراز کرد: از آنجایی که افراد معتاد و خانواده‌های آنان وضعیت معیشتی مناسبی ندارند نیز توان پرداخت هزینه به ثبت احوال برای صدور کارت ملی و شناسنامه ندارند که نیازمند مصوبه خاصی برای تامین منابع است تا این مشکل برطرف شود.   این مقام مسئول در خصوص وظایف دانشگاه علوم پزشکی ادامه داد: برای درمان افراد معتاد مراکز دولتی برای خدمات سرپایی معرفی شده و واحدهای دارویی از طریق خرید خدمت صورت می‌گیرد اما در خصوص خدمات بیماری روانی معتادین با مشکل مواجه هستیم، چه بسا که دانشگاه علوم پزشکی با محدودیت منابع مالی همراه است و امیدواریم که در این زمینه مساعدتی صورت گیرد.   وی ابراز کرد: شهرداری‌ها هم باید در جهت تامین محل و امکانات سرپناه اقدام کنند که تاکنون اقدامی صورت نگرفته اما با این وجود سازمان بهزیستی از سوی خیریه در جهت تامین مکان اقدام کرده درحالی که این کار بر عهده شهرداری است.   مدیرکل بهزیستی استان قزوین با بیان اینکه ما بیش از ۶۰ نفر را ماهانه در کمپ‌ها نگهداری می‌کنیم، گفت: باید ۲۰ هزار تومان به ازای هر نفر روزانه به کمپ‌ها پرداخت نماییم درحالی که نیازهای مالی پاسخگوی این اقدام نیست از طرفی با اعتبارات موجود می توان فقط ۴۲ معتاد را تحت پوشش قرار داد.   این مقام مسئول اظهار کرد: باتوجه به اینکه ۲۵ میلیون تومان ماهانه اعتبار برای این موضوع در نظر گرفته شده قطعا پاسخگو نخواهد بود چراکه شلتر، تی سی و گرمخانه و کمپ‌های زنان هم باید از این موضوع بهره‌مند شوند در نتیجه ما در ارائه خدمات تخصصی کمپ‌ها دچار خلل خواهیم شد.   وی با بیان اینکه ۱۱ دستگاه متولی امر پرداختن به موضوع مبارزه با اعتیاد هستند، گفت: مانع اصلی ما در این حوزه تامین منابع است که اگر تامین شود قطعا بیشتر تقویت خواهد شد.   وارثی خاطرنشان کرد: منابع اعتباری ما در سال اول ۵۰ میلیون تومان بود و برای سال دوم هم قول مساعدت داده شده اما کار تعطیل نشده و علی رغم عدم تخصیص با همکاری بخش خصوصی ادامه دارد.   مدیرکل بهزیستی استان قزوین بیان کرد: ما در تامین منابع با مشکلات جدی مواجه هستیم؛ در سال ۹۸ به جز ایام نوروز، منابع برای معتادان به ما ابلاغ نشده که این کار می‌تواند کمپ‌ها را دچار مشکلات کمی و کیفی کند.   این مقام مسئول با بیان اینکه ضرورت تشکیل حداقل ۲ مرکز  ویژه بانوان و آقایان بر اساس ماده ۱۶ ضروری است، ادامه داد: ۱۷ استان کشور دارای ماده ۱۶ هستند و از منابع ملی و امکانات ماده ۱۶ برخوردارند اما در استان قزوین علی رغم اینکه در شورای مبارزه با مواد مخدر از سوی استاندار تصویب شده اما هیچ اقدامی صورت نگرفته است.   وی اضافه کرد: شهرداری از ابتدای سال تاکنون تنها ۴ ماده از تعهدات خود را اجرا کرده و این امر نیازمند پیگیری است چراکه هزینه نگهداری از معتادان تحت پوشش بالاست و بهزیستی توان پرداخت ندارد.   مدیرکل بهزیستی استان قزوین با اشاره به اینکه جهت تامین امنیت ۲ کمپ بانوان و آقایان به حضور و نظارت دو مامور انتظامی ضروری است، گفت: حوزه اداره کار و رفاه اجتماعی تاکنون برای ۳۰ نفر ایجاد اشتغال کرده درحالی که این میزان کافی نیست و باید زمینه اشتغال بیشتر فراهم شود.   وارثی افزود: بستر اشتغال معتادین از اهمیت بالایی برخودار است که نیازمند همکاری دستگاه‌ها است؛ بر اساس تعهدات اداره کل فنی و حزفه ای بنا شد بحث آموزش حرفه آموزی برق خودرو برای آقایان و خیاطی را برای بانوان انجام شود.   این مقام مسئول بیان کرد: از آنجایی که هیچ منابعی متناسب با فعالیت‌هایی که در بهزیستی صورت می‌گیرد تعریف نشده لذا اگر خیرین و نیکوکاران نباشند دچار مشکل جدی خواهد شد.   مدیر کل بهزیستی در پایان خاطرنشان کرد: عدم مشارکت افراد توانمند برای فعالیت در حوزه اعتیاد هم از دیگر مشکلاتی است که در این حوزه وجود دارد که باید مورد بررسی و نظارت بیشتر قرار گیرد. انتهای پیام /  </p>
    </article>
  </body>
</html>