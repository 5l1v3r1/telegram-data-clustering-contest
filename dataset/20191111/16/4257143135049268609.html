<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/berlusconi-nem-valaszolt-a-birosag-kerdeseire-a-maffiaperben"/>
    <meta property="og:site_name" content="infostart"/>
    <meta property="article:published_time" content="2019-11-11T16:58:00+00:00"/>
    <meta property="og:title" content="Berlusconi nem válaszolt a bíróság kérdéseire a maffiaperben"/>
    <meta property="og:description" content="Silvio Berlusconi volt miniszterelnök fenntartotta magának a hallgatás jogát a szicíliai Palermóban tartott tárgyaláson hétfőn, amelyen az olasz állam és a maffia bűnszervezete kapcsolatairól kérdezték."/>
  </head>
  <body>
    <article>
      <h1>Berlusconi nem válaszolt a bíróság kérdéseire a maffiaperben</h1>
      <address><time datetime="2019-11-11T16:58:00+00:00">11 Nov 2019, 16:58</time> by <a rel="author">Infostart / MTI</a></address>
      <h3>Silvio Berlusconi volt miniszterelnök fenntartotta magának a hallgatás jogát a szicíliai Palermóban tartott tárgyaláson hétfőn, amelyen az olasz állam és a maffia bűnszervezete kapcsolatairól kérdezték.</h3>
      <p>Silvio Berlusconi a hozzá intézett kérdésekre úgy reagált, hogy ügyvédei tanácsára élni kíván a hallgatás jogával. A Hajrá Olaszország (FI) elnöke</p>
      <blockquote>nem engedélyezte, hogy televíziós felvétel vagy fénykép készüljön róla a bíróságon.</blockquote>
      <p>A korábbi négyszeres olasz kormányfőt tanúként hallgatták meg a szicíliai szervezett bűnözés és a politika kapcsolatáról a kilencvenes évek elején.</p>
      <p>A palermói Ucciardone börtön bunkertermében zajló másodfokú maffiaper egyik vádlottjaként Marcello dell'Utri, a FI egykori alapítója, volt szenátor, Berlusconi közeli barátja és volt munkatársa szerepelt. Dell'Utrit első fokon 12 évre ítélték a szicíliai bűnszervezettel való szövetkezés címén. Silvio Berlusconi ellen is több vizsgálat indult, de nem emeltek ellene vádat.</p>
      <p>A kilencvenes évek elején, többek közt a Tiszta Kezek ügyészi vizsgálatsorozat és a hagyományos olasz pártok válsága következtében meggyengült az állam központi szerepe. A szicíliai maffia a hatalmi űrt kihasználva "háborút" indított, amelynek során olasz ügyészeket és politikusokat gyilkoltak meg, valamint több olasz városban pokolgépes merényletet követtek el. 1993-ban az akkori keresztapa Toto Riina letartóztatásával törték meg a bűnszervezet erejét. Az utána kezdődött hatósági vizsgálatok során - elsősorban az igazságszolgáltatással együttműködő volt maffiozók vallomása alapján - merült fel a szicíliai Marcello Dell'Utri neve, akivel Silvio Berlusconi 1994-ben politikai pártot alapított.</p>
      <p>Az ügyészségek szerint Dell'Utri összekötő szerepet játszott a maffia és Berlusconi között. Dell'Utri mindig tagadta a vádakat: korábban egy másik maffiaperben 7 évre ítélték, a letartóztatás elől Libanonba szökött, ahol 2014-ben fogták el.</p>
      <p>Maffiakapcsolatokkal vádolták a szintén többszörös volt olasz miniszterelnök, a 2013-ban elhunyt Giulio Andreottit is: a szicíliai szervezett bűnözés és az olasz állam közt a nyolcvanas években zajlott "együttműködésért". Andreottit végül 2004-ben bizonyítékok hiányában felmentették.</p>
      <p>
        <i>Nyitókép: MTI/EPA/Daniel Dal Zennaro</i>
      </p>
    </article>
  </body>
</html>