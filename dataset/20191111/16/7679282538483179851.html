<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-mla-s-filmy-style-caught-dumper-running-away-by-hitting-youth-riding-bike-2844087.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T16:24:15+00:00"/>
    <meta property="og:title" content="विधायक का फिल्मी स्टाइल, युवक को टक्कर मारकर भाग रहे डंपर को दबोचा"/>
    <meta property="og:description" content="क्षेत्र में एक बेकाबू डंपर चालक ने बाइकसवार युवक को टक्कर मार दी। भागने की कोशिश में चालक ने डंपर दौड़ाया तो सड़क पर पड़े युवक ने किसी तरह खुद को कुचलने से बचाया। इसी बीच वहां से गुजर रहे जसपुर विधायक..."/>
  </head>
  <body>
    <article>
      <h1>विधायक का फिल्मी स्टाइल, युवक को टक्कर मारकर भाग रहे डंपर को दबोचा</h1>
      <address><time datetime="2019-11-11T16:24:15+00:00">11 Nov 2019, 16:24</time> by <a rel="author">हिन्दुस्तान टीम,जसपुर(ऊधमसिंह नगर)।</a></address>
      <p>क्षेत्र में एक बेकाबू डंपर चालक ने बाइकसवार युवक को टक्कर मार दी। भागने की कोशिश में चालक ने डंपर दौड़ाया तो सड़क पर पड़े युवक ने किसी तरह खुद को कुचलने से बचाया। इसी बीच वहां से गुजर रहे जसपुर विधायक आदेश चौहान ने उसका पीछा किया और डंपर चालक को दबोचकर पुलिस को सौंप दिया। घायल को भी अस्पताल पहुंचाया। घटना उत्तराखंड के उधमसिंहनगर के जसपुर में प्रकाश में आई है।</p>
      <p>मुकेश पुत्र भोजराज निवासी मोहल्ला दिल्ला सिंह रविवार रात शिवराजपुर से बाइक पर घर लौट रहा था। मुकेश ने बताया कि रास्ते में एक बेकाबू डंपर ने उनकी बाइक को टक्कर मार दी। इससे मुकेश सड़क पर जा गिरा। मुकेश के अनुसार इसके बाद डंपर चालक ने भागने की कोशिश में डंपर दौड़ा दिया। बताया कि उन्होंने किसी तरह पैर मोड़कर खुद को बचाया।</p>
      <p>बताया कि इसी बीच पीछे से जसपुर विधायक आदेश चौहान भी आ रहे थे। उन्होंने पूरा घटनाक्रम देखा और अपनी गाड़ी रोककर मुकेश को सड़क किनारे सुरक्षित बिठाया। इसके बाद उन्होंने डंपर का पीछा किया और कुछ आगे जाकर उसे रुकवा लिया। आरोपी चालक को कुंडा पुलिस को सौंपा गया है। पुलिस के अनुसार मामले में तहरीर पर कार्रवाई की जायेगी।</p>
      <p>विधायक चौहान ने बताया कि आरोपी को पुलिस को सौंपने के बाद मुकेश को अस्पताल पहुंचाया गया। बताया कि वह एक समारोह में शामिल होने काशीपुर जा रहे थे। उधर, मुकेश की पत्नी प्रियंका और परिजनों ने विधायक का आभार जताया है।</p>
    </article>
  </body>
</html>