<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903400/b-l-ni-over-dagtaak-lamkel-z-is-een-fenomeen-op-twee-verschillende-manieren-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-11T16:57:00+00:00"/>
    <meta property="og:title" content="Bölöni over dagtaak: &quot;Lamkel Zé is een fenomeen op twee verschillende manieren&quot;"/>
    <meta property="og:description" content="In een verbeten duel legde Royal Antwerp FC zondagmiddag Club Brugge over de knie (1-2). Na afloop van de wedstrijd was Laszlo Bölöni in de wolken met de reactie van zijn team na de achterstand. Woelwater Didier Lamkel Zé heeft de trainer van Antwerp nog steeds niet volledig doorgrond."/>
  </head>
  <body>
    <article>
      <h1>Bölöni over dagtaak: "Lamkel Zé is een fenomeen op twee verschillende manieren"</h1>
      <address>
        <time datetime="2019-11-11T16:57:00+00:00">11 Nov 2019, 16:57</time>
      </address>
      <p>
        <b>In een verbeten duel legde Royal Antwerp FC zondagmiddag Club Brugge over de knie (1-2). Na afloop van de wedstrijd was Laszlo Bölöni in de wolken met de reactie van zijn team na de achterstand. Woelwater Didier Lamkel Zé heeft de trainer van Antwerp nog steeds niet volledig doorgrond.</b>
      </p>
      <p>"Ik denk dat dit een wedstrijd was met veel spanning", pikte Bölöni bij <a href="https://sporza.be/nl/matches/voetbal/jupiler-pro-league/2019-2020/regulier/15/antwerp-club-brugge/?utm_source=doorlink&amp;utm_medium=doorlink&amp;utm_campaign=%2F"><i>Sporza </i></a>eerst in op <a href="https://www.voetbalprimeur.be/nieuws/903241/club-brugge-is-ongeslagen-aureool-kwijt-antwerp-wint-na-match-vol-commotie.html?utm_source=doorlink&amp;utm_medium=doorlink&amp;utm_campaign=%2F">de driepunter tegen Club Brugge</a>. "Het was een mooi spektakel op het veld en we hebben hetzelfde ook kunnen zien in de tribunes. Met de rust voelden we een zekere frustratie omdat het tegendoelpunt wat uit de lucht komt vallen. Dat was een mokerslag, waardoor we wel met meer energie uit de kleedkamers komen."</p>
      <p>Uiteindelijk keerde Antwerp de situatie in de tweede helft helemaal om, nadat Siebe Schrijvers <i>Blauw-Zwart </i>op voorsprong had geschoten. De 2-1-zege betekende meteen de eerste nederlaag van Club Brugge in deze competitie. Desondanks blijft Club comfortabel leider in de stand, met vijf punten voorsprong op KAA Gent. Antwerp staat nu zesde met 24 punten. Zowel <i>The Great Old </i>als Club hebben nog een wedstrijd te goed overigens.</p>
      <aside>Lees meer<br/><a href="https://www.voetbalprimeur.be/nieuws/903356/vandenbempt-antwerp-verdiende-overwinning-maar-voetballend-mag-het-beter-.html?itm_source=www.voetbalprimeur.be&amp;itm_medium=highlighted-content">Vandenbempt: "Antwerp verdiende overwinning maar voetballend mag het beter"</a></aside>
      <p><b>Fenomeen</b><br/>Eén van de factoren van de ommekeer tegen Brugge was ongetwijfeld Lamkel Zé. De wispelturige Kameroeren speelde voor de pauze nog behoorlijk onopvallend, maar wist na de koffie uit te pakken met enkele gevaarlijke rushes. "Lamkel Zé is dan weer een fenomeen op twee verschillende manieren", beseft Bölöni. "Soms toont hij zijn goeie kant en soms zijn slechte. Je hebt er wel je werk mee, maar hij kan altijd beslissend zijn."</p>
      <p>Na zijn bepalende actie voor de 2-1 vierde Zé te uitbundig, waardoor hij geel kreeg en <a href="https://www.voetbalprimeur.be/nieuws/903263/lamkel-z-zorgt-voor-feestje-bij-de-fans-maar-brengt-antwerp-wel-in-de-problemen.html?utm_source=doorlink&amp;utm_medium=doorlink&amp;utm_campaign=%2F">een schorsing opliep voor het volgende duel</a> van Antwerp. Na de interlandbreak voetbalt stamnummer één twee keer in een week tijd tegen KAA Gent.</p>
      <aside>Lees meer<br/><a href="https://www.voetbalprimeur.be/nieuws/903387/b-l-ni-redt-zijn-vel-van-luciano-d-onofrio-voelde-ik-geen-druk-.html?itm_source=www.voetbalprimeur.be&amp;itm_medium=highlighted-content">Bölöni redt zijn vel bij Antwerp: "Van D'Onofrio voelde ik geen druk"</a></aside>
    </article>
  </body>
</html>