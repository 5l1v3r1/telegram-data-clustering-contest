<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/novym-hejtmanem-karlovarskeho-kraje-bude-od-ledna-petr-kubis-ano/1819824?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T16:35:00+00:00"/>
    <meta property="og:title" content="Novým hejtmanem Karlovarského kraje bude od ledna Petr Kubis (ANO)"/>
    <meta property="og:description" content="Karlovy Vary - Hejtmanem Karlovarského kraje bude od 1. ledna příštího roku Petr Kubis. Nahradí Janu Mračkovou Vildumetzovou (oba ANO), která se s ohledem na své těhotenství funkce vzdá. Výměnu schválili zastupitelé kraje. Petr Kubis, jemuž bude tento měsíc 51 let, byl dosud hejtmančiným náměstkem pro sociálních věcí, bezpečnost a vnitřní záležitosti. Je také radním Sokolova."/>
  </head>
  <body>
    <article>
      <h1>Novým hejtmanem Karlovarského kraje bude od ledna Petr Kubis (ANO)</h1>
      <address><time datetime="2019-11-11T16:35:00+00:00">11 Nov 2019, 16:35</time> by <a rel="author" href="http://www.ctk.cz/" target="_blank">ČTK</a></address>
      <p>Karlovy Vary - Hejtmanem Karlovarského kraje bude od 1. ledna příštího roku Petr Kubis. Nahradí Janu Mračkovou Vildumetzovou (oba ANO), která se s ohledem na své těhotenství funkce vzdá. Výměnu schválili zastupitelé kraje. Petr Kubis, jemuž bude tento měsíc 51 let, byl dosud hejtmančiným náměstkem pro sociálních věcí, bezpečnost a vnitřní záležitosti. Je také radním Sokolova.</p>
      <p>Šestačtyřicetiletá hejtmanka Mračková Vildumetzová ohlásila svůj odchod v říjnu. Zůstane poslankyní a bude členem rady Karlovarského kraje jako neuvolněná radní, která bude mít na starosti finance a jednání se centrálními orgány veřejné správy. Odchodem z funkce hejtmanky přijde ale také o funkci předsedkyně Asociace krajů ČR, v ní může působit jen hejtman.</p>
      <p>Návrh na zvolení Kubise hejtmanem podpořilo dnes 39 z 43 přítomných zastupitelů. Čtyři opoziční zastupitelé se volby zdrželi. V krajském zastupitelstvu s 45 členy má koalice 24 hlasů. Tvoří ji ANO (13), ODS (4), Hnutí nezávislých za harmonický rozvoj měst a obcí (3), Piráti (3) a jeden zastupitel, zvolený za Stranu práv občanů.</p>
      <p>Kubis dnes před svým zvolením řekl, že si ještě před třemi lety neuměl představit, že by se do podobné situace dostal. "Jsem ale v klidu, protože tu zůstáváte," řekl odcházející hejtmance. "Bude to hlavně hodně velká odpovědnost, podstatně více práce. Chci důstojně tu naši misi dotáhnout do voleb," řekl Kubis, který by měl být i lídrem kandidátky ANO v příštích krajských volbách.</p>
    </article>
  </body>
</html>