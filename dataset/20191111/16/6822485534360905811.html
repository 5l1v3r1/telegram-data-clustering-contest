<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820130.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T16:26:00+00:00"/>
    <meta property="og:title" content="سونامی جدایی بازیکنان پرسپولیس در نیم فصل"/>
    <meta property="og:description" content="به گزارش تسنیم، تعدادی از بازیکنان پرسپولیس به خاطر نیمکت‌نشینی در بازی‌های این تیم در نیم‌فصل سپری شده از شرایط خود راضی نیستند و تصمیم به جدایی در تعطیلات نیم‌فصل گرفته‌‌اند. در بین این نفرات هستند بازیکنانی که پیش از این بازیکنان مهمی برای پرسپولیس بوده‌‌اند و از این رو اصلاً تحمل نیمکت‌نشینی را ندارند."/>
  </head>
  <body>
    <article>
      <h1>سونامی جدایی بازیکنان پرسپولیس در نیم فصل</h1>
      <address>
        <time datetime="2019-11-11T16:26:00+00:00">11 Nov 2019, 16:26</time>
      </address>
      <p>برخی از بازیکنان پرسپولیس به بهانه نیمکت‌نشینی در این تیم زمزمه جدایی در نیم‌فصل را سرداده‌اند.</p>
      <p>به گزارش تسنیم، تعدادی از بازیکنان پرسپولیس به خاطر نیمکت‌نشینی در بازی‌های این تیم در نیم‌فصل سپری شده از شرایط خود راضی نیستند و تصمیم به جدایی در تعطیلات نیم‌فصل گرفته‌‌اند. در بین این نفرات هستند بازیکنانی که پیش از این بازیکنان مهمی برای پرسپولیس بوده‌‌اند و از این رو اصلاً تحمل نیمکت‌نشینی را ندارند.</p>
      <p>این بازیکنان در تمرینات اخیر پرسپولیس بی‌انگیزه نشان داده و حتی برخی از آنها گلایه‌هایی از گابریل کالدرون در صحبت‌های رودرو داشته‌اند. البته هستند برخی از بازیکنان اسمی هم که طلب سنگینی از باشگاه پرسپولیس دارند و اگر در روز‌های آتی دریافتی نداشته باشند آنها نیز جدایی را به ماندن ترجیح خواهند داد.</p>
      <p>گابریل کالدرون نیز در جلسات اخیرش با محمدحسن انصاری‌فرد فعلاً فقط در خط حمله اعلام نیاز کرده است، اما احتمال اینکه او بخواهد در پست‌های دیگر هم بازیکن جدید را جانشین نفرات فعلی تیمش کند، زیاد است. ضمن اینکه عملکرد برخی از بازیکنان اسمی پرسپولیس  که قرارداد مالی سنگینی هم دارند، تا اینجای فصل به قدری بد بوده است که مدیریت این باشگاه از جدایی‌شان استقبال کند.</p>
    </article>
  </body>
</html>