<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596836/mogkerini-gia-kyroseis-tha-mporousan-na-anagnoristoun-sygkekrimena-atoma"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T16:26:00+00:00"/>
    <meta property="og:title" content="Μογκερίνι για κυρώσεις: Θα μπορούσαν να αναγνωριστούν συγκεκριμένα άτομα"/>
    <meta property="og:description" content="Σε συνέχεια της σημερινής επίσημης απόφασης σχετικά με το πλαίσιο για τις κυρώσεις κατά της Τουρκίας, θα μπορούσαν να υπάρξουν προτάσεις για την..."/>
  </head>
  <body>
    <article>
      <h1>Μογκερίνι για κυρώσεις: Θα μπορούσαν να αναγνωριστούν συγκεκριμένα άτομα</h1>
      <address><time datetime="2019-11-11T16:26:00+00:00">11 Nov 2019, 16:26</time> by <a rel="author">SigmaLive</a></address>
      <p><b><a href="https://www.sigmalive.com/news/politics/596791/ee-yiothetithike-i-apofasi-gia-metra-kata-tis-tourkias-gia-tis-geotriseis">Σε συνέχεια της σημερινής επίσημης απόφασης σχετικά με το πλαίσιο για τις κυρώσεις κατά της Τουρκίας,</a> θα μπορούσαν να υπάρξουν προτάσεις για την «αναγνώριση» συγκεκριμένων προσώπων και εταιριών, σημείωσε η ύπατη εκπρόσωπος της ΕΕ για θέματα Εξωτερικής πολιτικής, Φεντερίκα Μογκερίνι κατά τη διάρκεια συνέντευξης Τύπου που παραχώρησε μετά το πέρας της συνεδρίασης των υπουργών Εξωτερικών της ΕΕ στις Βρυξέλλες.<br/></b> <br/>«Η επίσημη απόφαση που λήφθηκε σήμερα εφαρμόζει πλήρως τη απόφαση που πήραμε τον περασμένο μήνα σε επίπεδο Συμβουλίου Εξωτερικών Υποθέσεων. Το πλαίσιο για κυρώσεις είναι σε εφαρμογή» δήλωσε η Φ. Μογκερίνι απαντώντας σε σχετική ερώτηση.<br/> <br/>Σε ό,τι αφορά τα επόμενα βήματα, η ύπατη εκπρόσωπος σημείωσε ότι αυτά θα μπορούσαν να περιλαμβάνουν «προτάσεις για την αναγνώριση συγκεκριμένων ατόμων και εταιριών προκειμένου να προστεθούν στη λίστα». «Θα δούμε εάν και πότε θα υπάρξουν αυτές οι προτάσεις, οι οποίες θα εξεταστούν από σχετικές ομάδες εργασίας και ενδεχομένως από το ίδιο το Συμβούλιο», προσέθεσε.<br/> <br/>Πηγή: ΑΠΕ-ΜΠΕ </p>
    </article>
  </body>
</html>