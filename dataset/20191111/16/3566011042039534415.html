<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546551.html/%D8%B4%D9%87%D8%B1%D8%AF%D8%A7%D8%B1-%D8%AC%D8%AF%DB%8C%D8%AF-%DA%A9%D9%88%D9%87%D8%AF%D8%B4%D8%AA-%D9%85%D8%B9%D8%B1%D9%81%DB%8C-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T16:42:00+00:00"/>
    <meta property="og:title" content="شهردار جدید کوهدشت معرفی شد"/>
    <meta property="og:description" content="موسی طولابی به‌عنوان شهردار جدید کوهدشت معرفی شد."/>
  </head>
  <body>
    <article>
      <h1>شهردار جدید کوهدشت معرفی شد</h1>
      <address>
        <time datetime="2019-11-11T16:42:00+00:00">11 Nov 2019, 16:42</time>
      </address>
      <p>موسی طولابی به‌عنوان شهردار جدید کوهدشت معرفی شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=1497">سفیر افلاک، </a>امروز با حضور امام‌جمعه کوهدشت، مدیرکل دفتر امور شهری استانداری لرستان، فرماندار و جمعی از مسئولان شهرستانی موسی طولابی به‌عنوان شهردار جدید کوهدشت معرفی شد.</p>
      <p>حجت‌الاسلام ابراهیم طهماسبی امام‌جمعه کوهدشت در این مراسم اظهار داشت: در کارهای خود اخلاص و نیت الهی را سرلوحه قرار داده و خدمت به مردم را بازیچه قرار ندهیم چراکه در دستگاه خداوند متعال نباید بازیگری کرد، کسی که ارزشی برای دیگران قائل نیست خود وی نیز اعتبار و ارزشی ندارد.</p>
      <p>وی افزود: برای خدمت به مردم و توسعه شهرستان کوشا باشیم، در کارها باید قانون اجرا شود، در شهرستان چه خبر است که هنوز انتخابات شروع نشده برخی شروع به تخریب کرده‌اند.</p>
      <p>امام‌جمعه کوهدشت با اشاره به‌ضرورت حاکم کردن ارزش‌های دینی توسط مسئولان جامعه، عنوان کرد: خدمات عمومی، نگه‌داری شهر و روستا از نیازهای عمومی جامعه بوده و حقوق شهروندی نیز باید رعایت و عوارض نیز به‌موقع پرداخت شود.</p>
      <p>وی با اشاره به اینکه باید دغدغه خدمت داشته باشیم، تصریح کرد: محور کارهای ما باید دین باشد، مردم کوهدشت در سیل دچار خساراتی شدند، برای جبران خسارات باید جهادی عمل کنیم.</p>
      <p>طهماسبی ضمن انتقاد از پست گرفتن برخی افراد خاص درجاهای حساس، اظهار داشت: در بحث انتخابات مطالبه گری قانونی را وظیفه خود می‌دانیم، دفاع باید واقع‌بینانه و نقدها منصفانه باشد.</p>
      <p>رضا میرزایی اصل رئیس شورای اسلامی شهر کوهدشت نیز در این مراسم گفت: شهرداری نهادی عام‌المنفعه است، امیدواریم شهردار جدید با توجه به نزدیک بودن انتخابات از فشارها دوری‌کنید و شایسته‌سالاری افراد را ملاک قرار داده و وحدت و همدلی را ایجاد کند.</p>
      <p>وی با اشاره به محرومیت و وضعیت توزیع اعتبارات در کوهدشت افزود: ما به ماشین‌آلات سنگین احتیاج داریم چراکه در سیل اخیر حتی بیل ماشینی نداشتیم که آب را مهار کنیم، شهردار جدید خدمت به مردم را اولویت خود قرار داده و در انجام کارها به‌صورت شفاف و از طریق اصحاب رسانه به مردم اطلاع‌رسانی کند.</p>
      <p>قدرت الله فلاح نژاد مسئول دفتر امور شهری استانداری لرستان نیز ضمن اشاره به اینکه در دغدغه‌مندی مسئولان برای توسعه کوهدشت اظهار داشت: اگر می‌خواهیم کاری به نحو احسن صورت گیرد باید کنار هم باشیم، این مرزبندی‌ها ریشه مشکلات است، باید چهره کوهدشت را که بزرگ‌مردانی در تمام عرصه‌ها دارد را بشناسانیم.</p>
      <p>وی با اشاره به برخورد قاطع با متخلفان اداری افزود: وسعت کار در شهرداری بسیار بالا است، وضعیت زباله در کوهدشت اسف‌بار است، این شهرستان دارای ۱۷۸ نیروی خدماتی است که ۱۰۰ نفر از آن‌ها پشت میز می‌نشینند و زباله مردم روی زمین می‌ماند، کسی که برای کار خدماتی و حجمی آمده، وظیفه‌اش کارکردن در این راستا است.</p>
      <p>مسئول دفتر امور شهری استانداری لرستان اصلاح تعرفه‌ها از سوی شهرداری را مورد تأکید قرارداد و عنوان کرد: اولین موضوعی که باید رو آن حساس باشیم رعایت قانون است، یک نفر نباید به نیروهای شهرداری اضافه شود، اگر احتیاج بود باید برمبنای چارت سازمانی و رشته‌های خاص از طریق آزمون انجام شود.</p>
      <p>وی گفت: در بحث مالی، انضباط اداری و مالی داشته باشیم زیرا عدم آن موجب بروز مشکل می‌شود‌، اگر جایی حقوق به‌روز نبود یا فساد حاکم است یا سازوکار قانونی را نمی‌دانند.</p>
      <p>موسی طولابی شهردار جدید کوهدشت نیز ضمن تشکر از شورای شهر برای رأی قاطع، گفت: ما برای کار آمده‌ایم و رویه ما این است که طبق قانون کسی را وارد شهرداری نخواهم کرد، متأسفانه شهرداری کوهدشت در زمینه ماشین‌آلات سنگین و بودجه در مضیقه است که امیدواریم مسئولان استانی درراستای رفع این مشکل مساعدت کنند.</p>
      <p>به گزارش سفیر افلاک، در این مراسم «موسی طولابی» به عنوان شهردار جدید کوهدشت معارفه شد و از «ایرج فریادی پور» که به مدت دوماه سرپرست این اداره بوده است، تقدیر به عمل آمد.</p>
      <p>انتهای پیام/</p>
    </article>
  </body>
</html>