<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/sek.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T16:10:00+00:00"/>
    <meta property="og:title" content="Американски регулатор разследва кредитната карта на &quot;Епъл&quot;"/>
    <meta property="og:description" content="Подадени жалби твърдят, че картата е &quot;секситка&quot; и базира лимитите си спрямо пола"/>
  </head>
  <body>
    <article>
      <h1>Американски регулатор разследва кредитната карта на "Епъл"</h1>
      <h2>Подадени жалби твърдят, че картата е "секситка" и базира лимитите си спрямо пола</h2>
      <address><time datetime="2019-11-11T16:10:00+00:00">11 Nov 2019, 16:10</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Американски финансов регулатор започна разследване срещу технологичния гигант „Епъл”. Причина за това са жалби, че условията по кредитните карти, които компанията предлага, са „сексистки”.</p>
      <p>Би Би Си пише, че „Епъл” използвала различни алгоритми, за да поставя различни лимити на банковите карти спрямо това дали ползвателите са мъже или жени. Сред оплакалите се е и съоснователят на компанията Стийв Возняк.</p>
      <p>Финансовият департамент на Ню Йорк (DFS) вече е осъществил контакт с оператора на картите – „Голдман Сакс”. От DFS подчертаха, че всяка дискриминация, умишлена или не, е в разрез със законите на Ню Йорк.</p>
      <p>Технологичният предприемач Дейвид Хайнемайър Хансън твърди, че кредитният лимит на неговата „Епъл” карта е бил 20 пъти по-висок от този на съпругата му, въпреки че тя имала по-добър кредитен рейтинг.</p>
      <p>Банки и други заемодатели все повече използват технологии за машинно обучение, които режат от банковите разходи и увеличават допустимия размер на заема.</p>
      <p>Според Хансън това е пример как алгоритмите, не само хората, дискриминират. Той също определи програмата на „Епъл” като сексистка. Освен това заяви, че след като е подал жалбата, кредитният лимит на съпругата му е бил вдигнат.</p>
      <p>От „Голдман Сакс” обясниха пред „Блумбърг”, че кредитните решения се взимат на базата на кредитоспособността на клиентите, а не спрямо пола, расата, възрастта, сексуалната ориентация или други забранени от закона фактори.</p>
      <p>Подобно разследване се води и срещу американския здравен гигант „Юнайтед Хелт Груп”. Твърденията са, че компанията използва алгоритми, които предпочитали бели пациенти пред цветнокожи.</p>
    </article>
  </body>
</html>