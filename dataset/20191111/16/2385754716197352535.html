<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/596837/stin-epitropi-oikonomikon-o-proipologismos-tis-epitropou-dioikiseos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T16:33:00+00:00"/>
    <meta property="og:title" content="Στην Επιτροπή Οικονομικών ο προϋπολογισμός της Επιτρόπου Διοικήσεως"/>
    <meta property="og:description" content="Τον προϋπολογισμό του γραφείου της για το 2020 παρουσίασε ενώπιον της Επιτροπής Οικονομικών της Βουλής, τη Δευτέρα, η Επίτροπος Διοικήσεως Μαρία Στυλιανού..."/>
  </head>
  <body>
    <article>
      <h1>Στην Επιτροπή Οικονομικών ο προϋπολογισμός της Επιτρόπου Διοικήσεως</h1>
      <address><time datetime="2019-11-11T16:33:00+00:00">11 Nov 2019, 16:33</time> by <a rel="author">SigmaLive</a></address>
      <p>Τον προϋπολογισμό του γραφείου της για το 2020 παρουσίασε ενώπιον της Επιτροπής Οικονομικών της Βουλής, τη Δευτέρα, η Επίτροπος Διοικήσεως Μαρία Στυλιανού Λοττίδη.</p>
      <p>Όπως ενημέρωσε τους βουλευτές η κ. Λοττίδη, ο προϋπολογισμός της καλύπτει κατά κύριο λόγο (83,5%) την μισθοδοσία και στέγαση και λειτουργικές δαπάνες (12,5%), ενώ ένα μικρό ποσοστό της τάξης του 3,94% αφορά έξοδα συντήρησης εξοπλισμού, εκστρατείες, συνδρομές σε διεθνείς οργανισμούς στους οποίους συμμετέχει το γραφείο της και υπηρεσιακά ταξίδια σε συνέδρια.</p>
      <p>Σε ότι αφορά το ενοίκιο ανέφερε ότι ως αποτέλεσμα διαπραγμάτευσης που έγινε με τον ιδιοκτήτη του κτιρίου στο οποίο στεγάζεται το γραφείο του Επιτρόπου Διοικήσεως, το ποσό έχει μειωθεί δραστικά. Συγκεκριμένα, η πιο πρόσφατη μείωση σε ετήσια βάση ήταν της τάξης των €29.988, δηλαδή από €169.932 σε €139.944 ετησίως.</p>
      <p>Σύμφωνα με τα στοιχεία που κατέθεσε στην Επιτροπή ο προϋπολογισμός του γραφείου Επιτρόπου Διοικήσεως ανέρχεται για το 2020 σε €2.143.745, παρουσιάζοντας μια αύξηση 7,25% έναντι του προϋπολογισμού του 2019.</p>
      <p>Αύξηση ύψους €112.246 οφείλεται σε παραχώρηση προσαυξήσεων και τιμαριθμικού επιδόματος στο προσωπικό, καθώς και σε πρόνοια για την πλήρωση πέντε θέσεων Λειτουργού.</p>
      <p>Προνοείται επίσης, μεταξύ άλλων, επιπρόσθετο κονδύλι €25.985 για λειτουργικά έξοδα και συντηρήσεις και €1.900 για την ασφάλεια και φρούρηση των εγκαταστάσεων του γραφείου.</p>
      <p>Πηγή: ΚΥΠΕ</p>
    </article>
  </body>
</html>