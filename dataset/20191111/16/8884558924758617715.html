<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/razresili-sefa-intereurope"/>
    <meta property="og:site_name" content="Primorske novice"/>
    <meta property="article:published_time" content="2019-11-11T16:33:16+00:00"/>
    <meta property="og:title" content="Razrešili šefa Intereurope"/>
    <meta property="og:description" content="Nadzorni svet Intereurope je danes razrešil predsednika uprave Ernesta Gortana."/>
  </head>
  <body>
    <article>
      <h1>Razrešili šefa Intereurope</h1>
      <address><time datetime="2019-11-11T16:33:16+00:00">11 Nov 2019, 16:33</time> by <a rel="author">Spletno uredništvo</a></address>
      <p>
        <b>Nadzorni svet Intereurope je danes razrešil predsednika uprave Ernesta Gortana.</b>
      </p>
      <figure>
        <img src="https://static.primorske.si/foto/highres/gnweb/719313_259-gortan.jpg"/>
        <figcaption>Ernest Gortan je Intereuropo vodil od leta 2009, ko je na položaju nasledil Andreja Lovšina.  Foto: Tomaž Primožič/FPA</figcaption>
      </figure>
      <p><b>KOPER</b> &gt; Kot razlog je navedel zamude pri uvajanju ustreznega sistema korporativnega upravljanja in ustreznega sistema odkrivanja in preprečevanja prevar. Vodenje družbe, ki je v postopku prodaje Pošti Slovenije, začasno prevzema dosedanji član uprave <b>Marko Cegnar</b>, toda največ za eno leto.</p>
      <p>Nadzorniki so zaradi te kadrovske rošade imenovali tudi novega člana uprave. To je postal dosedanji nadzornik <b>Matija Vojska</b>, ki mu bo članstvo v nadzornem svetu v obdobju dela v upravi mirovalo, je razvidno prek spletnih strani Ljubljanske borze.</p>
      <blockquote>Intereuropa sicer po finančnem in poslovnem prestrukturiranju v minulih letih posluje dobro. Na ravni skupine je v prvem polletju letos npr. po nerevidiranih podatkih ustvarila za 3,1 milijona evrov čistega dobička, kar je 14 odstotkov več kot v primerljivem obdobju lani in 25 odstotkov nad načrtovanim. Prihodki od prodaje so se glede na enako lansko obdobje okrepili za dva odstotka in se ustavili pri 80,6 milijona evrov.</blockquote>
      <p>Po neuradnih informacijah spletnega portala siol.net naj bi bil razlog za menjavo na vrhu družbe dogajanje v hčerinskih družbah na območju nekdanje Jugoslavije. Sodu naj bi izbilo dno dogajanje v Intereuropini družbi na Hrvaškem. Spornih naj bi bilo za 1,6 milijona evrov plačil računov, za katere naj bi nadzorniki sumili, da so fiktivni. Nadzorniki, ki jih vodi <b>Vojko Čok</b>, naj bi si bili enotni, da Intereuropa ne obvladuje hčerinskih družb v tujini. Odgovornost za to so pripisali Gortanu, ki so mu aprila podaljšali mandat za dve leti, dodaja spletni portal.</p>
      <p>Gortan je Intereuropo vodil od leta 2009, ko je na položaju nasledil <b>Andreja Lovšina</b>.</p>
      <p>V tem tednu naj bi Pošta Slovenije sicer dokončno zaključila nakup Intereurope.</p>
      <p>Več sledi v jutrišnji številki Primorskih novic in na naši spletni strani.</p>
    </article>
  </body>
</html>