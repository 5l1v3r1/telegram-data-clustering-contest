<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191111-zelenskyj-vyznachyv-zavdannya-i-prava-rozvidky-zakonoproekt-u-radi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-11T16:55:29+00:00"/>
    <meta property="og:title" content="Зеленський визначив завдання і права розвідки: законопроект у Раді"/>
    <meta property="og:description" content="Володимир Зеленський подав в парламент проект закону, який визначає завдання і права розвідки, а також встановлює адміністративну відповідальність за перешкоджання розвідникам виконувати визначені законом функції і повноваження."/>
  </head>
  <body>
    <article>
      <h1>Зеленський визначив завдання і права розвідки: законопроект у Раді</h1>
      <address>
        <time datetime="2019-11-11T16:55:29+00:00">11 Nov 2019, 16:55</time>
      </address>
      <p>Володимир Зеленський подав в парламент проект закону, який визначає завдання і права розвідки, а також встановлює адміністративну відповідальність за перешкоджання розвідникам виконувати визначені законом функції і повноваження.</p>
      <p>Президент України Володимир Зеленський подав до Верховної Ради законопроект про розвідку <a href="http://w1.c1.rada.gov.ua/pls/zweb2/webproc4_1?pf3511=67336">№2412</a>.</p>
      <p>У документі дається визначення поняттям: розвідувальна діяльність, розвідувальна інформація, розвідувальні органи України, співробітник під прикриттям і технічні засоби розвідки.</p>
      <p>
        <b>Розвідувальні органи України:</b>
      </p>
      <p>– Служба зовнішньої розвідки України;</p>
      <p>– Розвідувальний орган Міністерства оборони України;</p>
      <p>– Розвідувальний орган центрального органу виконавчої влади, що реалізує державну політику у сфері охорони державного кордону.</p>
      <p>Положення про розвідувальний орган <b>затверджує президент.</b></p>
      <p>
        <b>Завдання розвідувальних органів:</b>
      </p>
      <p>– отримання, аналітична обробка, обробка та надання розвідувальної інформації її споживачам (президент, голова Верховної Ради, прем’єр-міністр і секретар РНБО);</p>
      <p>– виявлення і визначення ступеня зовнішніх загроз національній безпеці України, життю, здоров’ю її громадян та об’єктам державної власності за межами України;</p>
      <p>– прийняття участі у забезпеченні безпечного функціонування закладів України за кордоном;</p>
      <p>– участь у боротьбі з тероризмом, протидії розвідувально-підривній діяльності проти України;</p>
      <p>– співпраця з компетентними органами іноземних держав та міжнародними організаціями.</p>
      <p><b>Читайте:</b> <a href="https://fakty.com.ua/ua/ukraine/20190920-shho-vidomo-pro-valeriya-yevdokymova-biografiya-novogo-golovy-sluzhby-zovnishnoyi-rozvidky/">Що відомо про Валерія Євдокимова: біографія нового голови Служби зовнішньої розвідки</a></p>
      <p>
        <b>Права розвідувальних органів:</b>
      </p>
      <p>– організовувати та проводити розвідувальні заходи;</p>
      <p>– створювати структурні та територіальні підрозділи в межах загальної чисельності та відповідно до визначеної президентом організаційної структури, а також заклади, підприємства, установи, організації;</p>
      <p>– відкривати і використовувати рахунки в національній та іноземній валютах у банках та інших фінансових установах;</p>
      <p>– використовувати співробітників під прикриттям;</p>
      <p>– здійснювати конфіденційну співпрацю з особами;</p>
      <p>– здійснювати спеціальну обробку інформації з відкритих джерел, автоматизованих інформаційних систем, обліку, реєстрів, баз даних.</p>
      <p>Організаційну структуру розвідувального органу <b>визначає президент</b>.</p>
      <p>Загальна чисельність Служби зовнішньої розвідки України визначається законом.</p>
      <p>Законопроект передбачає адміністративну відповідальність у вигляді <b>штрафу за перешкоджання здійсненню розвідувальними органами їх повноважень</b>.</p>
      <p>Контролювати суб’єкти розвідувального співтовариства будуть президент, Верховна Рада та Рахункова палата.</p>
      <p>Також Зеленський вніс до парламенту законопроект №2413 про внесення змін до Бюджетного кодексу щодо фінансування розвідувальної діяльності та законопроект №2414 про внесення змін до закону про Службу зовнішньої розвідки щодо діяльності Служби зовнішньої розвідки України.</p>
      <p>Нагадаємо, 20 вересня Зеленський призначив <a href="https://fakty.com.ua/ua/ukraine/20190920-zelenskyj-pryznachyv-yevdokymova-novym-golovoyu-sluzhby-zovnishnoyi-rozvidky/">Валерія Євдокимова головою Служби зовнішньої розвідки України.</a></p>
    </article>
  </body>
</html>