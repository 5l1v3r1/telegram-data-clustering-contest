<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrajina-distanciyno-pidpishe-protokol-z-rosijeyu-pro-ribolovlyu-v-azovskomu-mori-639235.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T16:54:10+00:00"/>
    <meta property="og:title" content="Україна дистанційно підпише протокол з Росією про риболовлю в Азовському морі"/>
    <meta property="og:description" content="У Міністерстві енергетики та захисту довкілля України зазначили, що підписання протоколу надасть Україні можливість законно здійснювати промисловий вилов риби в Азовському морі"/>
  </head>
  <body>
    <article>
      <h1>Україна дистанційно підпише протокол з Росією про риболовлю в Азовському морі</h1>
      <address>
        <time datetime="2019-11-11T16:54:10+00:00">11 Nov 2019, 16:54</time>
      </address>
      <h4>У Міністерстві енергетики та захисту довкілля України зазначили, що підписання протоколу надасть Україні можливість законно здійснювати промисловий вилов риби в Азовському морі</h4>
      <p>Засідання Українсько-Російської Комісії з питань рибальства щодо розподілу квот на 2020 рік на вилов риби в Азовському морі відбудеться онлайн 13 листопада цього року, у ході якого буде підписано протокол дипломатичними каналами. Про це повідомляє пресслужба Міністерства енергетики та захисту довкілля України.</p>
      <p>«Уперше за роки незалежності засідання Українсько-Російської Комісії з питань рибальства щодо розподілу квот на вилов риби в Азовському морі відбуватиметься онлайн 13 листопада цього року. Протокол на 2020 рік буде підписаний дипломатичними каналами», - йдеться у повідомленні.</p>
      <p>У міністерстві наголошують, що підписання протоколу надасть Україні можливість законно здійснювати промисловий вилов риби в Азовському морі.</p>
      <p>«Просимо громадськість підтримати такі вимушені переговори в інтересах України та наших рибалок, які працюють в акваторії Азовського моря», - закликають у відомстві.</p>
      <p>Зазначається, що Україна не може відмовитись від участі в засіданні комісії адже наразі відсутні альтернативні механізми у діючому правовому полі щодо регулювання діяльності сторін у сфері рибальства в Азовському морі.</p>
      <p>У 2019 році Україна через дипломатів отримала офіційне запрошення від Росії з пропозицією провести переговори і підписати протокол щодо використання природних ресурсів у 2020 році в Азовському морі. Спершу, ніж висловити свою позицію, Україна провела ряд консультацій. За результатами всіх обговорень домовилися про проведення чергової сесії комісії дистанційно, а не як раніше – почергово на території кожної з країн.</p>
      <p>Непідписання відповідного протоколу за результатами засідання комісії сприятиме зростанню незаконного вилову водних біоресурсів в Азовському морі та знизить показники вітчизняної риболовної галузі. Також без підписаного протоколу Україна втратить правові підстави для встановлення лімітів на вилов біоресурсів у басейні Азовського моря, а РФ зможе звинуватити Україну в невиконанні норм міжнародного законодавства.</p>
      <p>Наразі статус Азовського моря визначається кількома міжнародними договорами - це Конвенцією Організації Об’єднаних Націй з морського права 1982 року та Договором між Україною та Росією про співробітництво у використанні Азовського моря і Керченської протоки, підписаний 24.12.2003. У цьому Договорі йдеться, що діяльність у сфері рибного господарства регулюється відповідно до Угоди 93-го року засідання Українсько-російської комісії.</p>
      <related>
        <a href="https://glavcom.ua/news/raketni-korabli-vms-rosiji-uviyshli-v-azovske-more-634276.html"/>
        <a href="https://glavcom.ua/columns/arestovich/chi-potribno-ukrajini-voyuvati-z-rosijeyu-za-ostriv-zmijiniy-633549.html"/>
        <a href="https://glavcom.ua/publications/blokada-pro-yaku-zabuv-zelenskiy-shcho-vzhe-vtratila-ukrajina-na-azovi-631338.html"/>
      </related>
    </article>
  </body>
</html>