<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/io-non-dormo-tranquillo"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-11T16:28:06+00:00"/>
    <meta property="og:title" content="Io non dormo tranquillo"/>
    <meta property="og:description" content="Gli sbiellati di Lele Ghisio"/>
  </head>
  <body>
    <article>
      <h1>Io non dormo tranquillo</h1>
      <h2>Gli sbiellati di Lele Ghisio</h2>
      <address>
        <time datetime="2019-11-11T16:28:06+00:00">11 Nov 2019, 16:28</time>
      </address>
      <p>Quello delle Iene televisive è sicuramente un lucido tempismo. Tra l’innocuo esorcismo di Halloween e il nostrano giorno dei morti e della loro memoria, che celebriamo fiorendo di colori le pareti dei cimiteri, ci parlano di noi e dei nostri lati oscuri. Così, oltre all’inevitabile rimbalzo social del servizio tv sull’allegra gestione del forno crematorio, torniamo alla ribalta nazionale per il nostro saper fare e disfare.   Eppure qualcuno dorme tranquillo, anche dopo aver rigirato la lama nella piaga del dolore di almeno 600 famiglie. Un dolore insoddisfatto, privo di riferimenti da dare alla memoria; di un lutto ora impossibile da elaborare sottobraccio al tempo che passa. Un dolore impossibile da sedare, nemmeno con un mazzo di fiori colorati poggiati sul ciò che resta di un affetto.<br/>Di ribalte nazionali ne abbiamo avute, negli anni, oggettivamente poche: un po’ perché gelosi e fieri della nostra isola felice e del suo basso profilo pubblico; un po’ perché privi d’argomenti che non fossero disgrazie piovute dal cielo come alluvioni, quelle di un ’68 di lotta nel fango e altre bare messe in fila da quel diluvio che non ci ha più fatto dormire tranquilli. Solo la folle lungimiranza di un mobilificio ci rese famosi in tutt’Italia, isole comprese.</p>
      <p>Ma il fordismo imprenditoriale d’allora, con lo sguardo perso nell’ombelico di un distretto tessile, tentò di scrollarsi di dosso questa notorietà ingombrante, che riusciva là dove lui aveva fallito. Per volontà o povertà d’idee, poco importa. A pensarci adesso, non so se davvero sia paradossale oppure sia la diretta conseguenza di quell’atteggiamento, ma bruciare cadaveri a cottimo è quello per cui siamo tornati in balia della visibilità nazionale. Saper fare, anche nella peggiore delle invenzioni imprenditoriali: gestita in un modo così amorale da chi dorme tranquillo, mentre costringe i clienti a una dolorosa veglia.</p>
      <p>Ha un che di creativo, l’idea di bruciare corpi sottocosto, se pensata a ridosso della certificazione Unesco. Ma è un’ironia da quattro soldi, priva della giusta dose di risentimento nei confronti degli autori e di umana empatia per chi ne ha subito gli atti. Impressiona però la sicumera di uno dei responsabili, che invoca rispetto mentre lui continua a dormire tranquillo.</p>
      <p>Siamo tornati a far parlare di noi in un’Italia contemporanea in cui non è facile vivere, per dimostrare che qui è difficile anche morire. Non sarà facile tirarsene fuori, e questo servizio a distanza di un anno lo ha dimostrato. Ci sarebbe di che imputare ai responsabili, oltre ai reati e al disumano malaffare, un danno d’immagine alla città e al territorio. Un peso in più, per chi proprio non riesce più a dormire tranquillo, come loro invece continuano a fare.</p>
      <p>Lele Ghisio</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/mi-fai-le-corna-ti-tiro-un-pugno-in-faccia"/>
        <a href="https://laprovinciadibiella.it/attualita/le-eroiche-gesta-dei-vecchietti-di-biella"/>
        <a href="https://laprovinciadibiella.it/attualita/si-litiga-anche-per-la-cacca"/>
      </related>
    </article>
  </body>
</html>