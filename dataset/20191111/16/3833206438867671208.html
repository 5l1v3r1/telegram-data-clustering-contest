<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Strogi-pravila-i-za-elektricheskite-trotinetki-912936"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T16:18:00+00:00"/>
    <meta property="og:title" content="Строги правила и за електрическите тротинетки!"/>
    <meta property="og:description" content="Пуснаха за обществено обсъждане предложенията за промени в Закона за движение по пътищата, които да ..."/>
  </head>
  <body>
    <article>
      <h1>Строги правила и за електрическите тротинетки!</h1>
      <address>
        <time datetime="2019-11-11T16:18:00+00:00">11 Nov 2019, 16:18</time>
      </address>
      <p>Пуснаха за обществено обсъждане предложенията за промени в Закона за движение по пътищата, които да регламентират използването на електрически тротинетки, пише "Монитор". Водачите на електрически тротинетки (наречени в закона индивидуално електрическо превозно средство) ще трябва да са минимум на 14 години, за да имат право да карат по велосипедни алеи.</p>
      <p>С навършване на 16 години ползващите модерните двуколесни ще може да ги управляват по велосипедна инфраструктура, улици и пътища с максимално разрешена скорост до 50 км в час, е записано в заключителните разпоредби на Закона за движение по пътищата. Предложенията предвиждат още тротинетките да се управляват задължително с каска и да развиват скорост не по-висока от 25 км в час. Електрическите превозни средства няма да могат да се карат по бус лентите.</p>
      <p>Тротинетките задължително ще трябва да са оборудвани с механичен или електронен звънец и да нямат друг звуков сигнал. Също така на скутерите ще трябва да са монтирани устройства за излъчване на бяла или жълта добре различима светлина отпред и устройство за излъчване на червена светлина отзад.</p>
      <p>Водачите на тротинетките задължително да ползва в тъмните часове на денонощието или при намалена видимост светлоотразителни елементи върху видимата част на облеклото, позволяващи да бъде лесно забелязан. </p>
      <p>Придвижването със скутерите е разрешено по велоалеи, а при липса на такава - възможно най-близо до дясната граница на платното за движение, става ясно още от предложените промени. В тъмните часове на денонощието и при намалена видимост електрическо превозно средство ще трябва да се управлява с включени светлини. Всяка община може с наредба на общинския съвет да определи по-ниски максимално допустими скорости за движение на територията на съответната община. С наредба ще може и да се определят ред и условия за използване на индивидуални електрически превозни средства под формата на споделено ползване, включително максимално допустим брой превозни средства и задължителни зони за тяхното паркиране, както и други ограничения.</p>
    </article>
  </body>
</html>