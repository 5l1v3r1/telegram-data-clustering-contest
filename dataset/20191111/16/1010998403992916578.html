<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/panagjurskoto-zlato-si-idva-u-doma-za-70-g-ot-otkrivaneto-mu.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T16:13:00+00:00"/>
    <meta property="og:title" content="Панагюрското злато си идва у дома за 70 г. от откриването му"/>
    <meta property="og:description" content="То ще остане в Историческия музей в Панагюрище до 16 декември"/>
  </head>
  <body>
    <article>
      <h1>Панагюрското злато си идва у дома за 70 г. от откриването му</h1>
      <h2>То ще остане в Историческия музей в Панагюрище до 16 декември</h2>
      <address><time datetime="2019-11-11T16:13:00+00:00">11 Nov 2019, 16:13</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/11/zlato_1573485571-1.mp4"/>
      </figure>
      <p>Оригиналът на Панагюрското златно съкровище се завръща у дома си. Златото ще остане в Историческия музей в Панагюрище до 16 декември.</p>
      <p>Тази година се навършват 70 години от откриването му и по този повод уникалните 9 златни съда ще бъдат изложени в специално изградената за целта и официално открита през 2012 г. зала трезор в Исторически музей в града.</p>
      <p>"Това е уникален шедьовър на тракийското изкуство. То е експонирано по съвременен начин в залата. Всеки посетител може да остане сам със себе си с всеки един от тези култови експонати", каза Атанас Шопов, директор на музея.</p>
      <p>Панагюрското златно съкровище е открито случайно през 1949 г. от тримата братя Павел, Петко и Михаил Дейкови, докато копаели глина в местността "Мерул" край Панагюрище. То представлява изключително красив култов сервиз, изработен от най-висока проба злато с общо тегло от 6,164 кг.</p>
      <p>Съкровището, което е датирано от края на IV и началото на III в. пр. н.е., се състои от 9 съда - 7 ритона, амфора ритон и фиала, по външните стени на които филигранно са изработени сцени от тракийско-гръцкия пантеон. 63 г. след намирането му от братя Дейкови оригиналът на златното съкровище за първи път се връща в Панагюрище за Великден на 16 април 2012 г. Оттогава това се превръща в традиция.</p>
    </article>
  </body>
</html>