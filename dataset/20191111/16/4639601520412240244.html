<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/politics/petsas-o-syriza-epilegei-pali-na-taytistei-me-tous-mpaxalakides/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T16:35:42+00:00"/>
    <meta property="og:title" content="Πέτσας : Ο ΣΥΡΙΖΑ επιλέγει πάλι να ταυτιστεί με τους μπαχαλάκηδες"/>
    <meta property="og:description" content="Βολές κατά του ΣΥΡΙΖΑ, ο οποίος μέσω κορυφαίων στελεχών του επέλεξε να βρεθεί στην ΑΣΟΕΕ την ώρα που η αστυνομία πραγματοποιούσε επιχείρηση για την εκκένωση του Πανεπιστημίου εξαπέλυσε ο κυβερνητικός εκπρόσωπος Στέλιος Πέτσας."/>
  </head>
  <body>
    <article>
      <h1>Πέτσας : Ο ΣΥΡΙΖΑ επιλέγει πάλι να ταυτιστεί με τους μπαχαλάκηδες</h1>
      <h2>Βολές κατά του ΣΥΡΙΖΑ, ο οποίος μέσω κορυφαίων στελεχών του επέλεξε να βρεθεί στην ΑΣΟΕΕ την ώρα που η αστυνομία πραγματοποιούσε επιχείρηση για την εκκένωση του Πανεπιστημίου εξαπέλυσε ο κυβερνητικός εκπρόσωπος Στέλιος Πέτσας.</h2>
      <address><time datetime="2019-11-11T16:35:42+00:00">11 Nov 2019, 16:35</time> by <a rel="author">ΤοΒΗΜΑ Team</a></address>
      <p>Βολές κατά του<a href="https://www.in.gr/tags/%cf%83%cf%85%cf%81%ce%b9%ce%b6%ce%b1/"> ΣΥΡΙΖΑ</a>, ο οποίος μέσω κορυφαίων στελεχών του επέλεξε να βρεθεί στην ΑΣΟΕΕ την ώρα που η αστυνομία πραγματοποιούσε επιχείρηση για την εκκένωση του Πανεπιστημίου εξαπέλυσε ο κυβερνητικός εκπρόσωπος Στέλιος Πέτσας.</p>
      <p>«Η κυβέρνηση και οι πολίτες θέλουν ανοιχτά πανεπιστήμια και ανοιχτά μυαλά. Οι μόνοι που θέλουν κλειστά πανεπιστήμια και σκουριασμένα μυαλά είναι οι γνωστοί «μπαχαλάκηδες» που τα μετέτρεψαν σε άσυλα ανομίας», τονίζει σε δήλωσή του ο κυβερνητικός εκπρόσωπος, Στέλιος Πέτσας.</p>
      <p>
        <a href="https://www.in.gr/2019/11/11/politics/kommata/o-syriza-vgainei-ksana-stous-dromous-aformi-ta-epeisodia-stin-asoee/">Ο ΣΥΡΙΖΑ βγαίνει ξανά στους δρόμους με αφορμή τα επεισόδια στην ΑΣΟΕΕ</a>
      </p>
      <h3>Ο ΣΥΡΙΖΑ επιλέγει πάλι να ταυτιστεί με τους μπαχαλάκηδες</h3>
      <p>Ο κ. Πέτσας, αφού αναφέρει ότι «χθες, η Αστυνομία, ακούγοντας τη φωνή αγωνίας φοιτητών και καθηγητών που έβλεπαν το πανεπιστήμιό τους να μετατρέπεται σε κέντρο ανομίας, εξάρθρωσε γιάφκα στα υπόγεια του Οικονομικού Πανεπιστημίου Αθηνών (ΑΣΟΕΕ)», επικρίνει τον ΣΥΡΙΖΑ πως δεν τοποθετήθηκε για το θέμα.</p>
      <p>Συγκεκριμένα, αναφέρει: «Από τον, λαλίστατο κατά τα άλλα, ΣΥΡΙΖΑ δεν ακούσαμε κουβέντα. Όχι μόνο αυτό. Σήμερα είδαμε στελέχη του να πρωτοστατούν σε διαδηλώσεις, προκειμένου να συνεχιστεί η ίδια νοσηρή κατάσταση. Η σημερινή ένοχη στάση του ΣΥΡΙΖΑ απέδειξε ότι η προηγούμενη κυβέρνηση υπέθαλψε επί 4,5 χρόνια αυτές τις συμπεριφορές. Ο ΣΥΡΙΖΑ επιλέγει πάλι να ταυτιστεί με τους μπαχαλάκηδες.</p>
      <p>»Η στάση του εξοργίζει την ελληνική κοινωνία και τη συντριπτική πλειοψηφία των φοιτητών. Η ιστορία τους ξεπέρασε. Οι Έλληνες πολίτες στις γειτονιές και οι φοιτητές στα Πανεπιστήμια θα αισθανθούν και πάλι ασφαλείς και ελεύθεροι από τη φασιστική επιβολή της άποψης ισχνών μειοψηφιών».</p>
      <h4>Επαναστατική γυμναστική στον ΣΥΡΙΖΑ</h4>
      <p>Η απόφαση της Αστυνομίας να μπει στο Οικονομικό Πανεπιστήμιο“έβγαλε” ξανά έξω τα στελέχη της Κουμουνδούρου, ενώ η νεολαία του κόμματος μιλά για “κράτος της δεξιάς, του αυταρχισμού και του φόβου”.</p>
      <p>Η επέμβαση της αστυνομίας ξύπνησε, όπως, φαίνεται τα παλιά αντανακλαστικά και τα στελέχη του ΣΥΡΙΖΑ έσπευσαν στο κτίριο της ΑΣΟΕΕ για δηλώσεις, ενώ κατέκλυσαν με αναρτήσεις τους τα Social Media, καλώντας σε συγκεντρώσεις .</p>
      <p>«Η κανονικότητα επιτίθεται, η Δημοκρατία απειλείται», υποστηρίζει η Νεολαία του ΣΥΡΙΖΑ σε ανάρτησή της για τα επεισόδια και υπογραμμίζει πως «έξι μέρες πριν από την επέτειο του Πολυτεχνείου, τα ΜΑΤ και οι δυνάμεις καταστολής εισβάλλουν στον πανεπιστημιακό χώρο της ΑΣΟΕΕ. Η κανονικότητα επιτίθεται, η Δημοκρατία απειλείται».</p>
      <p>Έξω από την ΑΣΟΕΕ βρέθηκαν οι βουλευτές του ΣΥΡΙΖΑ Νίκος Φίλης και Θεανώ Φωτίου, αλλά και η βουλευτής του ΜΕΡΑ 25 και αντιπρόεδρος της Βουλής, Σοφία Σακοράφα, η οποία ζήτησε από τα ΜΑΤ να απομακρυνθούν ώστε να φύγουν οι φοιτητές. Ένταση προκλήθηκε και όταν ο Νίκος Φίλης προσπάθησε να κάνει δηλώσεις στους δημοσιογράφους, με αποτέλεσμα να δεχτεί λεκτική επίθεση.</p>
      <p>Από την πλευρά του, ο πρώην αναπληρωτής Υπουργός Άμυνας, Παναγιώτης Ρήγας ο οποίος σε ανάρτησή του:: «Όταν η αστυνομία μπαίνει στο Πανεπιστήμιο για να διώξει τους φοιτητές που θέλουν να παραμείνει ανοικτό για να συνεχισθούν τα μαθήματα μας γυρνάει σε άλλες εποχές».</p>
      <p>«Παλιά τους τέχνη, κόσκινο… Παραμονές Πολυτεχνείου και το δόγμα «Νόμος και Τάξη», σε πλήρη εξέλιξη. Μόνο που λογαριάζουν χωρίς τον ξενοδόχο…», ήταν το σχόλιο της πρώην βουλευτή, Αννέτας Καβαδία.</p>
      <p>Από την πλευρά του ο γραμματέας της Νεολαίας του ΣΥΡΙΖΑ, Σωτήρης Αλεξίου υποστηρίζει: Το κράτος της δεξιάς, του αυταρχισμού και του φόβου είναι εδώ Η κυβέρνηση Σαμαρά θα ζήλευε την εικόνα αυτή. Εγκλωβισμένοι και τραυματισμένοι φοιτητές στο προαύλιο του ΟΠΑ και επίδειξη δύναμης των πραιτοριανών του Μητσοτάκη και του Χρυσοχοΐδη. Δεν θα σταματήσουμε ούτε στιγμή να αγωνιζόμαστε απέναντι σε όσους θέλουν να συνηθίσουμε το φόβο και να πειθαρχεισουμε στις διαταγές και τις ορέξεις τους.</p>
      <p>Κάλεσμα να κατέβει κόσμος και μέλη του ΣΥΡΙΖΑ στην ΑΣΟΕΕ κάνει ο τέως υπουργός Παιδείας Κώστας Γαβρόγλου: «Πάμε τώρα στο ΟΠΑ. Όσες και όσοι μπορούμε. Μην χάνουμε ώρα με το ποιοί ακριβώς είναι μέσα, το σίγουρο είναι ότι υπάρχουν φοιτητές και φοιτήτριες. Και ένα κλίμα ακραίας τρομοκρατίας από τα ΜΑΤ», λέει σε ανάρτησή του.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>