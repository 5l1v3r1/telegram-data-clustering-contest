<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/grigor-przholite-na-mama-mi-lipsvat-nay-mnogo-406457.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T16:12:00+00:00"/>
    <meta property="og:title" content="Григор: Пържолите на мама ми липсват най-много"/>
    <meta property="og:description" content="Не мисля за любов цяла година, обясни Димитров"/>
  </head>
  <body>
    <article>
      <h1>Григор: Пържолите на мама ми липсват най-много</h1>
      <address><time datetime="2019-11-11T16:12:00+00:00">11 Nov 2019, 16:12</time> by <a rel="author">Димитър Душков</a></address>
      <p>Григор Димитров даде доста емоционално и любопитно интервю, в което разкри, че в момента няма приятелка. Той говори за любовта в живота си, за това какво е постигнал в тениса до момента, за партньорството си с Андре Агаси. Освен това Димитров разказа и за почивката си в Исландия пред bTV.</p>
      <p>"В Исландия беше специално, различно. За първи път решихме да направим такова приключение с моите родители. Всяка година гледаме да направим почивка, в която да сме само тримата. Това бе перфектното място. Бях оставил телефона на страни и се фокусирахме за нашето време. Разказвахме си за случки. В Исландия всичко беше страхотно. Ходихме да караме на глетчерите. Баща ми дори се впечатли, а той не се впечатлява лесно", обясни той.</p>
      <p>"Винаги със своето семейство успявам да се пречистя. Различно е. Говорим си за всичко. Спомняме си какви съм ги вършил като малък. С майка ми и баща ми сме много близки. Когато споделям с тях, винаги гледам да взема нещо от тях, някакъв опит. Дали са ми много. Повече ги наблюдавам, отколкото искам съвети", добави Димитров.</p>
      <p>"10 години вече съм в тура, което е впечатляващо. Все пак имах добри постижения като цяло. Но знам, че мога много повече. В последните години имах и добри и лоши резултати. Контузих се тази година. Но това е спорта. Искам да знам какво хората мислят за мен. Обичам критиката, но не в огромни количества! Именно и за това броят на хората, на които се доверявам може да се преброи на пръстите на едната ръка", добави той.</p>
      <p>"В тениса има един плюс - има турнири непрекъснато. В моя случай 2-3 турнира обърнаха годината. Надявам се, че повече няма да има такива спадове. Много неща ме държат мотивиран - работата и дисциплината са основните. Тренирах много, работих. Но всеки мач ми се струваше като вечност. Това не е много приятно, но някой път получаваш този попътен вятър".</p>
      <p>"Случвало се е да съм отчаян. Когато бях в болница се чувствах именно така. Бях ядосан на хората, на всичко и всички. Но тогава трябва да си кажеш "стига толкова" и започваш на ново. Бях сам, имах подкрепа от любимите хора около мен. Но държах една дистанция. С всеки един ден ставах все по-близък със себе си. Извън корта е съвсем различно. Трябва да имаш добра връзка със себе си. Този година ми се наложи да седя повече време у нас. Да правя доста различни неща от тениса. Беше странно. Винаги съм бил себе си. Някой път може да съм малко по-емоционален. Но то се вижда. В края на годината изиграх някои мачове, които все едно не бях аз. Гледах се по телевизията и се чудих. Но пък някои неща се получиха добре. Аз искам да бъде себе си", добави Григор.</p>
      <p>"Не трябва да оставяш никой да контролира играта. Може да ти помага, да те напътства. Но ако някой те държи като птичка в клетка, това е най-лошото, което може да се случи на един играч. Трябва да бъдеш свободен на твориш. С Радек Щепанек никога не сме почвали толкова сериозно. Не успяхме да намерим правилния подход. Андре Агаси е специален човек в нашия отбор. Не мога да го обясня като човек и като треньор. Ние имаме специална връзка. В най-деликатните моменти можеш да разчиташ на него. Той разказва за усещанията си от всякакъв тип мачове", заяви още той.</p>
      <p>"С Андре се забавляваме много. Ходихме на родео с Агаси, например. Беше супер. Разходихме се един ден и се озовахме в Лас Вегас на родео. В тези моменти следваме сърцата си. И двамата сме на интересна позиция", обясни Гришо.</p>
      <p>"Има приятелства, но зависи до каква степен. Ние сме в една съблекалня. Всички имаме една цел, да победим. Надал, Федерер и Джокович? С Рафа си пишем за различни неща. С Джокович се виждаме в Монако. С Роджър също се засичаме. Но е трудно. Имал съм случаи, в които да играеш срещу приятел ми тежи, но всички спазваме правилната дистанция. Ако опитваш да се бориш с чувствата си на корта, си загубен", добави още той.</p>
      <p>"Нямам любим прякор. Много ми е приятно да чуя "Мачкай Гришо", когато съм на другия край на света. Горд съм, че съм българин. Когато вдигна глава към публиката и ми става хубаво. Искам да помогна на останалите родни играчи. Винаги съм правил всичко възможно да давам най-доброто от себе си за България. За първа година ще е този турнир ATP Cup", разкри Григор.</p>
      <p>"За съжаление трябва да бъда егоист в някои ситуации и за това не мога да поддържам контакт с много приятели. Като бях малък много исках да стана тенисист. Винаги съм казвал, че искам да стана такъв. Този спорт ме е грабнал още най-ранните ми години. Не съжалявам за нещата, които съм правил. Като бях на 14-15 години не мислих, толкова за титли и за ранглиста", добави Димитров.</p>
      <p>"Любовта? Това са толкова лични неща. Тази година въобще не съм мислил за това. Фокусът ми е на друго място. Има си плюсовете и минусите. Но има една граница между тениса и любовта. Да си влюбен, да това може да ти помогне в 1-2 турнира. Но за повече - трудно. Най-трудното нещо е да оставяш нещата извън корта, да не ти влияят, докато играеш", сподели Димитров.</p>
      <p>"За момента нямам приятелка. Въздухът в София е различен. Тук се чувствам по-специално. Искам да бъде баща. Защо не! Но аз самия не знам къде искам да живея в момента. Децата ми искам да ги уча на работа и дисциплина. И да бъдат себе си. Това е едно от най-важните неща. Храната в България ми липсва най-много. Какво точно ли? Пържолите на мама", завърши Гришо.</p>
    </article>
  </body>
</html>