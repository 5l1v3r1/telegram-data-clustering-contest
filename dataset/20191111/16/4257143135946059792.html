<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/11/jurgen-klopp-ez-orulet"/>
    <meta property="og:site_name" content="infostart"/>
    <meta property="article:published_time" content="2019-11-11T16:13:06+00:00"/>
    <meta property="og:title" content="Jürgen Klopp: ez őrület"/>
    <meta property="og:description" content="Maga Jürgen Klopp is nehezen hiszi el, hogy csapata, a Liverpool kilenc ponttal előzi meg a tabellán a címvédő Manchester Cityt, pedig az angol labdarúgó-bajnoki szezonból még csak 12 fordulót játszottak le."/>
  </head>
  <body>
    <article>
      <h1>Jürgen Klopp: ez őrület</h1>
      <address><time datetime="2019-11-11T16:13:06+00:00">11 Nov 2019, 16:13</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/04/ole-gunnar-solskjaer-megelozte-jurgen-kloppot"/>
        <a href="https://infostart.hu/sport/2019/10/21/klopp-a-var-minden-hibaja-benne-volt-ebben-a-golban"/>
      </related>
      <h3>Maga Jürgen Klopp is nehezen hiszi el, hogy csapata, a Liverpool kilenc ponttal előzi meg a tabellán a címvédő Manchester Cityt, pedig az angol labdarúgó-bajnoki szezonból még csak 12 fordulót játszottak le.</h3>
      <p>"Ez őrület, kilenc pont. Szinte elképzelhetetlen, hogy ilyesmi megtörténhet" - kommentálta a Vörösök német vezetőedzője azt, hogy a City vasárnapi, 3-1-es legyőzése után csapata 34 ponttal vezet, a rivális pedig 25-tel a negyedik.</p>
      <p>"Mások azt mondják, hogy a Liverpool mostantól már csak elveszítheti a bajnoki címet, de szerintem ez nagyon negatív megközelítés. Persze ez az ő dolguk, mi nem törődünk vele" - fogalmazott Klopp.</p>
      <blockquote>A Bajnokok Ligájában címvédő Liverpool ugyan 18-szoros angol bajnok, de a szurkolók 1990 óta várnak egy újabb végső sikerre.</blockquote>
      <p>Bár 12 kör már lement, további 26 még hátravan a 2019/2020-as szezonból, s Klopp nem is akar elbizakodott lenni.</p>
      <p>"Ki akar első lenni novemberben? Az a lényeg, hogy májusban ki az első" - mondta.</p>
      <p>Az előző két idényben a Manchester City nyerte a Premier League-et, a Liverpool az idén zárult szezonban mindössze egy ponttal gyűjtött kevesebbet a bajnoknál.</p>
      <p>
        <i>Nyitókép: MTI/EPA/Peter Powell</i>
      </p>
    </article>
  </body>
</html>