<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/6-kattan-atlayan-saadet-ogretmen-mobbing-kurbani-mi/926728"/>
    <meta property="og:site_name" content="medya faresi"/>
    <meta property="article:published_time" content="2019-11-11T16:03:00+00:00"/>
    <meta property="og:title" content="6. kattan atlayan Saadet öğretmen mobbing kurbanı mı?"/>
    <meta property="og:description" content="Gaziantep'te Türkçe öğretmeni Saadet H. 6 katlı apartmanın terasından atladı. Hayatını kaybeden Saadet H.'nin sosyal medya hesabından, 'Öğrencilerim haklarını helal etsinler, gözüm gibi baktım hepsine, üzülmesinler ben yapamadım mobbinge uğramaktan.' paylaşımında bulunduğu ortaya çıktı."/>
  </head>
  <body>
    <article>
      <h1>6. kattan atlayan Saadet öğretmen mobbing kurbanı mı?</h1>
      <h2>Gaziantep'te Türkçe öğretmeni Saadet H. 6 katlı apartmanın terasından atladı. Hayatını kaybeden Saadet H.'nin sosyal medya hesabından, 'Öğrencilerim haklarını helal etsinler, gözüm gibi baktım hepsine, üzülmesinler ben yapamadım mobbinge uğramaktan.' paylaşımında bulunduğu ortaya çıktı.</h2>
      <address>
        <time datetime="2019-11-11T16:03:00+00:00">11 Nov 2019, 16:03</time>
      </address>
      <p>Olay, dün gece 23 Nisan Mahallesi´nde meydana geldi. Bir ortaokulda sözleşmeli Türkçe öğretmeni olarak görev yapan Saadet H., 6 katlı apartmanın terasından kendini boşluğa bıraktı.</p>
      <p>Beton zemine düşen genç öğretmen, çevredekilerin ihbarıyla gelen ambulansla Gaziantep Üniversitesi Tıp Fakültesi Hastanesi’ne kaldrıldı. Saadet H., burada doktorların tüm çabasına karşın kurtarılamadı.</p>
      <p>Afyonkarahisarlı olduğu ve 2 ay önce göreve başladığı öğrenilen Saadet öğretmenin olaydan önce birlikte yaşadığı annesi Gönül H.’yi arayarak helallik istediği ve sosyal medya hesabından intihara ilişkin paylaşımlarda bulunduğu öğrenildi.</p>
      <p>‘BEN YAPAMADIM MOBBİNGE UĞRAMAKTAN’<br/><br/>Saadet H.’nin sosyal medya hesabından yaptığı paylaşımda, ‘Sevdiğim seni çok seviyorum. Kendine hani hep söylerdim sen benim doktorumsun hep öylesin işte dikkat et kendine. Öğrencilerim haklarını helal etsinler gözüm gibi baktım hepsine üzülmesinler ben yapamadım mobbinge uğramaktan.</p>
      <p>Allah’a emanetsiniz canım öğrencilerim hep iyi hatırlayın beni pasta kesmiştik en son size kırmızıIı kalpli pastalar bırakıyorum. Diğer öğrencilerime de sözümdü unutmadım bir gün görüşmek dileğiyle.</p>
      <p>Allah’a emanet olun sizi her zaman seven öğretmeniniz Saadet. Her gün pamuk ipliğine bağlısınız sözünden bıktım usandım’ yazdığı görüldü.</p>
      <p>ANNESİ SİNİR KRİZİ GEÇİRDİ</p>
      <p>Ölümü ile yakınlarını yasa boğan Saadet H.’nin cansız bedeni otopsi için Adli Tıp Kurumu’nda yapılan otopsinin ardından ailesine teslim edildi. Kızının cansız bedenini bekleyen anne Gönül H. ise sinir krizi geçirdi. Olayla ilgili soruşturma sürüyor. dha</p>
    </article>
  </body>
</html>