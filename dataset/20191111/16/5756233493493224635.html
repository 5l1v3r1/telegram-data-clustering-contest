<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621010/%D8%AF%D8%B3%D8%AA%DA%AF%DB%8C%D8%B1%DB%8C-%DB%8C%DA%A9-%D9%85%D8%A7%D9%85%D9%88%D8%B1%D9%86%D9%85%D8%A7-%D8%AF%D8%B1-%D8%B4%DB%8C%D8%B1%D8%A7%D8%B2"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T16:25:00+00:00"/>
    <meta property="og:title" content="دستگیری یک مامورنما در شیراز"/>
    <meta property="og:description" content="سرپرست پلیس آگاهی استان فارس از دستگیری یک مامورنما در شیراز خبر داد که با استفاده از عنوان جعلی مامور اداره‌های خدمات رسان به منازل وارد شده و پس از سرقت، اقدام به آزار و اذیت ساکنان می‌کرده است."/>
  </head>
  <body>
    <article>
      <h1>دستگیری یک مامورنما در شیراز</h1>
      <h2>سرپرست آگاهی فارس خبر داد</h2>
      <address>
        <time datetime="2019-11-11T16:25:00+00:00">11 Nov 2019, 16:25</time>
      </address>
      <p>
        <i>سرپرست پلیس آگاهی استان فارس از دستگیری یک مامورنما در شیراز خبر داد که با استفاده از عنوان جعلی مامور اداره‌های خدمات رسان به منازل وارد شده و پس از سرقت، اقدام به آزار و اذیت ساکنان می‌کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ کاووس حبیبی در توضیح خبر دستگیر یک مامورنما در شیراز گفت: در پی مراجعه تعدادی از شهروندان و طرح شکایاتی مبنی بر اینکه فردی به عنوان مامور اداره آب یا گاز وارد منزل آنان شده و با تهدید چاقو اقدام به سرقت پول و طلا و آزار و اذیت آنان کرده است، موضوع به صورت ویژه در دستور کار کارآگاهان قرار گرفت.</p>
      <p>به گزارش سایت پلیس فارس، حبیبی ادامه داد: کارآگاهان پلیس آگاهی استان فارس با انجام تحقیقات فنی و تخصصی موفق شدند در کوتاه ترین زمان ممکن سرنخ‌های جدیدی به دست آورده و متهم را شناسایی کرده و در یکی از محلات شیراز دستگیر کنند.</p>
      <p>سرپرست پلیس آگاهی استان فارس با بیان اینکه متهم برای تحقیقات بیشتر در اختیار پلیس آگاهی است، عنوان کرد: تاکنون 5 نفر از شاکیان این فرد شناسایی شده‌اند.</p>
      <p>این مقام انتظامی در استان فارس از شهروندان شیراز درخواست کرد که اگر از متهم شکایت دارند به اداره مبارزه با جرائم جنایی پلیس آگاهی استان واقع در خیابان احمدی شمالی، خیابان کارگر مراجعه کرده یا با شماره تلفن 07121826108 تماس بگیرند.</p>
      <p>حبیبی با بیان اینکه افرادی مامور نما در پوشش کارکنان دولتی اقدام به سرقت از شهروندان می کنند، به هموطنان توصیه کرد که در صورت مراجعه کارکنان دولتی به در اماکن خصوصی و عمومی آنان، ابتدا تقاضای کارت شناسایی معتبر کرده و در عین حال رفتار فرد را زیر نظر داشته باشند و اگر رفتار مشکوکی مشاهده کردند، سریعا موضوع را با پلیس 110 مطرح کنند.</p>
    </article>
  </body>
</html>