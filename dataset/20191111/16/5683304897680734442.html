<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/police-case-on-cat-s-death-at-trivandrum.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T16:20:00+00:00"/>
    <meta property="og:title" content="തിരുവനന്തപുരത്ത് പൂച്ചയെ കൊന്ന് കെട്ടിത്തൂക്കി; മൃഗസംരക്ഷകരുടെ പരാതിയിൽ കേസ്"/>
    <meta property="og:description" content="തിരുവനന്തപുരം ∙ ഗർഭിണിയായ പൂച്ചയെ കൊന്ന് കെട്ടിത്തൂക്കിയ സംഭവത്തിൽ പൊലീസ് കേസെടുത്തു. പാൽകുളങ്ങരയിൽ ക്ലബായി പ്രവർത്തിക്കുന്ന.. Cat Death, Police.തിരുവനന്തപുരം. പൂച്ച. Cat Death. Crime. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>തിരുവനന്തപുരത്ത് പൂച്ചയെ കൊന്ന് കെട്ടിത്തൂക്കി; മൃഗസംരക്ഷകരുടെ പരാതിയിൽ കേസ്</h1>
      <address><time datetime="2019-11-11T16:20:00+00:00">11 Nov 2019, 16:20</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ ഗർഭിണിയായ പൂച്ചയെ കൊന്ന് കെട്ടിത്തൂക്കിയ സംഭവത്തിൽ പൊലീസ് കേസെടുത്തു. പാൽകുളങ്ങരയിൽ ക്ലബായി പ്രവർത്തിക്കുന്ന കെട്ടിടത്തിലാണ് പൂച്ചയെ ചത്ത‌നിലയില്‍ കണ്ടെത്തിയത്. മൃഗസംരക്ഷണ പ്രവർത്തകരുടെ പരാതിയുടെ അടിസ്ഥാനത്തില്‍ പൊലീസ് കേസെടുത്ത് അന്വേഷണം ആരംഭിച്ചു.</p>
      <p>തിരുവനന്തപുരം നഗരത്തിലെ ക്ലബിൽ ചീട്ടുകളിക്കെത്തിയവരാണ് പൂച്ച ചത്തതിനു പിന്നിലെന്നാണു മൃഗസ്നേഹികളുടെ പരാതി. സ്ഥലത്തെത്തിയ ഫെഡ‍റേഷന്‍ ഓഫ് ഇന്ത്യൻ ആനിമൽ പ്രൊട്ടക്ഷൻ ഓർഗനൈസേഷൻ ക്യാംപെയ്ൻ കോർഡിനേറ്റർ വളണ്ടിയർ പാർവതി മോഹന്‍ പൊലീസിൽ വിവരമറിയിക്കുകയായിരുന്നു. മൃഗാവകാശ പ്രവർത്തകരായ പാർവതി, ലത ഇന്ദിര എന്നിവരുടെ പരാതിയിൽ പൊലീസ് കേസെടുത്തു.</p>
      <p>‘ഞായറാഴ്ച രാവിലെ പൂച്ചയെ കെട്ടിയിട്ട നിലയിൽ കണ്ടെത്തി എന്നു പറഞ്ഞാണ് ചിലർ വിളിച്ചത്. ചെന്നു നോക്കിയപ്പോൾ പൂച്ച മരിച്ചിരുന്നു. ക്ലബിന് അകത്തുനിന്ന് അയൽവാസിയുടെ വീട്ടിന്റെ ഭാഗത്തേക്കു തൂക്കിയിട്ട നിലയിലായിരുന്നു പൂച്ചയുടെ മൃതശരീരം. വീട്ടുകാരുടെ വാക്കുകളിൽ സംശയം തോന്നിയതോടെ പരാതി നൽകുകയായിരുന്നു’– പാർവതി മനോരമ ഓൺലൈനോടു പറഞ്ഞു.</p>
      <p>‘ക്ലബ് നടത്തിയിരുന്ന കെട്ടിടത്തിന്റെ ഉടമ വിരമിച്ച സൈനികനാണ്. ഞങ്ങൾ സ്ഥലത്തെത്തിയതോടെ ഉടമ കെട്ടിടത്തിന്റെ ഉൾഭാഗം വൃത്തിയാക്കിയിരുന്നു. ചോദിച്ചപ്പോൾ പ്രത്യേകിച്ചൊന്നുമില്ലെന്നാണു പറഞ്ഞത്. പൂച്ചയുടെ ജഡം പരിശോധിച്ചശേഷമെ മരണകാരണം വ്യക്തമാകൂ. നാട്ടുകാരോടൊക്കെ വലിയ സൗഹൃദം പൂച്ച കാണിച്ചിരുന്നതായാണു അറിയാൻ സാധിച്ചത്. സംഭവത്തിൽ ദുരൂഹതയുണ്ട്’– പാർവതി വ്യക്തമാക്കി.</p>
      <p><b>English Summary:</b> Police case on cat death at Trivandrum</p>
    </article>
  </body>
</html>