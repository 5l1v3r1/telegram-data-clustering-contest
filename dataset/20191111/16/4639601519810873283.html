<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/finance/xatzidakis-gia-dei-i-epixeirisi-xreiazetai-eksygxronismo/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T16:22:11+00:00"/>
    <meta property="og:title" content="Χατζηδάκης για ΔΕΗ : Η Επιχείρηση χρειάζεται εκσυγχρονισμό"/>
    <meta property="og:description" content="«Δεν γίνεται με μαντζούνια και ευχές»"/>
  </head>
  <body>
    <article>
      <h1>Χατζηδάκης για ΔΕΗ : Η Επιχείρηση χρειάζεται εκσυγχρονισμό</h1>
      <h2>«Δεν γίνεται με μαντζούνια και ευχές»</h2>
      <address><time datetime="2019-11-11T16:22:11+00:00">11 Nov 2019, 16:22</time> by <a rel="author">ΤοΒΗΜΑ Team</a></address>
      <p>Για το θέμα του εκσυγχρονισμού της ΔΕΗ μίλησε ο υπουργός Περιβάλλοντος και Ενέργειας, Κωστής Χατζηδάκης, σε συνέντευξη στον ραδιοφωνικό σταθμό Παραπολιτικά.</p>
      <p>Ο κ. Χατζηδάκης τόνισε πως η άρση της μονιμότητας για τους νεοπροσλαμβανόμενους στην ΔΕΗ σε συνδυασμό με τον περιορισμό του αριθμού των εργαζομένων, οδηγούν σε εκσυγχρονισμό και μείωση του κόστους της επιχείρησης.</p>
      <p>
        <a href="https://www.in.gr/2019/11/11/politics/kommata/o-syriza-vgainei-ksana-stous-dromous-aformi-ta-epeisodia-stin-asoee/">Ο ΣΥΡΙΖΑ βγαίνει ξανά στους δρόμους με αφορμή τα επεισόδια στην ΑΣΟΕΕ</a>
      </p>
      <p>Όσον αφορά τις απεργιακές κινητοποιήσεις που έχει εξαγγείλει η ΓΕΝΟΠ, ο κ. Χατζηδάκης τόνισε: «Θα δούμε ποιες απεργιακές κινητοποιήσεις θα κάνουν κι ούτε εγώ θέλω τώρα να κάνω σχόλια σε αποφάσεις που δεν έχουν ακόμα οριστικοποιηθεί. Πάντως, η κυβέρνηση έχει μιλήσει με τη ΓΕΝΟΠ/ΔΕΗ, έχει ξεκαθαρίσει ότι δεν μπορεί να γίνει εκσυγχρονισμός της ΔΕΗ- για να αντέξει στον ανταγωνισμό- με μαντζούνια και ευχές. Επομένως, δεν υπάρχουν περιθώρια για την κυβέρνηση να φύγει από τις θέσεις της, που ήταν και θέσεις που τις ενέκρινε ο ελληνικός λαός».</p>
      <p>Ακόμη επανέλαβε ότι η εθελουσία της ΔΕΗ θα είναι αυτοχρηματοδοτούμενη, που σημαίνει ότι δεν θα υπάρξει επιβάρυνση για τον προϋπολογισμό και τα ασφαλιστικά ταμεία.</p>
      <p>Σχετικά με την προοπτική εφαρμογής ανάλογης πολιτικής και στις υπόλοιπες ΔΕΚΟ, ο κ. Χατζηδάκης ανέφερε ότι έχει συσταθεί διυπουργική επιτροπή και σημείωσε: «Σίγουρα χρειάζεται ένας εκσυγχρονισμός των ΔΕΚΟ, δεν υπάρχει καμιά αμφιβολία. Τώρα, ποια μορφή θα πάρει αυτός ο εκσυγχρονισμός εξαρτάται και από την ιδιαιτερότητα κάθε επιμέρους ΔΕΚΟ».</p>
      <p>Σε ερώτηση για τα αυθαίρετα, ο ΥΠΕΝ ανέφερε: «Προφανώς χρειάζεται μια πιο σφαιρική πολιτική και αυτήν επεξεργαζόμαστε. Θα κινηθούμε με βάση το πνεύμα των προηγούμενων νόμων, με βάση τη νομολογία του ΣτΕ, με βάση το καταληκτικό όριο τακτοποίησης αυθαιρέτων, που είναι το 2011. Από αυτό δεν πρόκειται να ξεφύγουμε. Κι από εκεί και πέρα θα δούμε όλες τις άλλες λεπτομέρειες, μετά και τη συζήτηση με τους ενδιαφερόμενους, έτσι ώστε να πάμε σε ένα μέτρο το οποίο θα είναι σφαιρικό και το οποίο θα μπορεί να δώσει λύση στους ιδιοκτήτες αυθαιρέτων, χωρίς να ξεφύγουμε από μερικές βασικές συνταγματικές και πολεοδομικές αρχές. Θα δοθεί μια παράταση καταρχάς για έξι μήνες, μέχρι το τέλος Ιουνίου, κι από εκεί και πέρα θα υπάρξει ένα πλαίσιο αρχών, το οποίο θα είναι σε μια πιο μόνιμη βάση. Αλλά μπορώ να σας πω ότι βούλησή μας είναι ότι όσο αργεί κανείς να αντιμετωπίσει το πρόβλημα με το αυθαίρετό του, όσο καθυστερεί την τακτοποίηση, τόσο περισσότερα θα είναι και τα χρήματα τα οποία θα χρειάζεται να πληρώνει».</p>
      <p>Τέλος, για το μεταναστευτικό ο κ. Χατζηδάκης τόνισε πως πρέπει αφενός να μείνουμε μακριά από τον ρατσισμό, αλλά και από την αντίληψη «Η Ελλάδα ρεσεψιονίστ της Ευρώπης-Η Ελλάδα ξέφραγο αμπέλι» και κατέληξε: «Δεν μπορεί το βάρος του μεταναστευτικού, ασχέτως με το αν δεν είναι δική μου εκλογική περιφέρεια, να το σηκώνει η Λέσβος, η Χίος, η Σάμος και το κέντρο των Αθηνών. Δεν γίνεται! Όλοι πρέπει να σηκώσουμε ένα βάρος κι αυτό η κυβέρνηση έχει ξεκαθαρίσει ότι θα γίνει με ένα πολύ δίκαιο τρόπο, καθώς οι μετανάστες δεν θα ξεπερνούν σε καμία περίπτωση το 1% του πληθυσμού των τοπικών κοινωνικών που προσωρινά θα μεταφέρονται».</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/02/society/dei-isxyres-doniseis-apo-tis-proothoumenes-allages-oplizoun-genop-kai-kyvernisi/"/>
        <a href="https://www.tovima.gr/2019/11/01/society/dei-poia-ta-senaria-tis-ethelousias-eksodou/"/>
        <a href="https://www.tovima.gr/2019/11/01/society/diastasi-apopseon-kyvernisis-kai-genop-dei/"/>
        <a href="https://www.tovima.gr/2019/11/01/finance/xatzidakis-oi-allages-sti-dei-den-thigoun-tous-idi-ergazomenous/"/>
        <a href="https://www.tovima.gr/2019/11/01/finance/xatzidakis-gia-dei-kleinei-to-amyntaio-meionontai-oi-ergazomenoi/"/>
        <a href="https://www.tovima.gr/2019/11/01/society/dei-katargisi-tis-monimotita-gia-tous-neous-ergazomenous-ti-allazei/"/>
        <a href="https://www.tovima.gr/2019/10/31/finance/xatzidakis-arsi-tis-monimotitas-sti-dei-se-neoproslifthentes-kai-anotata-stelexi/"/>
        <a href="https://www.tovima.gr/2019/10/30/finance/terna-energeiaki-prasino-fos-stin-ependysi-e280-ekat-stin-kriti/"/>
      </related>
    </article>
  </body>
</html>