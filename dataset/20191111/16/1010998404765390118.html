<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/partija-brekzit-njama-da-zastava-sreshtu-konservatorite-na-parlamentarnite-izbori.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T16:58:00+00:00"/>
    <meta property="og:title" content="Партия &quot;Брекзит&quot; няма да се бори за местата на Консерваторите"/>
    <meta property="og:description" content="Това заяви Найджъл Фараж месец преди парламентарния вот на Острова"/>
  </head>
  <body>
    <article>
      <h1>Партия "Брекзит" няма да се бори за местата на Консерваторите</h1>
      <h2>Това заяви Найджъл Фараж месец преди парламентарния вот на Острова</h2>
      <address><time datetime="2019-11-11T16:58:00+00:00">11 Nov 2019, 16:58</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Партия „Брекзит” обяви, че няма да се бори за 317-те депутатски места на Консерваторите на предстоящите предсрочни парламентарни избори.</p>
      <p>Решението беше взето от лидера на евроскептичната формация Найджъл Фараж. Като мотив той изтъкна, че евентуално заставане срещу Торитата би увеличило шансовете за втори референдум за отцепване на Великобритания от ЕС, пише Би Би Си.</p>
      <p>Преди всичко „Брекзит” ще опонира на всички останали партии и ще се фокусира върху отнемането на места от Лейбъристите, водени от Джереми Корбин.</p>
      <p>В Хартълпул Фараж заяви, че британският премиер Борис Джонсън е показал скорошна промяна спрямо позицията си около брекзит. Той цитира обещания на Джонсън, свързани с преходния период и разклонения с европейските правила след брекзит.</p>
      <p>Джонсън приветства решението на Фараж. Той беше категоричен, че единствения начин брекзит да настъпи е като се гласува за Консервативната партия.</p>
      <p>Джеймс Клевърли заяви, че все още има опасност партия „Брекзит” да раздели депутатските места и да доведе до избирането на представители, които да „стресират процеса около развода с ЕС”.</p>
      <p>Лейбъристите призоваха да се отхвърли този модел „по образец на Маргарет Тачър от 80-те години на XX в.” и изтъкнаха, че решението на Фараж ще доведе до „дивашки” атаки срещу работническата класа.</p>
      <p>Либералдемократите считат, че след тази проява Консервативната партия и „Брекзит” са едно и също нещо.</p>
    </article>
  </body>
</html>