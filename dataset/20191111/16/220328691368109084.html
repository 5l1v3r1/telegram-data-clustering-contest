<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/18-sivo-s-premiera-prez-yanuari-406459.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T16:15:43+00:00"/>
    <meta property="og:title" content="„18% сиво“ с премиера през януари"/>
    <meta property="og:description" content="„18% сиво“ с премиера през януари Руши Видинлиев и Доля Гавански са звездите в лентата на Виктор Чучков-син по Захари Карабашлиев"/>
  </head>
  <body>
    <article>
      <h1>„18% сиво“ с премиера през януари</h1>
      <address><time datetime="2019-11-11T16:15:43+00:00">11 Nov 2019, 16:15</time> by <a rel="author">Агенция Стандарт</a></address>
      <p>Ще гледаме „18% сиво“ от януари по кината - вторият пълнометражен филм на режисьора Виктор Чучков-син. След първата им успешна съвместна работа по филма „Тилт“, продуцентът Борислав Чучков прочита едноименния роман на Захари Карабашлиев и откупува правата за филмиране. Сценарият заживява свой живот, следва адаптиране на книгата и прехвърляне на действието от Америка (в романа) в Европа. Филмът е заснет във  Варна, Лондон, Брайтън, Дувър, Белгия,  Ваймар, Лайпциг и Берлин, защото преди всичко историята е пътешествие на много нива. В главните роли са актьорът певец  Рушен Видинлиев /„Снимка с Юки“, „Цветът на хамелеона“/ и Доля Гавански /„Пътуването“ на Майкъл Уинтерботом, глобалния феномен играта Overwatch на Blizzard./</p>
      <figure>
        <img src="https://scontent.fsof9-1.fna.fbcdn.net/v/t1.15752-0/p480x480/73472569_2497842693789379_90359093931278336_n.jpg?_nc_cat=104&amp;_nc_oc=AQn3cCkmobMF0E55EN5u83DJRw0KsdcTe2x-MOuJ5kNy3mclF4_cK8H6jZSAI-pBuIs&amp;_nc_ht=scontent.fsof9-1.fna&amp;oh=32d0ac4e07ad035bd288f04ca1a1bffd&amp;oe=5E516747"/>
      </figure>
      <p>Впечатляващо е и участието на утвърдени европейски актьори,  визуалната работа на оператора Ненад Бороевич,  интернационалния творчески и  снимачен екип, реализирал лентата в 7 държави. „18% сиво“ - интимен, див, забавен, тъжен – е филм за съвременния човек, борещ се да намери своето място в света. “Това е филм за любов, мечти, загуба, оцеляване и надежди, и пак за любов. От къде сме и какво не ни стига тук?  Какво ни кара да се преместваме на друго място и какво търсим? История за всеки човек. Как градим отношенията ни между мъж и жена при нови условия, и в променен свят. Тези теми не само силно докосват над два милиона български семейства, които имат близки и роднини извън страната ни, но по принцип и чувствителността на съвременния човек който се търси, в свят на несигурност. Едновременно с това филмът е актуален поглед върху противоречива Европа.“ , споделя режисьорът Виктор Чучков-син.</p>
      <p>Следвайки своята мечта,  влюбените Захари и Стела се преместват от Варна в Лондон. Но оцеляването в новата страна не е толкова лесно, и когато жена му го напуска, Захари се отправя на лудо пътешествие от Лондон до Берлин, по време на което среща поредица от необикновени  хора. Това е пътуване, което разкрива истината за неговата изгубена любов, и в крайна сметка го довежда до  неудобни открития за самия него.</p>
    </article>
  </body>
</html>