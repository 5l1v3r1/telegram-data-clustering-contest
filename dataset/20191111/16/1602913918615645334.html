<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/o-noua-lege-promulgata-de-catre-presedintele-klaus-iohannis-lucratorii-expusi-la-agenti-cancerigeni-vor-fi-supravegheati-si-dupa-incetarea-activitatii-18569441"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T16:32:15+00:00"/>
    <meta property="og:title" content="O nouă lege promulgată de către preşedintele Klaus Iohannis: Lucrătorii expuşi la agenţi cancerigeni,vor fi supravegheaţi şi după încetarea activităţii"/>
    <meta property="og:description" content="Preşedintele Klaus Iohannis a promulgat, luni, legea prin care lucrătorii expuşi la agenţi cancerigeni în timpul activităţii profesionale vor fi supravegheaţi medical şi după încetarea profesiei, potrivit Administraţiei Prezidenţiale."/>
  </head>
  <body>
    <article>
      <h1>O nouă lege promulgată de către preşedintele Klaus Iohannis: Lucrătorii expuşi la agenţi cancerigeni,vor fi supravegheaţi şi după încetarea activităţii</h1>
      <address><time datetime="2019-11-11T16:32:15+00:00">11 Nov 2019, 16:32</time> by <a rel="author">Alexandru Costea, Mediafax</a></address>
      <p>Preşedintele Klaus Iohannis a promulgat, luni, legea prin care lucrătorii expuşi la agenţi cancerigeni în timpul activităţii profesionale vor fi supravegheaţi medical şi după încetarea profesiei, potrivit Administraţiei Prezidenţiale.</p>
      <p>Actul normativ are ca obiect de reglementare stabilirea unor măsuri pentru îmbunătăţirea cadrului organizatoric şi funcţional în vederea depistării precoce a cancerului profesional şi a pneumoconiozelor.</p>
      <p>„În cursul activităţii profesionale, lucrătorii pot fi expuşi anumitor riscuri ale căror repercusiuni asupra sănătăţii pot să apară la mulţi ani după încetarea expunerii”, potrivit expunerii de motive a iniţiativei legislative.</p>
      <p>Textul legii prevede că, pentru a beneficia de un diagnostic precoce şi de o abordare terapeutică care să asigure un prognostic favorabil, starea de sănătate a acestor lucrători ar trebui verificată periodic şi după încetarea expunerii sau a activităţii profesionale.</p>
      <p>„Lucrătorii expuşi, în antecedentele profesionale, la agenţi cancerigeni sau mutageni, aşa cum sunt definiţi de legislaţia românească în vigoare, respectiv la pulberi minerale pneumoconiogene, beneficiază de supravegherea stării de sănătate în relaţie cu expunerea profesională menţionată şi după încetarea expunerii sau a activităţii profesionale, denumită în continuare supraveghere medicală post-expunere profesională, pe perioada necesară pentru protejarea sănătăţii. Prin lucrător expus se înţelege orice lucrător care dovedeşte expunerea profesională la agenţi cancerigeni sau mutageni şi pulberi minerale pneumoconiogene prin documente oficiale stabilite prin ordin al ministrului sănătăţii”, arată actul normativ.</p>
      <p>„Supravegherea medicală post-expunere profesională se va realiza prin cabinetele de medicina muncii şi secţiile/compartimentele de medicina muncii din structura spitalelor publice, care preiau de la structurile de medicina muncii care au avut în supraveghere astfel de lucrători, dosarele celor care şi-au încetat activitatea. Supravegherea medicală post-expunere profesională a lucrătorilor expuşi se realizează diferenţiat, în funcţie de riscul profesional avut în vedere, conform unor ghiduri de specialitate elaborate de Comisia de Medicina Muncii a Ministerului Sănătăţii, iar, în lipsa acestora, în conformitate cu ghiduri şi proceduri agreate la nivel european sau internaţional”, mai arată proiectul.</p>
      <p>Datele obţinute prin supravegherea medicală postexpunere profesională vor fi raportate Institutului Naţional de Sănătate Publică. La propunerea Ministerului Sănătăţii, se va aproba prin hotărâre a Guvernului înfiinţarea şi organizarea în cadrul INS a Registrului naţional al expuşilor profesional la agenţi cancerigeni sau mutageni şi pulberi pneumoconiogene.</p>
    </article>
  </body>
</html>