<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sonia-gandhi-called-congress-core-group-meeting-tomorrow-10-am-over-maharashtra-political-situation-2844118.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T16:48:07+00:00"/>
    <meta property="og:title" content="महाराष्ट्र को लेकर सोनिया गांधी ने कल बुलाई कांग्रेस कोर ग्रुप की इमरजेंसी बैठक, आगे की रणनीति पर होगी चर्चा"/>
    <meta property="og:description" content="महाराष्ट्र में नई सरकार के गठन को लेकर अभी भी स्थिति साफ नहीं हो पाई है। ऐसे में आगे की रणनीति तय करने के लिए कांग्रेस की अंतरिम अध्यक्ष सोनिया गांधी ने अपने घर पर मंगलवार को सुबह 10 बजे..."/>
  </head>
  <body>
    <article>
      <h1>महाराष्ट्र को लेकर सोनिया गांधी ने कल बुलाई कांग्रेस कोर ग्रुप की इमरजेंसी बैठक, आगे की रणनीति पर होगी चर्चा</h1>
      <address><time datetime="2019-11-11T16:48:07+00:00">11 Nov 2019, 16:48</time> by <a rel="author">लाइव हिन्दुस्तान टीम,नई दिल्ली</a></address>
      <p>महाराष्ट्र में नई सरकार के गठन को लेकर अभी भी स्थिति साफ नहीं हो पाई है। ऐसे में आगे की रणनीति तय करने के लिए कांग्रेस की अंतरिम अध्यक्ष सोनिया गांधी ने अपने घर पर मंगलवार को सुबह 10 बजे कांग्रेस कोर ग्रुप की इमरजेंसी बैठक बुलाई है। इस बैठक में महाराष्ट्र की राजनीति पर चर्चा होगी और आगे के लिए रणनीति तय होगी। </p>
      <p>बता दें कि सोनिया गांधी ने सोमवार को भी महाराष्ट्र कांग्रेस नेताओं के साथ बैठक बुलाई थी जिसमें सुशील शिंदे, अहमद पटेल समेत कई बड़े नेता शामिल हुए थे। इस बैठक के बीच सोनिया गांधी और उद्धव ठाकरे के बीच फोन पर बात भी होने की खबर आई। इसके बाद आदित्य ठाकरे राज्यपाल से मिलने के लिए राजभवन पहुंचे। जहां उन्होंने राज्यपाल से तीन दिन का समय मांगा लेकिन राज्यपाल ने देने से इनकार कर दिया। इसके बाद सोमवार को ही देर शाम राज्यपाल ने राष्ट्रवादी कांग्रेस पार्टी (NCP) को बुलाया। </p>
      <p>महाराष्ट्र के राज्यपाल भगत सिंह कोश्यारी ने सोमवार रात को राकांपा को राजभवन में आमंत्रित किया जो राज्य में तीसरा सबसे बड़ा दल है। राकांपा के प्रदेश अध्यक्ष जयंत पाटिल ने यह जानकारी दी।<br/> पाटिल ने कहा कि राकांपा अपने सहयोगी दल कांग्रेस के साथ इस मुद्दे पर चर्चा करेगी और वे मंगलवार रात 8:30 बजे तक कोश्यारी से मिलेंगे। </p>
      <figure>
        <iframe data-src="https://twitter.com/ANI/status/1193926829104480256?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गौरतलब रहे कि शिवसेना से पहले राज्यपाल ने सबसे बड़ी पार्टी होने के नाते बीजेपी को सरकार बनाने का न्योता दिया था लेकिन बीजेपी ने कह दिया कि हमारे पास बहुमत नहीं है। इसके बाद राज्यपाल ने राज्य की दूसरी सबसे बड़ी पार्टी शिवसेना को बुलाया था। इसके लिए सोमवार शाम 7 बजे तक का समय दिया था, लेकिन शिवसेना को तीन दिन का समय चाहिए थे इसलिए अब राज्यपाल ने राज्य की तीसरी सबसे बड़ी पार्टी एनसीपी को बुलाया है।</p>
    </article>
  </body>
</html>