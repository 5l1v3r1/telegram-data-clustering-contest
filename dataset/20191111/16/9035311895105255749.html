<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/kiz-arkadasini-oldurup-parcalara-ayiran-rus-profesor-aleyhine-imza-kampanyas-baslatildi"/>
    <meta property="og:site_name" content="euronews"/>
    <meta property="article:published_time" content="2019-11-11T16:52:55+00:00"/>
    <meta property="og:title" content="Kız arkadaşını parçalara ayıran Rus profesör aleyhine imza kampanyası"/>
    <meta property="og:description" content="Rusya'da genç kız arkadaşını öldürüp cesedini parçalara ayırdığını itiraf eden 63 yaşındaki tarih profesörü Oleg Sokolov hakim karşısına çıktı. Olayın duyulmasının ardınan Sokolov’un başka kadınları da taciz ettiği iddiaları öne sürüldü."/>
  </head>
  <body>
    <article>
      <h1>Kız arkadaşını parçalara ayıran Rus profesör aleyhine imza kampanyası</h1>
      <address><time datetime="2019-11-11T16:52:55+00:00">11 Nov 2019, 16:52</time> by <a rel="author">Tuba Altunkaya</a></address>
      <p>Rusya'da genç kız arkadaşını öldürüp cesedini parçalara ayırdığını itiraf eden 63 yaşındaki tarih profesörü Oleg Sokolov hakim karşısına çıktı.</p>
      <p>Mahkemede gözyaşlarına boğulan ve yüzünü elleriyle gizleyen Sokolov, "Yaşanan olaydan dolayı yıkıldım, pişmanım" dedi. Profesörün cinayet suçlamasıyla tutuklu yargılanmasına hükmedildi.</p>
      <p>St. Petersburg Üniversitesi'nde öğretim üyesi olan Oleg Sokolov, 24 yaşındaki öğrencisi ve genç sevgilisi Anastasia Yeshchenko'nun cesedini nehre atarken yakalanmıştı. Olay, Sokolov'un aşırı alkolden dolayı dengesini koruyamayıp nehre düşmesiyle ortaya çıkmış, ihbar üzerine bölgeye gelen polis profesörün sırt çantasında kadın cesedine ait kol parçalarına rastlamıştı. Sokolov'un evinde yapılan aramada da cesedin diğer parçaları ile kanlı bir bıçak bulunmuştu.</p>
      <h3>"Akademi Sokolov ile ilgili şikayetleri ciddiye almadı"</h3>
      <p>Olayın duyulmasının ardından, Sokolov’un başka kadınları da taciz ettiği öne sürüldü. İddialara göre tanınmış profesör, 2008 yılında şiddet uyguladığı bir kadın öğrencisini kızgın demirle yakıp öldürmekle tehdit etti. Diğer bir iddia ise profesörün öğrencilerine "gaddarca" davrandığı yönünde.</p>
      <p>Cinayet, Rusya’da akademi çevresinde kadına karşı şiddet tartışmalarını da alevlendirdi. İnternet üzerinden başlatılan bir imza kampanyasında, yetkililerin St. Petersburg Üniversitesi hakkında soruşturma başlatması talep edildi. Kampanyaya 6 bin kişi imza attı.</p>
      <p>Üniversitenin öğrencilerin bazıları, kurumun uzun zamandır Sokolov ile ilgili şikayetleri hasıraltı yaptığını savunuyor.</p>
      <ul>
        <li>
          <a href="https://tr.euronews.com/2019/11/01/15-yil-once-kaybolan-kadinin-cesedi-facebook-sayesinde-bulundu-cinayet-sirri-cozuldu">15 yıl önce kaybolan kadının cesedi Facebook sayesinde bulundu</a>
        </li>
        <li>
          <a href="https://tr.euronews.com/2019/03/16/meksika-da-ceset-kalintilariyla-dolu-19-torba-bulundu">Meksika'da ceset kalıntılarıyla dolu 19 torba bulundu</a>
        </li>
        <li>
          <a href="https://tr.euronews.com/2019/09/08/sakaryada-bedeninin-yarisi-olmayan-ceset-bulundu">Sakarya'da bedeninin yarısı olmayan ceset bulundu</a>
        </li>
      </ul>
      <figure>
        <img src="https://static.euronews.com/articles/stories/04/29/33/88/266x397_cmsv2_e45f6eb0-53c4-5483-902f-27bfa1628d34-4293388.jpg"/>
        <figcaption>Sokolov Napolyon kıığındaPetr Kovalev/Interpress/REUTERS</figcaption>
      </figure>
      <p>
        <b>"Napolyon kılığında intihar etmeyi planlıyordu"</b>
      </p>
      <p>Ünlü tarihçi mahkemedeki ifadesinde, başka bir ilişkiden olan çocukları ile ilgili bir tartışma sırasında kız arkadaşını silahla vurduğunu ardından kafasını, kollarını ve bacaklarını kestiğini söyledi.</p>
      <p>Yerel medya Sokolov'un gözaltındayken verdiği ifadesinde, cesedi yok ettikten sonra Napolyon kılığında ünlü Petro ve Pavel Kalesi'nde intihar etmeyi planladığını söylediğini yazdı.</p>
      <p>Napolyon uzmanı Sokolov, 2003 yılında Fransa devlet nişanı Legion d'Honneur'a layık görülmüştü.</p>
      <p>Fransa'nın prestijli eğitim kurumlarından Sorbon Üniversitesi'nde de görev yapan profesör, Napolyon Bonapart hakkında çok sayıda kitap ve makale kaleme almış, dönem filmlerine danışmanlık yapmıştı. Tarihçinin, öldürdüğü kız arkadaşı ile birlikte, Fransız İmparatoruna saplantı derecesinde ilgi duyduğu biliniyor.</p>
      <ul>
        <li>
          <a href="https://tr.euronews.com/2018/07/27/napolyon-bonapartin-hayatini-anlatan-playmobil-muzesi">Napolyon Bonapart'ın hayatını anlatan 'playmobil' müzesi</a>
        </li>
        <li>
          <a href="https://tr.euronews.com/2016/10/24/napolyon-un-hezimetle-sonuclanan-rusya-seferi-yeniden-canlandirildi">Napolyon'un hezimetle sonuçlanan Rusya seferi yeniden canlandırıldı</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>