<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741182"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T16:30:00+00:00"/>
    <meta property="og:title" content="'มูลนิธิปิติ ภิรมย์ภักดี'มอบทุนการศึกษา-อุปกรณ์แพทย์"/>
    <meta property="og:description" content="'มูลนิธิปิติ ภิรมย์ภักดี' มอบทุนการศึกษาให้นักเรียน เรียนดี แต่ขาดแคลนทุนทรัพย์ 2 โรงเรียน อ.เมืองปาน จ.ลำปาง และมอบอุปกรณ์การแพทย์ให้กับ รพ.เมืองปาน"/>
  </head>
  <body>
    <article>
      <h1>'มูลนิธิปิติ ภิรมย์ภักดี'มอบทุนการศึกษา-อุปกรณ์แพทย์</h1>
      <address>
        <time datetime="2019-11-11T16:30:00+00:00">11 Nov 2019, 16:30</time>
      </address>
      <p>
        <b>"มูลนิธิปิติ ภิรมย์ภักดี" มอบทุนการศึกษาให้นักเรียน เรียนดี แต่ขาดแคลนทุนทรัพย์ 2 โรงเรียน อ.เมืองปาน จ.ลำปาง และมอบอุปกรณ์การแพทย์ให้กับ รพ.เมืองปาน</b>
      </p>
      <p>ปิติ- วรนุช ภิรมย์ภักดี พร้อมคณะทำงานมูลนิธิปิติ ภิรมย์ภักดี เดินทางลงพื้นที่อำเภอเมืองปาน จังหวัดลำปาง เพื่อดำเนินการมอบทุนการศึกษาให้กับนักเรียนโรงเรียนบ้านน้ำจำ และโรงเรียนเมืองปานวิทยา ซึ่งเป็น 2 ใน 7 โรงเรียน จำนวน 59 ทุน กว่า 82,000 บาท โดยรวมปีนี้ทางมูลนิธิฯ จะสนับสนุนในปี 2562 ทั่วประเทศ รวมทั้งสิ้น 286 ทุน หรือกว่า 3 แสนบาท พร้อมกันนี้ในงานยังมอบอุปกรณ์การแพทย์ มูลค่ากว่า 1.1 ล้านบาท ให้กับโรงพยาบาลเมืองปาน โดยมี นายสิทธิเกียรติ ฉัตรกมลวัฒน์ ผอ.โรงเรียนบ้านน้ำจำ และนายวัชรินทร์ จันทิมา ผอ.โรงเรียนเมืองปานวิทยา พร้อมคณะครูอาจารย์ นักเรียน รวมถึงผู้อำนวยการโรงพยาบาล คณะแพทย์ พยาบาล เข้าร่วมกิจกรรมดังกล่าว ที่หอประชุมโรงเรียนบ้านน้ำจำ อ.เมืองปาน จ.ลำปาง เมื่อวันที่ 9 พ.ย.62 <br/><br/>มูลนิธิปิติ ภิรมย์ภักดี ก่อตั้งขึ้นเมื่อปี 2557 เน้นให้ความสำคัญในเรื่องของการศึกษา ของเด็กๆ เยาวชน รวมถึงการตระหนักถึงความสำคัญเรื่องสุขภาพของประชาชนในพื้นที่ที่ขาดแคลน โดยในวันนี้ได้มอบครุภัณฑ์เครื่องมือทางการแพทย์ อาทิ เครื่องตรวจคลื่นไฟฟ้าหัวใจ, เตียงผู้ป่วย, เครื่องมืออัลตร้าซาวด์, เปลเคลื่อนที่ย้ายผู้ป่วย, เครื่องดูดเสมหะ, เครื่องวัดความอิ่มตัวของออกซิเจนในเลือด, ทันตกรรมเคลื่อนที่, เตียงฝึกยืน, อุปกรณ์เครื่องช่วยหายใจ, ฯลฯ รวมมูลค่ากว่า 1.1 ล้านบาท ให้กับโรงพยาบาลเมืองปานนั้น และเครือข่ายโรงพยาบาลส่งเสริมตำบลในพื้นที่รวม 8 โรงพยาบาล ซึ่งจะทำให้ประชาชนในพื้นที่เข้าถึงอุปกรณ์การแพทย์ที่ได้มาตรฐาน</p>
      <figure>
        <img src="https://www.dailynews.co.th/admin/upload/20191111/news_dDZbWmVydW220052_533.jpg?v=201911120011?v=4973"/>
      </figure>
      <p>อีกทั้งยังได้มอบทุนการศึกษาให้แก่ นักเรียนที่เรียนดี มีความประพฤติดี แต่ยังขาดแคลนทุนทรัพย์มาต่อเนื่องโดยตลอดตั้งแต่ก่อตั้งมูลนิธิ โดยในวันนี้ได้มอบทุนให้กับ 2 โรงเรียน คือ โรงเรียนบ้านน้ำจำนั้น ซึ่งเป็นโรงเรียนประถมศึกษาขนาดเล็ก นักเรียนส่วนใหญ่มีฐานะยากจนขาดแคลนทุนทรัพย์ โดยได้แบบทุนปกติและทุนต่อเนื่องให้กับนักเรียนรวม 36 ทุนการศึกษา เป็นจำนวนเงิน 36,000 บาท และโรงเรียนเมืองปานวิทยา โรงเรียนมัธยมศึกษาประจำอำเภอ มอบ 23 ทุน รวมวันนี้ทั้งหมด 59 ทุน เป็นจำนวนเงิน 82,000 บาท<br/><br/>โดยในปีนี้ทาง มูลนิธิปิติ ภิรมย์ภักดี กำหนดการมอบทุนการศึกษาทั้งสิ้น 7 โรงเรียน 6 จังหวัด โดยมอบไปแล้ว 4 โรงเรียน ได้แก่ โรงเรียนบ้านหนองสะแก จ.เพชรบุรี, โรงเรียนบ้านอ่างเสือดำ จ.ฉะเชิงเทรา, โรงเรียนบ้านน้ำจำ, โรงเรียนเมืองปานวิทยา จ.ลำปาง หลังจากนี้จะมอบอีก 3 โรงเรียน คือ โรงเรียนบ้านก่อบึง จ.อุบลราชธานี, โรงเรียนวัดสองแพรก จ.สุราษฎร์ธานี, โรงเรียนบ้านห้วยบง จ.พะเยา สรุปในปีนี้ มูลนิธิปิติ ภิรมย์ภักดี จะได้มอบทุนทั้งสิ้น 286 ทุน หรือกว่า 3 แสนบาท</p>
      <figure>
        <img src="https://www.dailynews.co.th/admin/upload/20191111/news_yHPPEpbVtz220053_533.jpg?v=201911120011?v=8759"/>
      </figure>
    </article>
  </body>
</html>