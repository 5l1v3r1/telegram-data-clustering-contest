<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/11/news/riace_decaduto_il_sindaco_di_centro_destra_trifoli-240856449/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T16:35:00+00:00"/>
    <meta property="og:title" content="Riace, il tribunale di Locri dichiara decaduto il sindaco leghista Trifoli"/>
    <meta property="og:description" content="Per i giudici, che hanno accolto il ricorso, non aveva diritto all’aspettativa e non poteva candidarsi nel Comune in cui era vigile urbano. L'ex"/>
  </head>
  <body>
    <article>
      <h1>Riace, il tribunale di Locri dichiara decaduto il sindaco leghista Trifoli</h1>
      <h2>Per i giudici, che hanno accolto il ricorso, non aveva diritto all’aspettativa e non poteva candidarsi nel Comune in cui era vigile urbano. L'ex primo cittadino Mimmo Lucano: "Non mi interessano le questioni legali, la vera battaglia è costruire un'alternativa"</h2>
      <address><time datetime="2019-11-11T16:35:00+00:00">11 Nov 2019, 16:35</time> by <a rel="author">ALESSIA CANDITO</a></address>
      <p><b>REGGIO CALABRIA.</b> Aveva promesso un’amministrazione votata a trasparenza e legalità, ma lui stesso alle elezioni non avrebbe potuto neanche partecipare. Il sindaco di Riace, Antonio Trifoli, non era eleggibile dunque deve essere dichiarato decaduto. Il Tribunale di Locri mette una pietra tombale sull’esperienza amministrativa di Trifoli e della sua maggioranza a trazione leghista, che il 26 maggio scorso si è affermata promettendo di seppellire il “modello Riace” di Mimmo Lucano. <br/> <br/>A oltre un mese dall’udienza, i giudici hanno accolto i ricorsi presentati da Maria Spanò, ex candidata sindaco della lista “Il cielo sopra Riace” e da un gruppo di cittadini che, sulla base di <a href="https://rep.repubblica.it/pwa/generale/2019/06/24/news/ora_riace_ha_un_sindaco_fuorilegge_il_leghista_trifoli_era_ineleggibile-229559387/">quanto raccontato da Repubblica</a> qualche mese fa, contestavano la legittimità dell’elezione di Trifoli.<br/> <br/>Motivo? Come dipendente a tempo determinato del Comune non aveva diritto ad accedere all’aspettativa non retribuita per motivi elettorali. In più, da vigile urbano secondo il Tuel non poteva candidarsi nel Comune in cui ha svolto le proprie mansioni. Argomentazioni sposate dai giudici di Locri che con una sentenza di 12 pagine hanno rispedito al mittente le giustificazioni di Trifoli.<br/> <br/>Nonostante avesse firmato un contratto con l’amministrazione di Riace, tanto in pubblico come in giudizio il sindaco ha sempre tentato di far valere la propria condizione di ex Lsu-Lpu, dunque di lavoratore in carico alla Regione. Teorie che non hanno convinto i giudici, che in sentenza scrivono: “E' netto lo spartiacque tra la condizione giuridica del lavoratore L.S.U. ed L.P.U. e colui il quale, nell’ambito di tale procedura occupazionale, viene stabilizzato con contratto a tempo determinato, come quello stipulato tra il Comune di Riace e il signor Trifoli”. Traduzione, era in tutto e per tutto un dipendente a tempo determinato del Comune di Riace e per questo ineleggibile, dunque da dichiarare decaduto.<br/> <br/>Non si tratta di un’ordinanza immediatamente esecutiva, la sua efficacia rimane sospesa fino alla celebrazione dell’eventuale appello. Tuttavia, anche la Prefettura si è costituita in giudizio contro Trifoli, forte di <a href="https://www.repubblica.it/cronaca/2019/09/24/news/riace_il_sindaco_trifoli_dichiarato_ineleggibile-236825409/">un parere del Viminale che lo definiva incandidabile</a>, e adesso potrebbe decidere di non attendere i tempi della giustizia e procedere subito al commissariamento di Riace. Anche perché Trifoli non è l’unico della maggioranza ad essere stato accompagnato alla porta dell’amministrazione che pretendeva di governare. Qualche mese fa, il segretario locale di “Noi con Salvini”, Claudio Falchi, si è affrettato a dimettersi, ufficialmente “per motivi familiari”, lo stesso giorno in cui la prefettura lo ha dichiarato ineleggibile a causa di una condanna per bancarotta rimediata nel 2003.<br/> <br/>In paese l’opposizione, “lucaniana” e non, festeggia. “Non erano quelli della trasparenza e della legalità?” fa notare più di uno. Ma Mimmo Lucano non si lascia travolgere: “Io ho accettato l’esito politico delle elezioni, per cui non mi sono interessato a queste vicende legali. La battaglia vera per me rimane sul piano della costruzione di un’alternativa concreta nella società. Da quello che abbiamo visto in questi mesi, la loro impostazione è diametralmente opposta alla nostra”.</p>
    </article>
  </body>
</html>