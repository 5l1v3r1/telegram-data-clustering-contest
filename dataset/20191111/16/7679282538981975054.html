<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-painful-truck-crushed-two-innocent-sleeping-child-on-the-sidewalk-2844117.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T16:43:38+00:00"/>
    <meta property="og:title" content="दर्दनाकः फुटपाथ पर सोए दो मासूमों को ट्रक ने कुचला, मौत"/>
    <meta property="og:description" content="राजधानी रांची में फुटपाथ पर सोए दो मासूमों को एक ट्रक ने कुचल दिया। बताया जा रहा कि ट्रक काफी तेज रफ्तार से थी। इस हादसे में दोनों मासूमों की मौके पर ही मौत हो गई। घटना रविवार अहले सुबह अपर बाजार..."/>
  </head>
  <body>
    <article>
      <h1>दर्दनाकः फुटपाथ पर सोए दो मासूमों को ट्रक ने कुचला, मौत</h1>
      <address><time datetime="2019-11-11T16:43:38+00:00">11 Nov 2019, 16:43</time> by <a rel="author">हिन्दुस्तान टीम,रांची</a></address>
      <p>राजधानी रांची में फुटपाथ पर सोए दो मासूमों को एक ट्रक ने कुचल दिया। बताया जा रहा कि ट्रक काफी तेज रफ्तार से थी। इस हादसे में दोनों मासूमों की मौके पर ही मौत हो गई। घटना रविवार अहले सुबह अपर बाजार जालान रोड की बतायी जा रही है। ट्रक के कुचलने से बच्चों के शव क्षत-विक्षत हो गए। इस वजह से अब तक दोनों मासूमों की पहचान नहीं हो सकी है।</p>
      <p>यहां तक कि शवों पर अब तक किसी ने दावेदारी भी पेश नहीं की है। इस वारदात को अंजाम देकर चालक अपना ट्रक लेकर फरार हो गया। सूचना मिलने के बाद कोतवाली थाने की पुलिस मौके पर पहुंची। शव को अपने कब्जे में लिया और रिम्स भेज दिया। फिलहाल दोनों के शव रिम्स के पोस्टमार्टम हाउस में रखे गए हैं और उनकी पहचान करवाए जाने की कोशिश की जा रही है। मामले में पुलिस ने यूडी केस दर्ज किया है। पुलिस मामले की छानबीन में जुट गई है। उस इलाके में लगे सीसीटीवी कैमरा से फुटेज निकाल रही है। पुलिस यह पता रही है कि घटना कैसे हुई और किस ट्रक ने इस घटना को अंजाम दिया। </p>
      <p>
        <b>स्थानीय लोगों ने दी पुलिस को सूचना</b>
      </p>
      <p>घटना के बाद स्थानीय लोगों ने कोतवाली पुलिस को इसकी जानकारी दी। घटनास्थल पर काफी खून बिखरा पड़ा है जिससे यह मालूम चलता है कि ट्रक की रफ्तार इतनी तेज थी कि उसने फुटपाथ पर सोए दोनों बच्चों को उठने तक का मौका नहीं दिया।</p>
      <p>
        <b>कई इलाकों में फुटपाथ पर गुजारते हैं रात</b>
      </p>
      <p>शहर के कई इलाकों में सड़क के किनारे फुटपाथ पर लोग रात में सोते हैं। इसमें अपर बाजार का जालान रोड, मेन रोड, स्टेशन रोड, डेली मार्केट, चर्च रोड, सुजाता चौक के पास, डोरंडा एजी मोड़ के पास आदि जगहों पर बेघर लोग सोते हैं।</p>
      <p>
        <b>क्या है प्रावधान</b>
      </p>
      <p>दुर्घटनाओं से संबंधित अपराध में हलकी सजा होने के कारण लोगों में कानून के प्रति खौफ पैदा नहीं होता है। वर्ष 2012 में सुप्रीम कोर्ट ने एक निर्णय में यह व्यवस्था दी थी कि यदि कोई जानबूझकर शराब पीकर तेज रफ्तार से गाड़ी चलाए और उससे किसी की मौत हो जाती है तो आरोपी पर भारतीय दंड संहिता की धारा 304 के तहत गैर इरादतन हत्या का मुकदमा दर्ज किया जाना चाहिए। जिसमें 10 साल तक की कैद का प्रावधान है। यह सराहनीय पहल थी, लेकिन इतना ही काफी नहीं है। सड़क दुर्घटना में कमी लाने के लिए इस तरह के अपराध को गैर जमानती बनाया जाना बेहद जरूरी है। विशेष तौर पर उन मामलों में, जिनमें किसी की मौत हो जाती है।</p>
    </article>
  </body>
</html>