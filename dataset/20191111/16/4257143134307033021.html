<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/11/elismeressel-jutalmazta-a-kozonseg-a-marvel-szuperfilmet"/>
    <meta property="og:site_name" content="infostart"/>
    <meta property="article:published_time" content="2019-11-11T16:27:59+00:00"/>
    <meta property="og:title" content="Van, aki fanyalog, a közönség viszont díjazta a Marvel-szuperfilmet"/>
    <meta property="og:description" content="Az év legjobb mozifilmje díjat a Peoples Choice Awards vasárnap Santa Monicában megrendezett ceremóniáján a Bosszúállók: Végjáték kapta - írta meg a The Hollywood Reporter."/>
  </head>
  <body>
    <article>
      <h1>Van, aki fanyalog, a közönség viszont díjazta a Marvel-szuperfilmet</h1>
      <address><time datetime="2019-11-11T16:27:59+00:00">11 Nov 2019, 16:27</time> by <a rel="author">Infostart / MTI</a></address>
      <h3>Az év legjobb mozifilmje díjat a People's Choice Awards vasárnap Santa Monicában megrendezett ceremóniáján a Bosszúállók: Végjáték kapta - írta meg a The Hollywood Reporter.</h3>
      <p>A legjobb akciófilm díjával is elismert Bosszúállók: Végjáték sztárja, Robert Downey Jr., aki ugyancsak a nyertesek között szerepelt, <a href="https://infostart.hu/kultura/2018/11/12/meghalt-stan-lee">Stan Lee tavaly elhunyt</a> képregényszerzőnek ajánlotta a díjat.</p>
      <figure>
        <iframe data-src="https://twitter.com/rdjquotes/status/1193168888890085376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Időközben Kevin Feige reagált Martin Scorsese Oscar-díjas rendező nagy port kavart októberi (és később tovább fejtegetett) kritikájára, amely szerint a szuperhősfilmek nélkülözik mindazokat az erényeket, amelyektől egy film valóban különlegesnek számít, ezért "ezek nem filmek". A producer, aki októberben lett a Marvel Studios feje és kreatív igazgatója, közölte:</p>
      <blockquote>mindenki máshogy definiálja a mozit, a művészetet, és a kockázatvállalást. Mindenkinek lehet véleménye, de mi addig is tovább készítjük a filmjeinket</blockquote>
      <p>- tette hozzá.</p>
      <p>A People's Choice Awards legjobb drámai mozifilmje a Miután lett, a családi filmek közül pedig az Aladdinra szavaztak a nézők.</p>
      <p>Zendaya a Pókember: Hazatérés című filmben nyújtott játékáért a 2019 legjobb női sztárja díjat vehette át. Tom Holland pedig, aki Pókembert alakította, az év akciósztárja trófeáját vitte el.</p>
      <p>Az év tévéműsorának a Stranger Things-sorozatot szavazták meg a nézők. A széria főszerepét alakító Millie Bobby Brown az év női tévésztárja díjat kapta. A férfi tévésztár Cole Sprouse lett a Riverdale-ből.</p>
      <p>A közönség díjazottjai között volt Kevin Hart, aki szeptemberi súlyos autóbalesete után először jelent meg nyilvános eseményen. A színész az Irresponsible című stand-up műsorával nyerte el a nézők díját.</p>
      <p>A gálán Jennifer Aniston az Ikon-díjat kapta, a Gyagyás gyilkosság című filmjét pedig, amelyben Adam Sandler a partnere, a legjobb vígjátéknak szavazta meg a közönség.</p>
      <blockquote>A legjobb nappali tévéműsor az Ellen DeGeneres Show lett, az esti talk show-műsorok közül pedig Jimmy Fallon programját szavazták meg győztesnek a nézők.</blockquote>
      <p>Az év férfi zenei előadója Shawn Mendes lett, a 2019 női zenei előadója díjat pedig Billie Eilish kapta. A legjobb együttes a Blackpink lett, a legjobb album pedig Taylor Swift Lover című lemeze a közönség szavazatai alapján.</p>
      <p>
        <i>Nyitókép: MTI/EPA/Nina Prommer</i>
      </p>
    </article>
  </body>
</html>