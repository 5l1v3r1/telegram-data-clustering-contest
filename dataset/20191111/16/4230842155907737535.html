<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191111-novyj-rik-2020-u-karpatah-ideyi-mists-dlya-vidpochynku/"/>
    <meta property="og:site_name" content="ФАКТИ"/>
    <meta property="article:published_time" content="2019-11-11T16:01:41+00:00"/>
    <meta property="og:title" content="Новий рік 2020 у Карпатах – ідеї місць для відпочинку"/>
    <meta property="og:description" content="Новий рік у Карпатах – це не лише можливість покататися на лижах чи сноуборді, але й зануритися у світ самобутньої української культури. Факти ICTV зібрали ідеї місць, де можна відпочити в горах на зимові свята."/>
  </head>
  <body>
    <article>
      <h1>Новий рік 2020 у Карпатах – ідеї місць для відпочинку</h1>
      <address>
        <time datetime="2019-11-11T16:01:41+00:00">11 Nov 2019, 16:01</time>
      </address>
      <p>Новий рік у Карпатах – це не лише можливість покататися на лижах чи сноуборді, але й зануритися у світ самобутньої української культури. Факти ICTV зібрали ідеї місць, де можна відпочити в горах на зимові свята.</p>
      <p>Відпочинок у Карпатах на Новий рік можна організувати як бюджетний, так і досить дорогий.</p>
      <p>Якщо грошей не багато, а в гори хочеться, то підготуватися необхідно заздалегідь: купити спорядження (можна вживане), забронювати за місяць готель і транспорт.</p>
      <p>Для позначення вартості в матеріалі використовуються найпопулярніші дати <b>з 28 грудня 2019 року</b> до <b>3 січня 2020 року (6 ночей).</b></p>
      <h3>Новий рік у Буковелі</h3>
      <p>Одним з найпопулярніших гірськолижних курортів України вважається Буковель, який знаходиться на території села Поляниця Івано-Франківської області. Тут до послуг відпочивальників великий вибір гірськолижних трас для людей з будь-яким рівнем підготовки, прокат спорядження, житло та багато іншого.</p>
      <p>Вартість номерів стартує від <b>10 тис. грн</b>. Однак їх обмежена кількість, бо більшість місць у готелях уже забронювали.</p>
      <figure>
        <img src="https://fakty.com.ua/wp-content/uploads/2019/11/11/Bukovel.png?1573478975"/>
      </figure>
      <p>Залізничні вокзали великих міст, які знаходяться недалеко від Буковеля: Івано-Франківськ (110 км.) та Львів (245 км.). Вартість квитка з Києва до Львова стартує від <b>160 грн</b>, а зі столиці в Івано-Франківськ – від <b>170 грн</b>. З цих міст до місця призначення курсують трансфери. За машину (6-8 місць), в середньому, доведеться заплатити: від <b>800 грн</b> (з Івано-Франківська), від <b>1,7 тис.</b> грн (зі Львова).</p>
      <p>Вартість квитка на автобус з Києва до Буковеля стартує від <b>600 грн. </b></p>
      <p>Варто враховувати, що додаткові послуги і розваги оплачуються окремо.</p>
      <h3>Новий рік у Славському</h3>
      <p>Смт Славське знаходиться у Львівській області та є своєрідним центром, з якого дістатися на різні за складністю траси.</p>
      <p>Вартість готелів на 6 ночей стартує від <b>7 тис. грн</b>.</p>
      <figure>
        <img src="https://ua.igotoworld.com/frontend/webcontent/images/tours/1028059_800x600_1.jpg"/>
      </figure>
      <p>Можна доїхати на поїзді Київ-Ужгород (квитки від <b>180 грн</b>) та вийти на станції Славське. Також можна залізницею зі столиці попрямувати до Львова, а до місця призначення можна дістатися маршруткою, що курсує в напрямку Славського. Вона відправляється з автостанції за адресою площа Двірцева, 1, що знаходиться біля залізничного вокзалу. Вартість – близько <b>110 грн</b>.</p>
      <p><b>Читайте:</b> <a href="https://fakty.com.ua/ua/ukraine/20191023-vyhidni-na-novyj-rik-2020-skilky-vidpochyvatymut-ukrayintsi/">Вихідні на Новий рік 2020: скільки відпочиватимуть українці</a></p>
      <p>Крім стандартних зимових розваг, у Славському можна подивитися печеру Писана Криниця, історико-культурний заповідник Тустань, водоспад Кам’янка.</p>
      <h3>Новий рік в Яремче</h3>
      <p>Ще одине курортне містечко в Івано-Франківській області тішить своїми водоспадами, стежками Довбуша, мальовничими скелями і природою.</p>
      <figure>
        <img src="https://fakty.com.ua/wp-content/uploads/2019/11/11/Screenshot_3.png?1573486698"/>
      </figure>
      <p>Поруч розташований курорт Буковель. З Києва є прямий автобус до курортного містечка. Квитки коштуватимуть на нього  <b>650-700 грн.</b></p>
      <p>Вартість проживання стартує від <b>5,5 тис. грн</b>.</p>
      <h3>Новий рік у Драгобраті</h3>
      <p>Траси курорту Драгобрат знаходяться в смт Ясіня, Закарпатська область. Вони підходять для катання людей з різними навичками. Водночас уже встигли заслужити велику популярність серед екстремалів і фрірайдерів, які вправляються тут у майстерності, прокладають свої траси через ліс і відточують навички на складних трасах.</p>
      <figure>
        <img src="https://fakty.com.ua/wp-content/uploads/2019/11/11/Screenshot_2.png?1573486670"/>
      </figure>
      <p>Вартість проживання стартує від <b>6,5 тис. грн</b>.</p>
      <p>Існує два варіанти, як доїхати в Ясіня: через Рахів (з Закарпаття) і через Івано-Франківськ. Вартість залізничних квитків стартує від <b>170 грн</b>. З Києва можна дістатися автобусами на автостанцію Ясіня, що обійдеться в близько <b>500 грн</b>.</p>
      <h3>Новий рік у Красії</h3>
      <p>На курорті Красія в селі Вишка Закарпатської області для досить досвідчених лижників підготовлені траси середньої складності, на яких охочі можуть повправлятися у слаломі, швидкісному спуску, у стрибках з трампліну. Початківці теж знайдуть для себе цілком прийнятні маршрути.</p>
      <figure>
        <img src="https://fakty.com.ua/wp-content/uploads/2019/11/11/Screenshot_1-2.png?1573482043"/>
      </figure>
      <p>Вартість проживання становить від <b>6 тис. грн</b>.</p>
      <p>Дістатися до Красії можна поїздом до Ужгорода (квитки від <b>180 грн</b>), а потім пересісти на трансфер або рейсовий автобус на Великий Березний або село Люта, вийти на зупинці село Вишка, або Красія (близько <b>100 грн</b>).</p>
      <p>Раніше Факти ICTV зібрали варіанти для <a href="https://fakty.com.ua/ua/lifestyle/20190925-novyj-rik-2020-kudy-poyihaty-zustrichaty-v-yevropi/">зустрічі Нового року 2020 в Європі</a>.</p>
    </article>
  </body>
</html>