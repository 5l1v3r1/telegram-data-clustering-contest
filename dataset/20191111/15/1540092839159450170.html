<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/197005/paremvasi-toy-eisaggelea-protodikon-lasithioy-gia-to-paixnidi-pnigmoy-sta-sxoleia"/>
    <meta property="og:site_name" content="CNN.gr"/>
    <meta property="article:published_time" content="2019-11-11T15:24:19+00:00"/>
    <meta property="og:title" content="Παρέμβαση του εισαγγελέα Πρωτοδικών Λασιθίου για το «παιχνίδι πνιγμού» στα σχολεία"/>
    <meta property="og:description" content="Παρέμβαση στο ζήτημα που έχει ανακύψει με το λεγόμενο « παιχνίδι του πνιγμού » έκανε ο εισαγγελέας Πρωτοδικών Λασιθίου , Αθανάσιος Γαλήνας, με επιστολή που..."/>
  </head>
  <body>
    <article>
      <h1>Παρέμβαση του εισαγγελέα Πρωτοδικών Λασιθίου για το «παιχνίδι πνιγμού» στα σχολεία</h1>
      <h2>Παρέμβαση στο ζήτημα που έχει ανακύψει με το λεγόμενο «παιχνίδι του πνιγμού» έκανε ο εισαγγελέας Πρωτοδικών Λασιθίου, Αθανάσιος Γαλήνας, με επιστολή που κοινοποιήθηκε στον εισαγγελέα Εφετών Ανατολικής Κρήτης και στους διευθυντές Πρωτοβάθμιας και Δευτεροβάθμιας Εκπαίδευσης.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 17:24 , 11 November 2019</p>
      <p>Με αυτή θέλει να επιστήσει την προσοχή στους ανήλικους για την <b>επικινδυνότητα</b> του εν λόγω «παιχνιδιού» που τείνει να λάβει τα χαρακτηριστικά «νεανικής μόδας» και τον σοβαρότατο κίνδυνο που διατρέχουν να προκαλέσουν<b> σοβαρές βλάβες στην υγεία τους</b> ή ακόμα και να οδηγηθούν στο <b>θάνατο.</b></p>
      <p>Η ανακοίνωσή του αναφέρει συγκεκριμένα:</p>
      <p>«Με αφορμή δημοσιεύματα σχετικά με το "παιχνίδι του πνιγμού" θέλουμε να επιστήσουμε την προσοχή στους ανηλίκους για την επικινδυνότητα του εν λόγω "παιχνιδιού" και το σοβαρότατο κίνδυνο που διατρέχουν να προκαλέσουν σοβαρές βλάβες στην υγεία τους ή ακόμα και να οδηγηθούν στο θάνατο. Τους τελευταίους μήνες έχει κάνει την <b>επανεμφάνισή του</b> το λεγόμενο "παιχνίδι του πνιγμού" (επίσης γνωστό ως παιχνίδι ασφυξίας ή παιχνίδι λιποθυμίας ή από τα αγγλικά ως choking game) που αναφέρεται στην σκόπιμη αποκοπή οξυγόνου στον εγκέφαλο με στόχο την πρόκληση προσωρινής απώλειας συνείδησης και ευφορίας. Άνθρωποι, κυρίως νεαρής ηλικίας,<b> ανεβάζουν στο διαδίκτυο βίντεο</b> που έχουν τραβήξει οι ίδιοι και στα οποία φαίνεται να πνίγουν/στραγγαλίζουν τους ίδιους τους εαυτούς τους, ή ο ένας τον άλλο, προκειμένου να νιώσουν για μερικά δευτερόλεπτα μια αίσθηση «ευφορίας», προτού λιποθυμήσουν. Ειδικότερα, σύμφωνα με τους κανόνες του "παιχνιδιού" ο παίχτης θα πρέπει να πάρει δέκα βαθιές ανάσες, έπειτα να χαμηλώσει τα γόνατα του σαν κάθισμα και να περιμένει ώσπου ξαφνικά ένας άλλος τον πιάνει από τον λαιμό και τον σφίγγει με δύναμη, το αποτέλεσμα δε τούτων είναι πολλά παιδιά να χάνουν τις αισθήσεις τους και να λιποθυμούν.</p>
      <p>Σύμφωνα μάλιστα με δημοσιεύματα του ηλεκτρονικού και γραπτού Τύπου την τελευταία 10ετία εκατοντάδες άτομα έχουν πεθάνει από το "παιχνίδι" αυτό, με τη συντριπτική πλειοψηφία να είναι άτομα από τις ΗΠΑ, ενώ κατά κανόνα επιδίδονται σ' αυτό το<b> επικίνδυνο και εν δυνάμει θανατηφόρο "παιχνίδι"</b> άντρες έφηβοι. Κατά το Κέντρο Ελέγχου και Πρόληψης Νοσημάτων των ΗΠΑ στα πρώτα τρία λεπτά στραγγαλισμού βασικές λειτουργίες του εγκεφάλου, όπως η μνήμη, η ισορροπία και το κεντρικό νευρικό σύστημα παραλύουν. Λίγα δευτερόλεπτα πιο μετά το άτομο πεθαίνει. Για όσους επιζούν, η παρατεταμένη στέρηση του οξυγόνου στον εγκέφαλο είναι γνωστό ότι προκαλεί κώμα, επιληπτικές κρίσεις, διασείσεις και αιμορραγίες στα μάτια.</p>
      <p>Το παραπάνω "παιχνίδι", σύμφωνα με πληροφορίες και δημοσιεύματα, κατά το τελευταίο διάσημα έκανε την εμφάνιση του δυστυχώς και σε σχολεία στην Ελλάδα, και ελλοχεύει ο κίνδυνος να λάβει τα <b>χαρακτηριστικά "νεανικής μόδας".</b></p>
      <p>Από τα ανωτέρω διαφαίνεται ο σοβαρός κίνδυνος που διατρέχουν οι ανήλικοι και κυρίως οι έφηβοι, που ενδεχομένως είναι περισσότερο ευάλωτοι (είτε λόγω ιδιοσυγκρασίας είτε διότι αντιμετωπίζουν διάφορα προβλήματα).</p>
      <p>Για την έγκαιρη πρόληψη του ανωτέρω φαινομένου και προς αποφυγή των παραπάνω κρουσμάτων στην περιοχή του Λασιθίου παρακαλούμε τους ίδιους τους ανηλίκους, αλλά και τους γονείς, εκπαιδευτικούς και όσους άλλους έχουν την επιμέλειά τους, να επιδεικνύουν ιδιαίτερη προσοχή και να<b> επαγρυπνούν.</b></p>
      <p>Παρακαλούμε τους κ.κ. διευθυντές των Δημοτικών Σχολείων, Γυμνασίων και Λυκείων της Π.Ε. Λασιθίου, όπως ενημερώσουν και προφορικά τους μαθητές που φοιτούν στα σχολεία τους, σχετικά με το προαναφερόμενο "παιχνίδι" και τους κινδύνους που εγκυμονεί.</p>
      <p>Τέλος, παρακαλούμε τους διευθυντές όλων των ΜΜΕ (εφημερίδων, περιοδικών, ραδιοτηλεοπτικών μέσων, διαδικτυακών) της ευρύτερης περιοχής του Λασιθίου και της Κρήτης εν γένει, για τη δημοσιοποίηση της προκείμενης».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/196749/vinteo-ntokoymento-apo-to-paixnidi-pnigmoy-deytero-kroysma-sto-loytraki">Βίντεο-ντοκουμέντο από το «παιχνίδι πνιγμού» - Δεύτερο κρούσμα στο Λουτράκι</a>
        </li>
        <li>
          <a href="https://www.cnn.gr/news/ellada/story/196706/vrasna-prosfygiko-eisaggeleas-gia-tis-antidraseis-stin-egkatastasi-prosfygon-kai-metanaston">Βρασνά - προσφυγικό: Εισαγγελέας για τις αντιδράσεις στην εγκατάσταση προσφύγων και μεταναστών</a>
        </li>
        <li>
          <a href="https://www.cnn.gr/news/kosmos/story/196390/germania-astynomiki-ereyna-kata-trion-14xronon-mathiton-gia-antisimitismo">Γερμανία: Αστυνομική έρευνα κατά τριών 14χρονων μαθητών για αντισημιτισμό</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/82357/paixnidi-pnigmoy">ΠΑΙΧΝΙΔΙ ΠΝΙΓΜΟΥ</a>
        </li>
        <li>
          <a href="https://www.cnn.gr/eidhseis/tag/4451/mathites">ΜΑΘΗΤΕΣ</a>
        </li>
        <li>
          <a href="https://www.cnn.gr/eidhseis/tag/263/sxoleia">ΣΧΟΛΕΙΑ</a>
        </li>
        <li>
          <a href="https://www.cnn.gr/eidhseis/tag/6002/eisaggeleas">ΕΙΣΑΓΓΕΛΕΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/197028/snapshot/2753362.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197030/snapshot/74315718_441236983197142_6304234786131017728_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197044/snapshot/2485526.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197039/snapshot/2754000.jpg"/>
      </figure>
    </article>
  </body>
</html>