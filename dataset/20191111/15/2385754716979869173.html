<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596826/anatrapike-varka-me-metanastes-sto-dounaviagnoountai-tesseris"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T15:41:00+00:00"/>
    <meta property="og:title" content="Ανατράπηκε βάρκα με μετανάστες στο Δούναβη-Αγνοούνται τέσσερις"/>
    <meta property="og:description" content="Τέσσερις μετανάστες αγνοούνται από χθες βράδυ, όταν ανατράπηκε στον Δούναβη η βάρκα, με την οποία προσπάθησαν να περάσουν στην Κροατία, μετέδωσε η δημόσια..."/>
  </head>
  <body>
    <article>
      <h1>Ανατράπηκε βάρκα με μετανάστες στο Δούναβη-Αγνοούνται τέσσερις</h1>
      <address><time datetime="2019-11-11T15:41:00+00:00">11 Nov 2019, 15:41</time> by <a rel="author">SigmaLive</a></address>
      <p>Τέσσερις μετανάστες αγνοούνται από χθες βράδυ, όταν ανατράπηκε στον Δούναβη η βάρκα, με την οποία προσπάθησαν να περάσουν στην Κροατία, μετέδωσε η δημόσια τηλεόραση της Σερβίας (RTS).</p>
      <p>Όπως αναφέρεται στο ρεπορτάζ, δέκα νεαροί μετανάστες προσπάθησαν να διασχίσουν τον Δούναβη στην περιοχή Άπατιν με μικρή αλιευτική βάρκα η οποία, πιθανότατα εξαιτίας του βάρους, ανατράπηκε στο μέσον του ποταμού. Οι έξι από αυτούς κατάφεραν να φτάσουν στην ακτή όπου εντοπίστηκαν σήμερα το πρωί από αστυνομικούς που έφτασαν στην περιοχή για να διερευνήσουν άσχετη με την τραγωδία υπόθεση. Οι διασωθέντες μετανάστες ενημέρωσαν τους αστυνομικούς για το συμβάν και άρχισε επιχείρηση για τον εντοπισμό των αγνοουμένων με συμμετοχή χερσαίων δυνάμεων της αστυνομίας που χτενίζουν τις ακτές και δυτών που ερευνούν τον βυθό. Ανάλογη επιχείρηση διεξάγεται και από την κροατική πλευρά.</p>
      <p>Από τις αρχές Νοεμβρίου παρατηρείται στη Σερβία αυξημένη ροή προσφύγων και μεταναστών, οι οποίοι αναζητούν τρόπο να περάσουν στην Ουγγαρία και την Κροατία. Στις 16 οργανωμένες δομές φιλοξενούνται 3.200 πρόσφυγες και μετανάστες. Επίσης, σύμφωνα με εκτιμήσεις των αρχών, περίπου 700 μετανάστες βρίσκονται αδήλωτοι στη Σερβία και περιφέρονται συνεχώς κατά μήκος των συνόρων με την Κροατία και την Ουγγαρία. Μόνο τις πρώτες δέκα ημέρες του Νοεμβρίου αποτράπηκε η παράνομη είσοδος στην Ουγγαρία 400 μεταναστών, αναφέρουν οι σερβικές αρχές.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>