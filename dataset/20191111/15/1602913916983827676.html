<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ceo-ul-uber-regreta-ca-a-caracterizat-moartea-lui-khashoggi-drept-o-greseala-a-guvernului-saudit-18568827"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T15:10:00+00:00"/>
    <meta property="og:title" content="CEO-ul Uber regretă că a caracterizat moartea lui Khashoggi drept o &quot;greşeală&quot; a guvernului saudit"/>
    <meta property="og:description" content="Directorul Uber, Dara Khosrowshashi, a încercat să clarifice de ce a descris uciderea jurnalistului Jamal Khashoggi drept o „greşeală” a guvernului saudit, transmite CNN."/>
  </head>
  <body>
    <article>
      <h1>CEO-ul Uber regretă că a caracterizat moartea lui Khashoggi drept o "greşeală" a guvernului saudit</h1>
      <address><time datetime="2019-11-11T15:10:00+00:00">11 Nov 2019, 15:10</time> by <a rel="author">Teona Tomoiaga, Mediafax</a></address>
      <p>Directorul Uber, Dara Khosrowshashi, a încercat să clarifice de ce a descris uciderea jurnalistului Jamal Khashoggi drept o „greşeală” a guvernului saudit, transmite CNN.</p>
      <p>Khosrowshahi a făcut remarcile iniţiale într-un interviu cu Axios, într-un videoclip a fost publicat în mediul online. "Cred că Guvernul a spus că a făcut o greşeală", a declarat directorul companiei atunci când a fost întrebat dacă şeful saudit al fondului suveran saudit, Yasir Al Rumayyan, ar trebui să continue să facă parte din Consiliul de Administraţie al Uber.</p>
      <p>Fondul saudit este al cincilea acţionar al Uber, deţinând 5,3% din companie.</p>
      <p>CEO-ul Uber a comparat asasinarea jurnalistului Khashoggi cu problemele pe care le întâmpină compania de ridesharing cu tehnologia autonomă. Anul trecut, un vehicul de testare autonom al Uber a ucis o femeie care mergea în timpul nopţii cu bicicleta în Arizona. Sistemul software al maşinii autonome a detectat femeia drept obiect necunoscut, apoi drept un vehicul, apoi drept o bicicleta şi nu a frânat.</p>
      <p>Procurorii au decis, la începutul acestui an, că Uber nu se va confrunta cu acuzaţii penale. Compania şi-a oprit temporar programul de testare a vehiculelor şi şi-a închis operaţiunile cu vehicule autonome în Arizona.</p>
      <p>"Am făcut şi noi greşeli cu tehnologia autonomă, ne-am oprit şi ne revenim din acea greşeală", a spus Khosrowshashi, potrivit sursei citate. "Cred că dacă oamenii fac greşeli, nu înseamnă că nu pot fi iertaţi. Cred că Guvernul saudit a luat-o în serios", a adăugat oficialul companiei.</p>
      <p>Axios a precizat că şeful Uber a sunat, ulterior, pentru a-şi exprima regretul faţă de comentariile pe care le-a făcut şi a trimis un e-mail în care a oferit clarificări. "Am spus ceva, în acel moment, în care nu cred. Atunci când vine vorba despre Jamal Khashoggi, moartea sa este de condamnat şi nu trebuie iertată sau uitată", se arată în e-mail.</p>
      <p>CIA a concluzionat că prinţul moştenitor Mohammed bin Salman a dispus personal moartea lui Khashoggi, care a dispărut acum un an de zile din consulatul saudit din Istanbul.</p>
      <p>Un număr de 11 persoane suspectate ca fiind implicate în crimă au fost acuzate, anul trecut, de procurorii saudiţi. Oficialii au spus că cinci dintre acestea au primit pedeapsa cu moartea pentru că au fost implicate direct în „ordonarea şi executarea infracţiunii”.</p>
    </article>
  </body>
</html>