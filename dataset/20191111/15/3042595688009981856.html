<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/dopingdomt-stjernetrener-anker-utestengelse/71807044"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T15:24:53+00:00"/>
    <meta property="og:title" content="Dopingdømt stjernetrener anker utestengelse"/>
    <meta property="og:description" content="Den profilerte friidrettstreneren Alberto Salazar går til Idrettens voldgiftsrett (CAS) for å få omgjort den fire år lange dopingutestengelsen han er ilagt."/>
  </head>
  <body>
    <article>
      <h1>Dopingdømt stjernetrener anker utestengelse</h1>
      <h2>Den profilerte friidrettstreneren Alberto Salazar går til Idrettens voldgiftsrett (CAS) for å få omgjort den fire år lange dopingutestengelsen han er ilagt.</h2>
      <address><time datetime="2019-11-11T15:24:53+00:00">11 Nov 2019, 15:24</time> by <a rel="author">NTB I</a></address>
      <p>CAS bekreftet mandag å ha mottatt anken fra Salazar og hans juridiske støttespillere.</p>
      <p>
        <b>Amerikaneren ble i slutten av september utestengt i fire år for brudd på dopingreglementet. Det var det amerikanske antidopingbyrået (USADA) som fremmet saken, og et dommerpanel besluttet å dømme Salazar.</b>
      </p>
      <p>Stjernetreneren er blant annet beskyldt for å ha oppbevart og videresolgt testosteron.</p>
      <p>I anken som nå foreligger ber Salazar om tid til å utarbeide en skriftlig redegjørelse og innhente bevis. Det betyr at en høring i ankesaken neppe vil finne sted før i mars 2020, opplyser CAS.</p>
      <p>Den amerikanske trenerprofilen ble satt under etterforskning etter at et BBC-program i 2017 kom med avsløringer om dopingbruk på treningsanlegget i Oregon, der Salazar holdt til.</p>
      <p>Den britiske superstjernen Mo Farah var tidligere Salazars mest profilerte utøver. Både Farah og Salazar har avvist alle anklager om brudd på dopingreglene.</p>
      <p>
        <b>Farah brøt med den omdiskuterte treneren i 2017. Briten er fire ganger OL-mester og seks ganger verdensmester.</b>
      </p>
      <p>På listen over utøvere som er trent av Salazar står blant andre også Sifan Hassan. Hun vant 10.000-metergullet under VM i Doha tidligere i høst.</p>
      <p>Jeffrey Brown, spesialist i endokrinologi, er også straffet med fire års utestengelse. Han har i likhet med Salazar anket. Brown skal ha samarbeidet tett med Salazar og var personlig lege for flere av den profilerte trenerens elever.</p>
    </article>
  </body>
</html>