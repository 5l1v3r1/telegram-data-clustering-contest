<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89295"/>
    <meta property="og:site_name" content="Denník politika"/>
    <meta property="article:published_time" content="2019-11-11T15:35:06+00:00"/>
    <meta property="og:title" content="Cestári v Žilinskom kraji začali novú sezónu, husto snežilo na viacerých horských priechodoch"/>
    <meta property="og:description" content="11.11.2019 (Webnoviny.sk) – Cestári Správy ciest Žilinského samosprávneho kraja (ŽSK) majú za sebou prvú ostrú skúšku pripravenosti v novej sezóne. Ako agentúru SITA informovala hovorkyňa kraja Martina Remencová, počas dvoch dní 10. a 11. novembra najazdili bezmála 800 výkonových kilometrov a spotrebovali takmer 80 ton posypového materiálu."/>
  </head>
  <body>
    <article>
      <h1>Cestári v Žilinskom kraji začali novú sezónu, husto snežilo na viacerých horských priechodoch</h1>
      <address><time datetime="2019-11-11T15:35:06+00:00">11 Nov 2019, 15:35</time> by <a rel="author">Webnoviny</a></address>
      <p>11.11.2019 (Webnoviny.sk) – Cestári Správy ciest Žilinského samosprávneho kraja (ŽSK) majú za sebou prvú ostrú skúšku pripravenosti v novej sezóne. Ako agentúru SITA informovala hovorkyňa kraja Martina Remencová, počas dvoch dní 10. a 11. novembra najazdili bezmála 800 výkonových kilometrov a spotrebovali takmer 80 ton posypového materiálu.</p>
      <p>Kým vlani zasahovali krajskí cestári v Žilinskom kraji už na konci septembra, tentoraz nechala zima na seba čakať o niečo dlhšie. Prvý raz zasahovali pracovníci Správy ciest ŽSK 1. novembra na Čertovici v Nízkych Tatrách, podstatne viac vozidiel bolo v teréne počas uplynulého víkendu.</p>
      <p>„<i>V nedeľu v popoludňajších a večerných hodinách spôsobilo husté sneženie na vyššie položených cestách Oravy pravé problémy. Na horských priechodoch pripadlo miestami aj viac ako desať centimetrov snehu. Snežilo v každom z piatich regiónov Žilinského kraja, najviac však na horských prechodoch Makov a Oravská Lesná, či Kolárovice a Rovná Hora</i>,“ informovala hovorkyňa ŽSK.</p>
      <p>Hoci sú momentálne všetky krajské cesty zjazdné, podľa Remencovej zostávajú pracovníci a technika v strediskách Správy ciest ŽSK naďalej v pohotovosti, aby v prípade potreby zasiahli a zabezpečili bezpečný prejazd ciest vo svojej správe.</p>
      <p>Viac k témam: <a href="https://www.webnoviny.sk/tag/horsky-priechod/"><u>horský priechod</u></a>, <a href="https://www.webnoviny.sk/tag/snezenie/"><u>sneženie</u></a><br/>Zdroj: Webnoviny.sk – <a href="https://www.webnoviny.sk/cestari-v-zilinskom-kraji-zacali-novu-sezonu-husto-snezilo-na-viacerych-horskych-priechodoch/"><u>Cestári v Žilinskom kraji začali novú sezónu, husto snežilo na viacerých horských priechodoch</u></a> © SITA Všetky práva vyhradené.</p>
    </article>
  </body>
</html>