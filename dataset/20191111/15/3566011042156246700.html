<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546533.html/--%D9%87%D8%B2%D8%A7%D8%B1-%D9%87%DA%A9%D8%AA%D8%A7%D8%B1-%D8%A7%D8%B2-%D9%85%D8%B2%D8%A7%D8%B1%D8%B9-%D8%A7%D8%B3%D8%AA%D8%A7%D9%86-%D8%B2%DB%8C%D8%B1%D8%A8%D8%A7%D8%B1-%DA%A9%D8%B4%D8%AA-%DA%A9%D9%84%D8%B2%D8%A7%DB%8C-%D8%A2%D8%A8%DB%8C-%D8%B1%D9%81%D8%AA-%DA%A9%D9%84%D8%B2%D8%A7%DA%A9%D8%A7%D8%B1%D8%A7%D9%86-%D8%B3%D8%A7%D9%84-%D8%A7%D9%88%D9%84%DB%8C-%D9%BE%D8%A7%DB%8C-%DA%A9%D8%A7%D8%B1-%D8%A7%D8%B5%D9%84%DB%8C-%DA%A9%D8%B4%D8%AA-%D8%A8%D9%88%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T15:27:00+00:00"/>
    <meta property="og:title" content="۴ هزار هکتار از مزارع استان زیربار کشت کلزای آبی رفت/کلزاکاران سال اولی پای کار اصلی کشت بودند"/>
    <meta property="og:description" content="مدیر زراعت سازمان جهاد کشاورزی خراسان شمالی گفت: در فصل زراعی پاییز امسال از سطح پنج هزار و 300 هکتار عقد قرارداد کشت کلزای آبی میان جهاد کشاورزی با کلزاکاران استان، سطح چهار هزار و 46 هکتار از این قرارداد زیربار کشت این محصول رفت."/>
  </head>
  <body>
    <article>
      <h1>۴ هزار هکتار از مزارع استان زیربار کشت کلزای آبی رفت/کلزاکاران سال اولی پای کار اصلی کشت بودند</h1>
      <h2>مدیر زراعت سازمان جهاد کشاورزی خراسان شمالی:</h2>
      <address>
        <time datetime="2019-11-11T15:27:00+00:00">11 Nov 2019, 15:27</time>
      </address>
      <p>مدیر زراعت سازمان جهاد کشاورزی خراسان شمالی گفت: در فصل زراعی پاییز امسال از سطح پنج هزار و 300 هکتار عقد قرارداد کشت کلزای آبی میان جهاد کشاورزی با کلزاکاران استان، سطح چهار هزار و 46 هکتار از این قرارداد زیربار کشت این محصول رفت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدنقی کاظمیان، مدیر زراعت سازمان جهاد کشاورزی خراسان شمالی در گفت و گو با خبرنگار <a href="http://www.atraknews.com/">عصر اترک</a> درباره کشت کلزا در خراسان شمالی اظهار کرد: با توجه به اینکه محصول کلزا از خانواده دانه های روغنی است و این محصول گیاهی جزو محصولات استراتژیک کشور محسوب می شود، وزارت جهاد کشاورزی هر ساله به منظور حفظ امنیت غذایی مردم سطح زیرکشت هر استان را برای کاشت این محصول ابلاغ می کند.</p>
      <p>کاظمیان اعلام کرد: دستورالعمل ابلاغی وزارت جهاد کشاورزی برای فصل زراعی کشت پاییزه 99-98 برای کشت کلزای آبی و دیم در خراسان شمالی سطح 15 هزار هکتار است که 9 هزار هکتار آن برای کشت کلزای آبی و شش هزار هکتار از این سطح ابلاغی برای کشت کلزای دیم در نظر گرفته شده است.</p>
      <p>وی با بیان اینکه مهلت کشت پاییزه این محصول در مناطق سردسیر استان از دهه اول شهریورماه تا نیمه مهرماه، برای مناطق معتدل آب و هوایی استان از دهه سوم شهریورماه تا 20 مهر ماه و برای مناطق گرم و مرطوب استان نیز از اوایل مهر ماه تا دهه اول آبان ماه است، گفت: تاریخ کشت کلزای آبی در این مدت اشاره شده در استان به پایان رسید.</p>
      <p>وی افزود: طی این مدت از سطح ابلاغی 9 هزار هکتار برای کشت کلزای آبی در خراسان شمالی، سازمان جهاد کشاورزی استان توانست برای کشت این محصول در سطح پنج هزار و 300 هکتار با کلزاکاران استان قرارداد منعقد کند که البته از این سطح قراردادی چهار هزار و 46 هکتار به زیر بار کشت کلزای آبی رفت.</p>
      <p>کاظمیان عنوان کرد: در شهرستان مانه و سملقان سطح هزار و 800 هکتار، در شهرستان راز و جرگلان سطح 310 هکتار و در شهرستان اسفراین سطح 245 هکتار، در شهرستان شیروان سطح 623 هکتار، در شهرستان فاروج سطح 325 هکتار، در شهرستان بجنورد سطح 374 هکتار، در شهرستان جاجرم سطح 204 هکتار و در شهرستان گرمه نیز سطح 165 هکتار زیربار کشت کلزای آبی رفتند.</p>
      <p>وی خاطر نشان کرد: در فصل زراعی کشت پاییزه سال گذشته دو هزار و 25 هکتار از اراضی استان به زیر بار کشت پاییزه رفته بودند.</p>
      <p>وی درباره کشت کلزای دیم در استان نیز بیان کرد: با توجه به اینکه دستورالعمل ابلاغی برای کشت این محصول در استان شش هزار هکتار است که سهم این کشت برای شهرستان راز و جرگلان دو هزار و 500 هکتار، برای شهرستان مانه و سملقان سه هزار هکتار و برای شهرستان بجنورد 500 هکتار در نظر گرفته شده اند.</p>
      <p>مدیر زراعت سازمان جهاد کشاورزی خراسان شمالی عنوان کرد: با توجه به اینکه از نیمه دوم شهریورماه امسال تا به کنون بارش باران موثر در استان نداشتیم بنابراین کشت کلزای دیم استان به بهمن و اسفندماه امسال ( کشت انتظاری) موکول شد.</p>
      <p>وی یادآور شد: با توجه به اینکه وقوع تنش سرمایی را در شهرستان بجنورد در بهمن و اسفندماه امسال را محتمل می دانیم، کشت کلزای دیم انتظاری در شهرستان بجنورد را نخواهیم داشت، با این وجود، کشت کلزای دیم انتظاری در بهمن و اسفندماه امسال در دو شهرستان مانه و سملقان و راز و جرگلان انجام خواهد شد.</p>
      <p>وی افزود: در فصل زراعی سال گذشته سطح زیر کشت کلزای دیم در استان 725 هکتار بوده است.</p>
      <p>در عین حال، کاظمیان اعلام کرد: در فصل زراعی جاری در بهمن و اسفند ماه امسال 50 هکتار از اراضی کشاورزی شهرستان اسفراین، 50 هکتار از اراضی کشاورزی شهرستان راز و جرگلان و 500هکتار از اراضی کشاورزی شهرستان مانه و سملقان نیز زیربار کشت کلزای آبی خواهند رفت.</p>
      <p>وی بیان کرد: انتظار تولید محصول کلزای آبی و دیم از اراضی خراسان شمالی در این سال زراعی جاری 20 هزار تن است.</p>
      <p>وی در بخش دیگری از سخن خود درباره دلیل عقد قرارداد سازمان جهاد کشاورزی با کلزاکاران استان برای کشت این محصول در سال زراعی پاییزه جاری نیز اظهار کرد: ضریب خوداتکایی تولید روغن در کشور 16 درصد است که 84 درصد از این نیاز غذایی کشور از محل واردات تامین می شود، بنابراین سیاست تامین روغن باید از کشت دانه های روغنی به ویژه محصول کلزا که میزان روغن دهی این محصول بالا است، تامین شود.</p>
      <p>مدیر زراعت سازمان جهاد کشاورزی خراسان شمالی گفت: دولت در این فصل زراعی جاری برای افزایش سطح زیرکشت این محصول مشوق هایی از جمله اختصاص تسهیلات بانکی 18 درصد برای کلزاکاران را در نظر گرفت.</p>
      <p>وی خاطر نشان کرد: بسیاری از کلزا کاران فصل زراعی جاری، کلزاکاران سال اولی در استان بودند که قبل از آغاز فصل کاشت این محصول برای آنان دوره های آموزشی برگزار شد.</p>
      <p>کاظمیان با بیان اینکه کشت این محصول سخت تر از سایر محصولات زراعی است، عنوان کرد: در سال زراعی جاری کلزاکاران ریسک نکردند که سطح بیشتری از مزارع خود را زیربار کشت این محصول قرار دهند.</p>
      <p>انتهای پیام/</p>
    </article>
  </body>
</html>