<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/11/a-brit-kormany-meg-mindig-nem-nevezte-meg-biztosjeloltjet-pedig-hetfore-vartak-a-bejelente?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-11T15:36:32+00:00"/>
    <meta property="og:title" content="A brit kormány még mindig nem nevezte meg biztosjelöltjét, pedig hétfőre várták a bejelentést"/>
    <meta property="og:description" content="Emiatt tovább csúszhat az Európai Bizottság munkába állásának időpontja."/>
  </head>
  <body>
    <article>
      <h1>A brit kormány még mindig nem nevezte meg biztosjelöltjét, pedig hétfőre várták a bejelentést</h1>
      <address><time datetime="2019-11-11T15:36:32+00:00">11 Nov 2019, 15:36</time> by <a rel="author">MTI </a></address>
      <p>Egyelőre nem nevezte meg biztosjelöltjét az Egyesült Királyság kormánya, de az Európai Bizottság arra számít, hogy ez még hétfőn megtörténik - közölte a brüsszeli testület illetékes szóvivője.</p>
      <p>Eric Mamer arról számolt be, hogy szoros kapcsolatban vannak a londoni kormánnyal, mivel fontos lenne, hogy a szigetország mihamarabb kiválassza a delegáltját.</p>
      <p>Rámutatott emellett, hogy a brit európai uniós kilépés (Brexit) újabb halasztásának egyik feltétele volt, hogy az ne veszélyeztesse az EU-intézmények működését.</p>
      <p>Az Ursula von der Leyen vezette új Európai Bizottság november elején lépett volna hivatalba, de ezt el kellett halasztani az első francia, magyar és román jelölt elutasítása miatt. A jelenlegi cél december elseje, ugyanakkor vannak, akik szerint ez sem tartható, különösen az után, hogy a megválasztott elnök felkérte a kiválásra készülő Egyesült Királyság kormányfőjét, hogy nevezze meg ő is a jelöltjét, mondván, ez jogi kötelessége a Brexit halasztása miatt, még ha korábban ez ellen is foglalt is állást.</p>
      <p>Diplomáciai források szerint London hajlandó eleget tenni ezen kérésnek, és hamarosan fel is terjeszti kiválasztottját, akinek ezt követően még keresztül kellene mennie az Európai Parlament (EP) szakbizottsági jóváhagyási folyamatán.</p>
      <p>A teljes biztosi testületről végül az EP plenáris ülésének is szavaznia kell. Ezt november 27-re tervezik.</p>
      <p>A csúszás miatt Jean-Claude Juncker mostani elnök és a biztosi testület jelenlegi tagjai maradtak a posztjukon ügyvivőként.</p>
    </article>
  </body>
</html>