<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/receptata-na-svetoslav-ivanov-za-uspeh-privarzanost-kam-horata-kritichen-pogled-kam-vlastta-i-doza-kasmet.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T15:40:00+00:00"/>
    <meta property="og:title" content="Рецептата на Светослав Иванов за успех - привързаност към хората, критичен поглед към властта и доза късмет"/>
    <meta property="og:description" content="Водещият на &quot;120 минути&quot; по bTV е сред деветимата избраници на &quot;He’s The Man&quot;"/>
  </head>
  <body>
    <article>
      <h1>Рецептата на Светослав Иванов за успех - привързаност към хората, критичен поглед към властта и доза късмет</h1>
      <h2>Водещият на "120 минути" по bTV е сред деветимата избраници на "He’s The Man"</h2>
      <address><time datetime="2019-11-11T15:40:00+00:00">11 Nov 2019, 15:40</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Светослав Иванов е един от деветимата успели мъже в инициативата "He's The Man", които ще разкажат своята рецепта за кариерно развитие и щастие на специално събитие на 13 ноември в City Stage. Разговорът за добрия пример е по покана на #URBN.dir.bg - платформата на Dir.bg, ориентирана към младите хора и тяхното динамично ежедневие.</p>
      <p>В интервюто си пред Dir.bg водещият на "120 минути" споделя подробности за професионалния си опит като кореспондент в арабските държави по време на първите големи терористични атентати и как това е допринесло за развитието му като журналист, какви умения е придобил и как се е променил като личност. За него любопитството към света, привързаността към хората и критичния поглед към властта са основната рецепта за успех в областта на журналистиката.</p>
      <p>Ето какво още споделя той:</p>
      <p>
        <b>- Г-н Иванов, каква е рецептата да бъдеш успешен журналист и то твърде млад?</b>
      </p>
      <p>- Не мисля, че има различна рецепта от любопитството към света, привързаността към хората, критичният поглед към властта и уважението към публиката. Но си мисля, че човек трябва да има и късмет. А аз съм голям късметлия. Още преди да навърша 24 години имах възможност да обикалям и опознавам света, пътувах много, срещах се с хора, които носят различна култура и емоции. Когато арабските държави пламнаха преди десет години, имах шанса да видя с очите си случващото се в повечето страни в региона, когато Европа беше разтърсена от първите големи терористични атентати, също наблюдавах и предавах от мястото на събитията, което ми даде възможност да свържа процесите тук, с явленията там. Имах възможността да се срещна и да разговарям с хора, които рядко допускат медии до себе си. Афганистан, Ирак, Иран, Палестина, Израел, Ливан, дори Конго. Безценен професионален и житейски опит. Двете вървят ръка за ръка и те правят по-уверен и по-смирен. Създадох и много истински приятелства по целия свят. Това много ми помага в работата като водещ на "120 минути". Някои от най-интересните имена в "Роуминг" са хора, с които имаме някаква история в миналото. И затова новини от нашето предаване нееднократно са намирали своя път към световните медии.</p>
      <figure>
        <img src="https://img.bg.sof.cmestatic.com/media/images/640x/Nov2019/2112020268.jpg"/>
      </figure>
      <p>
        <b>- Как намирате баланса между работата и семейството, журналистиката е една от най-ангажиращите професии? Не се ли разкъсвате и може ли да кажете дали сте по-отдаден на професията си или на семейството си?</b>
      </p>
      <p>- Обичам своята професия, но няма нещо, което да обичам повече от семейството си. В този смисъл, няма проблем в баланса, защото знаете, че Вяра (бел. ред. съпругата му) също е журналист и не е нужно да си говорим за неща, които са ясни и на двама ни. Но няма по-голямо щастие от времето с моите две момичета.</p>
      <p>
        <b>- Какво мислите за медийната среда в България, за фалшивите новини, за сайтовете брадви?</b>
      </p>
      <p>- Медийната среда е следствие на много неща. Всички преминаваме през труден период, на тази тема съм говорил доста. Това, което искам хората да разберат е, че в България не се случва нищо уникално, което да не се случва в други части на Европа и по света. Особено в нашия регион в момента. Ударите, които технологиите нанесоха на старите бизнес модели на традиционните медии, отнеха голяма част от стойността и независимостта им и те все по-често попадат в ръцете на бизнесмени, които гледат на тях като на инструмент за подкрепа на основните си бизнес начинания, които нямат нищо общо с медийния бизнес.</p>
      <p>Но вярват ли им хората? Каква е ползата за обществото от съществуването на подобни издания? Ще дойде ден, в който всички, които правят компромиси със съвестта си, ще трябва да отговарят за действията си и ще изчезнат от пейзажа. Може да ви звучи идеалистично, но при по-голям социален или икономически катаклизъм, тези медии ще бъдат последните, които ще имат влияние върху решенията, които ще са необходими на обществото.</p>
      <p>Колкото до фалшивите новини, гледам на тях като на необходимо зло, което ще ни доведе до следващото стъпало на обществена зрялост. Когато всички канали са отворени и социалните мрежи предоставят възможност за прецизно насочване на всякакви послания, няма как да няма фалшиви новини. Но колкото повече са те, толкова по-малко ще стават в средносрочен план.</p>
      <p>Просто ще си изградим имунитет. Всички лъжи имат срок на годност. Сайтове с фалшиви новини и манипулации? Да, има ги. Но като утре изчезнат на никого няма да му направи впечатление. А те ще изчезнат, повярвайте ми. И тук е добрата новина за всички медии, които преминават през бурята в момента, вършейки работата си по класическите правила - хората сами ще започнат да търсят отново авторитетните си източници, защото ще се уморяват все повече от глупости и манипулации. Същото се случва и в политиката - колкото повече популисти идват на власт, толкова по-малко популисти ще идват на власт. Защото това е единственият начин да видим наяве, че те не предлагат ефективни решения. Стига да не предизвикат нов голям световен конфликт, разбира се. Аз съм реалист - в днешния свят има неща, през които трябва да преминем. И да го направим с достойнство.</p>
      <p>
        <b>- Как социалните мрежи преструктурираха сайтовете и политиката?</b>
      </p>
      <p>- Драматично. Всеки иска да говори на всички и се стреми да достигне до всички. Това има два ефекта - опростяване на публичните послания и предлаганите решения. Политиците от години говорят като в кръчмата и това е някаква нова нормалност, продиктувана от днешния ден. Не най-умните, и най-образованите управляват света в момента. Напротив, навлезли сме във времето на кратките форми. Всичко се смалява, пасира се смислово, за да може да се смели без много усилия. Кашата в стомаха ражда каша в главата.</p>
      <p>Все повече недоволството ще е виртуално, докато не се смесят виртуалната и реалната представа за света. Масово закърнява и ще закърнява стремежа към знание, защото всяка информация е на един клик в "Гугъл". Това има отношение към закърняването на колективната памет на обществата. Решенията ще се взимат на основата на виртуален натиск и ще бъдат моделирани по начин, който да води до виртуално одобрение. Най-силно крещящите ще достигат до най-много хора. Това ражда опасността от нови форми на авторитарно управление в бъдеще. Но аз вярвам, че както и да се променят технологиите, човешката природа е една и съща от хиляди години. Тя има тъмна, но има и светла страна, която ще намери своя път към едно по-добро утре.</p>
      <p>
        <b>- Вие възстановихте един полузабравен жанр в журналистиката - коментарите, кое Ви накара да го направите?</b>
      </p>
      <p>Въртим се в информационен вихър, който ежеминутно засмуква нашето внимание със страховита бързина. Този вихър е толкова силен и забързан, че събития от миналата седмица ни изглеждат като събития от миналия месец. А събитията от миналия месец за нас са се случили сякаш преди година. В тази ситуация на свръх натовареност, съзнанието започва да изкривява представата за време и пространство. Затова контекстът е от ключово значение за разбирането на днешните събития. Моята цел не е да казвам на хората какво да мислят. А да ги карам да се замислят.</p>
      <p>
        <b>- Разработвали сте и темата за ислямистите в Лондон, каква е вашата прогноза за Брекзит?</b>
      </p>
      <p>При Брекзит няма победители. Но аз не вярвам, че той изобщо ще се случи. Дори се обзаложих с британският евродепутат Джефри Ван Орден, който ми беше на гости в студиото преди месец. Той беше убеден, че на 31 октомври, Великобритания излиза от ЕС. На мен "Брекзит" все още ми изглежда като нещо нереално. Тук не коментирам дали той е нещо добро или лошо. Той показва, че подобни решения толкова силно разделящи обществото на две половини, не трябва да се взимат с референдум. Защото когато няма ясно изразено мнение в едната посока, обществата се разделят, което застрашава целостта им близко бъдеще. Целият референдум беше огромна грешка и нямам идея как ще приключи тази каша.</p>
      <figure>
        <img src="https://img.bg.sof.cmestatic.com/media/images/640x/Nov2019/2112020269.jpg"/>
      </figure>
      <p>
        <b>- Промени ли се нещо в страната ни след тези местни избори?</b>
      </p>
      <p>Не мисля, че станахме свидетели на драматична промяна. Ако искаме нещо да се промени, нещо генерално, действаме като общество. Ако не искаме - търпим, стискаме зъби и си пишем статуси във "Фейсбук". Никога не трябва да забравяме, че всяка власт е отражение на колективния манталитет в едно село, град или държава. Пасивността също е функция на този манталитет и намира отражение в своеволията и укрепването на властта. Това е положението.</p>
      <p>
        <b>- Кое е Вашето неосъществено интервю? А мечта?</b>
      </p>
      <p>- Гледам да сбъдвам мечтите си. Като се замислиш, за разлика от политиците, ние се явяваме на избори не веднъж на четири години в неделя, а всяка неделя, когато искаме от хората да ни гледат и да ни гласуват доверие. И често броя на зрителите ни е драстично по-голям от гласувалите на последните избори за която и да е партия. Мечтаех да имам възможност да поговоря със Стивън Хокинг. Мечтая за интервю със Стивън Кинг. А също и с Новак Джокович. Имам и две големи цели, които ще изпълня до края на годината в "120 минути". Ще видите.</p>
      <p>
        <b>- Чувствате ли се свободен журналист и кои са най-големите предизвикателства пред журналистиката?</b>
      </p>
      <p>Чувствам се достатъчно свободен, за да правя това, което обичам. Горд съм, че само в рамките на няколко месеца ми гостуваха шефовете на BBC, Financial Times, DW и Свободна Европа. И това никак не е случайно - това е атестация както за нашия труд в bTV, така и за нашия екип, с който правим "120 минути". В нашата професия, водеща трябва да е собствената ти представа за справедливост, добро и лошо, правилно и неправилно. Проблемите в професията са много. Но аз не съм от хората, които обичат да се самобичуват или да влизат в ролята на "оплаквачи" на гилдията. Аз отговарям на предизвикателствата с труд и вяра в обществото. По характер съм положителен и толерантен човек. Но нямам проблем когато се наложи кръстът да се превръща в меч. Не се страхувам от битки, стига да са справедливи.</p>
      <p>
        <b>- Трудно ли е да бъдеш етичен журналист или за Вас да говорите на езика на дипломацията е вече детска игра. Как се постига това?</b>
      </p>
      <p>Дипломацията не може да е журналистика. Журналистиката е доста по-директна и изисква по-прям подход. Етиката обаче е линия, която нито един човек, който работи професионално не бива да прекрачва.</p>
      <p>"He's The Man" ще се проведе на 13 ноември в City Stage от 16:00ч.</p>
      <p>
        <i>Повече за страстта на Светослав Иванов към радио и телевизионната журналистика, за това как социалните мрежи влияят на политиката и с кого мечтае да направи интервю, може да разберете като прочетете цялото интервю на сайта <a href="https://dnes.dir.bg/obshtestvo/kakvo-e-za-svetoslav-ivanov-uspehat-privarzanost-kam-horata-kritichen-pogled-kam-vlastta-i-doza-kasmet"><b>Dir.bg</b></a>.</i>
      </p>
    </article>
  </body>
</html>