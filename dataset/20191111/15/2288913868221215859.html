<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191111_04710001"/>
    <meta property="og:site_name" content="De Standaard"/>
    <meta property="article:published_time" content="2019-11-11T15:34:00+00:00"/>
    <meta property="og:title" content="Treinverkeer Brussel loopt vanaf dinsdagochtend opnieuw normaal"/>
    <meta property="og:description" content="Het laatste deel van de moderniseringswerken aan de seininrichting van de zuidelijke inrit van het station van Brussel-Zuid is klaar. Dat is vernomen bij s..."/>
  </head>
  <body>
    <article>
      <h1>Treinverkeer Brussel loopt vanaf dinsdagochtend opnieuw normaal</h1>
      <address>
        <time datetime="2019-11-11T15:34:00+00:00">11 Nov 2019, 15:34</time>
      </address>
      <p>
        <b>Het laatste deel van de moderniseringswerken aan de seininrichting van de zuidelijke inrit van het station van Brussel-Zuid is klaar. Dat is vernomen bij spoorinfrastructuurbeheerder Infrabel. Vanaf dinsdagochtend zal het treinverkeer opnieuw normaal verlopen, bevestigt de NMBS.</b>
      </p>
      <p>Infrabel moderniseerde sinds 14 oktober de seininrichting aan de zuidkant van het station Brussel-Zuid. De laatste fase van de werken, die vlotter verliepen dan gepland, vond dit verlengd weekend plaats. Het seinhuis van Brussel-Zuid is nu voor het eerst in zijn bestaan volledig computergestuurd.</p>
      <p>‘De laatste 49 wissels zijn omgebouwd’, zegt woordvoerder Thomas Baeken aan <i>Belga</i>. ‘Ter herinnering, het eerste verlengde weekend van 1 november moderniseerden de mensen van Infrabel al 121 wissels en 65 seinen. We zaten dus ruim voor op schema. Het tweede verlengde weekend zit er nu ook op. De laatste testritten zijn gebeurd en alles is operationeel voor dinsdag. De voorsprong die tijdens het eerste verlengde weekend van 1 november werd opgebouwd, gaven onze mensen niet meer af.’</p>
      <p>‘De Infrabel-ploegen staan in hoogste staat van paraatheid voor de ochtendspits dinsdag. Als er een incident zou zijn, grijpen onze mensen meteen in om de hinder tot een absoluut minimum te beperken. Nog tot en met 15 november staan deze ploegen 24/7 versterkt paraat.’</p>
      <p>Nu de moderniseringswerken achter de rug zijn, zal vanaf dinsdag het normale vervoersplan van de NMBS opnieuw van toepassing zijn, meldt het spoorbedrijf.</p>
    </article>
  </body>
</html>