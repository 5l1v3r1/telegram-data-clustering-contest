<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1541683.html/%D9%81%D8%B1%D8%A7%DA%A9%D8%B3%DB%8C%D9%88%D9%86-%D8%A7%D9%82%D8%AA%D8%B5%D8%A7%D8%AF%DB%8C-%DA%A9%D9%87-%D8%A7%D8%B2-%D9%81%D8%B1%D8%A7%DA%A9%D8%B3%DB%8C%D9%88%D9%86-%D9%87%D8%A7%DB%8C-%D8%AD%D8%B2%D8%A8%DB%8C-%D8%B4%D9%84%D9%88%D8%BA-%D8%AA%D8%B1-%D8%A7%D8%B3%D8%AA--%D9%85%D8%B4%DA%A9%D9%84%D8%A7%D8%AA-%D8%A7%D8%AF%D8%A7%D9%85%D9%87-%D8%AF%D8%A7%D8%B1-%D9%85%D9%86%D8%A7%D8%B7%D9%82-%D8%A2%D8%B2%D8%A7%D8%AF-%D8%A8%D8%A7-%D9%88%D8%AC%D9%88%D8%AF-%D8%B9%D8%B6%D9%88%DB%8C%D8%AA-120-%D9%86%D9%85%D8%A7%DB%8C%D9%86%D8%AF%D9%87-%D8%AF%D8%B1-%D8%A7%DB%8C%D9%86-%D9%81%D8%B1%D8%A7%DA%A9%D8%B3%DB%8C%D9%88%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T15:20:00+00:00"/>
    <meta property="og:title" content="فراکسیون اقتصادی که از فراکسیون‌های حزبی شلوغ‌تر است/ مشکلات ادامه دار مناطق آزاد با وجود عضویت 120 نماینده در این فراکسیون"/>
    <meta property="og:description" content="مناطق آزاد سهم زیادی در توسعه تجارت هر کشور دارند اما به خاطر عدم نظارت و همچنین به حاشیه رفتن مناطق آزاد، این مناطق کارکرد وارونه ای در کشور پیدا کرده اند که با وجود حضور 120 نماینده در فراکسیون مناطق آزاد، همچنان وجود قوانین دست و پاگیر در امر سرمایه گذاری و صادرات، قاچاق و ... به عنوان بزرگترین مشکلات این مناطق به شمار می روند."/>
  </head>
  <body>
    <article>
      <h1>فراکسیون اقتصادی که از فراکسیون‌های حزبی شلوغ‌تر است/ مشکلات ادامه دار مناطق آزاد با وجود عضویت 120 نماینده در این فراکسیون</h1>
      <h2>دانا گزارش می‌دهد؛</h2>
      <address>
        <time datetime="2019-11-11T15:20:00+00:00">11 Nov 2019, 15:20</time>
      </address>
      <p>مناطق آزاد سهم زیادی در توسعه تجارت هر کشور دارند اما به خاطر عدم نظارت و همچنین به حاشیه رفتن مناطق آزاد، این مناطق کارکرد وارونه ای در کشور پیدا کرده اند که با وجود حضور 120 نماینده در فراکسیون مناطق آزاد، همچنان وجود قوانین دست و پاگیر در امر سرمایه گذاری و صادرات، قاچاق و ... به عنوان بزرگترین مشکلات این مناطق به شمار می روند.</p>
      <p>به گزارش خبرنگار <a href="http://www.dana.ir/">شبکه اطلاع رسانی راه دانا</a>؛ مناطق آزاد تجاری در ایران با هدف گسترش و تسهیل تولید و صادرات کالا و خدمات ایجاد شده است. به طور کلی، رویکرد تولیدی مناطق آزاد، صادرات محور است و برای تسهیل این امر، میان این مناطق با سایر نقاط سرزمین اصلی از جهات مختلفی مانند نظام مالیاتی تفاوت‌هایی وجود دارد.</p>
      <p>در ایران نیز برای حمایت از تولید در مناطق آزاد برخی معافیت‌های مالیاتی درنظر گرفته شده تا سودآوری تولید افزایش یافته و بخش خصوصی تشویق به سرمایه‌گذاری در این مناطق شود.</p>
      <p>تعداد مناطق آزاد ایران تا سال 95 تنها 7 منطقه بود اما با روی کار آمدن دولت یازدهم افزایش یک باره تعداد مناطق آزاد را شاهد بودیم به طوری که حتی در استان های غیر مرزی و مرکزی ایران نیز مناطق آزادی به وجود آمد؛ بر اساس آخرین آمار تعداد این مناطق به بیش از 65 منطقه در سراسر کشور می رسد.</p>
      <p> </p>
      <p>
        <b>کارکرد وارونه مناطق آزاد در ایران؛ افزایش واردات به جای توسعه اشتغال</b>
      </p>
      <figure>
        <img src="https://www.zingapp.ir/thumbnails/2113.jpg"/>
      </figure>
      <p>بعد از برجام و ورود برخی از بازرگانان بین المللی به ایران با هدف سرمایه گذاری در کشور به گفته مسئولان دولتی، این مناطق با توجه به تسهیل تعامل با شرکای خارجی در دوران پساتحریم توسعه پیدا کردند.</p>
      <p>در شرایط مورد پیش بینی دولت، این مناطق با ایجاد اشتغال سالم و مولد به پر رنگ شدن نقش ایران در بازارهای منطقه ای کمک شایسته ای می کردند چرا که با وجود تولید و صادرات کالاهای صنعتی و تبدیلی و ارایه خدمات عمومی در مناطق آزاد می توانستیم شاهد یک ارز آوری گسترده برای کشور باشیم که شاید در طی چند سال طراز تجاری کشور را یک باره تغییر داده و صادرات غیر نفتی را افزایش می داد.</p>
      <p>اما با شکست برجام و عدم سرمایه گذاری کشورهای خارجی از ایران، در سال های گذشته این مناطق در شرایط بد ارزی کشور به محلی برای واردات کالا و خروج ارز از کشور تبدیل شده اند؛ تا سال گذشته و حتی در مواردی در سال اخیر مناطق آزاد تجاری وارد کننده کالاهای لوکس به کشور شده اند.</p>
      <p>در همین راستا سید احسان حسینی یک کارشناس مسائل اقتصادی <b><a href="http://dana.ir/1541337">می گوید</a></b>: «در حالی که قرار بود مناطق آزاد پایانه­‌های صادرات باشد امروز تبدیل به درگاه واردات شده­ اند و طبق آمار دو سال قبل سالانه 2 میلیارد دلار از آنها کالا وارد کشور می­شود. همین مقدار هم قاچاق کالا صورت می­گیرد. اما حجم صادراتمان از این مناطق فقط نیم میلیارد دلار است.»</p>
      <p> </p>
      <p>
        <b>قاچاق ارزان از طریق مناطق آزاد</b>
      </p>
      <p>بررسی ها نشان می دهد که طی سال های قبل و بعد از برجام مناطق آزاد نه تنها دروازه صادرات نبودند بلکه بیشترین واردات از این مناطق انجام می شده است.</p>
      <p>واردات خوش بینانه ترین حالت برای مناطق آزاد در کشور است اما به اعتقاد بسیاری از تاجران و کارشناسان، این مناطق  که در ابتدا با هدف<b> تولید</b> و <b>صادرات</b> تشکیل شده بودند ، نه تنها به رسالت خود عمل نکرده اند، بلکه بر خلاف ماهیت خود به محلی برای <b>قاچاق</b> و<b> واردات</b> بی رویه تبدیل شدند.</p>
      <p>بررسی های خوشبینانه آماری نشان می دهد که رقمی حدود ده درصد از قاچاق در کشور ما از مسیر مناطق آزاد صورت می گیرد که قاچاق خودروهای لوکس در سال های اخیر یکی از این موارد بود؛ هرچند برخی از کارشناسان معتقد بودند که این آمار به نسبت کارکرد مناطق آزاد تقریباً چشمگیر نیست اما در کشور ما این آمار بسیاری از پارامترهای دیگر را جا به جا کرده است.</p>
      <p>در شرایطی که کشور دچار تورم و از طرف دیگر ارزش پول کشور کاهش پیدا کرده است، قاچاق جذاب تر از قبل می شود و این مساله کشور را با کمبودهای دوره ای مواجه می کند که در مساله گوشت و کمبود آن در کشور شاهد قاچاق گسترده گوشت وارداتی بودیم.</p>
      <p> </p>
      <p>
        <b>فراکسیون اقتصادی که از فراکسیون های حزبی شلوغ تر است</b>
      </p>
      <figure>
        <img src="https://eghtesaad24.ir/wp-content/uploads/2019/09/%D9%85%D9%86%D8%A7%D8%B7%D9%82-%D8%A2%D8%B2%D8%A7%D8%AF-700x451.jpg"/>
      </figure>
      <p>آنچه که از عملکرد مناطق آزاد کشور تاکنون مشاهده شده است، نه تنها این مناطق نتوانسته ­اند در جهت بهبود و تقویت تولید و صادرات گا م­های مؤثری بردارند، بلکه به واسطه معافیت ­هایی که در اختیار داشته ­اند و آسیب ­هایی که از این رهگذر برای اقتصاد کشور ایجاد شده، نظام اقتصادی کشور را با پدیده افزایش واردات و شبه قاچاق مواجه کرده است.</p>
      <p>سال گذشته فراکسیون مناطق آزاد در مهرماه با حضور بیش از 100 عضو اعلام موجودیت کرد که در ادامه اعضای این فراکسیون اقتصادی به 120 نفر هم رسید که بسیاری از نمایندگان عضو کمیسیون های غیر اقتصادی نیز در این فراکسیون عضو هستند.</p>
      <p>اما این فراکسیون پر جمعیت در یک سال گذشته نتوانسته است مشکلی از مشکلات مناطق آزاد را حل کند و حتی اخیرا برخی از آنها به دنبال تصویب لایحه معافیت مناطق آزاد از مالیات بر ارزش افزوده هستند که بر مبنای آن مناطق آزاد از اعطای مالیات بر ارزش افزوده نیز معاف خواهند شد.</p>
      <p>اعطای معافیت بر مالیات بر ارزش افزوده در حالی با هدف حمایت از تولید در دست پیگیری است که اساسا مالیات بر ارزش افزوده از تولیدکننده اخذ نمی‌شود بلکه مصرف کننده باید این مالیات را بپردازد.</p>
      <p>در همین راستا سید احسان حسینی با انتقاد از جمعیت این فراکسیون اقتصادی می گوی: «در حالی که سایر فراکسیون­های مجلس مثلاً 20 یا 30 عضو دارند، فراکسیون مناطق آزاد بالاترین جمعیت را دارد؛ مگر در این فراکسیون چه خبر است که این تعداد نماینده در آن عضو هستند. مجلسی که باید روی مناطق آزاد نظارت کند تا بتوانیم جلوی واردات و قاچاق را بگیریم، با وجود عضویت 120 نفره فراکسیون آن، هیچ کاری انجام نمی­دهد. حتی نماینده­ ها درصدد افزایش حجم معافیت­ها هستند.</p>
      <p>آنچه که مشخص است، مناطق آزاد سهم زیادی در توسعه تجارت هر کشور دارند اما به خاطر عدم نظارت و همچنین به حاشیه رفتن مناطق آزاد، این مناطق کارکرد وارونه ای در کشور پیدا کرده اند که با وجود حضور 120 نماینده در فراکسیون مناطق آزاد، همچنان وجود قوانین دست و پاگیر در امر سرمایه گذاری و صادرات، قاچاق و ... به عنوان بزرگترین مشکلات این مناطق به شمار می روند.</p>
      <p> </p>
      <p>انتهای پیام/ط</p>
    </article>
  </body>
</html>