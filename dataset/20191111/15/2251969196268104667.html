<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/11/appassimenti-aperti-in-6mila-per-la-vernaccia/1323766/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-11T15:41:01+00:00"/>
    <meta property="og:title" content="Appassimenti aperti: in 6mila per la Vernaccia"/>
    <meta property="og:description" content="SERRAPETRONA - La prima giornata della manifestazione ha fatto registrare un boom di presenze. Il prossimo appuntamento domenica prossima"/>
  </head>
  <body>
    <article>
      <h1>Appassimenti aperti: in 6mila per la Vernaccia</h1>
      <h2>SERRAPETRONA - La prima giornata della manifestazione ha fatto registrare un boom di presenze. Il prossimo appuntamento domenica prossima</h2>
      <address><time datetime="2019-11-11T15:41:01+00:00">11 Nov 2019, 15:41</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F11%2Fappassimenti-aperti-in-6mila-per-la-vernaccia%2F1323766%2F">Condividi389</a><a href="https://twitter.com/intent/tweet?text=Appassimenti+aperti%3A++in+6mila+per+la+Vernaccia&amp;url=https%3A%2F%2Fwww.cronachemaceratesi.it%2F2019%2F11%2F11%2Fappassimenti-aperti-in-6mila-per-la-vernaccia%2F1323766%2F">Tweet</a>Email389 Condivisioni</p>
      <p> </p>
      <p> </p>
      <p>
        <b>Ottima partenza per Appassimenti aperti, l’evento organizzato dall’Istituto marchigiano di tutela vini per valorizzare il vitigno Vernaccia nera. Tantissimi gli appassionati che ieri, sin dal mattino, hanno affollato Serrapetrona, riempiendo la piazzetta del borgo. Una domenica che ha fatto registrare circa 6mila presenze, con arrivi non solo dalle Marche ma anche da fuori regione, in particolare da Lazio, Toscana, Umbria e Lombardia.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/appassimenti-aperti-serrapetrona-3-325x244.jpg"/>
        <figcaption>La visita guidata negli appassimenti</figcaption>
      </figure>
      <p>Nella piazza del paese sono stati allestiti gli stand dei produttori, pronti a far apprezzare le diverse qualità della Vernaccia di Serrapetrona docg e del Serrapetrona doc, mentre per tutto il pomeriggio le navette hanno accompagnato il pubblico alla scoperta degli appassimenti. Un impegno importante, a livello organizzativo, da parte del Comune e della Pro loco, con il supporto delle associazioni di volontariato, della Protezione civile e della polizia locale, che hanno curato anche l’apertura degli spazi culturali per far vivere al meglio il borgo e i suoi confini.<b> Soddisfatti per questa bella partenza i produttori protagonisti di questa edizione: l’azienda agricola Alberto Quacquarini, Cantine Fontezoppa, Terre di Serrapetrona, Podere sul lago e Vitivinicola Serboni.</b> A loro il compito di accompagnare i visitatori, che hanno potuto conoscere la storia di questa affascinante lavorazione e cogliere le mille sfumature del vitigno, grazie alle degustazioni sia in piazza che in cantina. <b>L’apertura della manifestazione è stata anticipata sabato dalla visita di un gruppo di Instagrammers che hanno raccontato e condiviso la loro esperienza sulla piattaforma social, fermando con i loro scatti la bellezza suggestiva degli appassimenti. La seconda giornata di Appassimenti aperti è in programma per domenica prossima 17 novembre.</b></p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/appassimenti-aperti-serrapetrona-2-650x488.jpg"/>
        <figcaption>Uno degli Instagrammers all’opera</figcaption>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/appassimenti-aperti-serrapetrona-1-650x365.jpg"/>
        <figcaption>La piazza di Serrapetrona</figcaption>
      </figure>
    </article>
  </body>
</html>