<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/greta-fernandez-millor-actriu-per-la-hija-de-un-ladron-film-amb-participacio-de-tv3-al-festival-de-tessalonica/nota-de-premsa/2962573/"/>
    <meta property="og:site_name" content="CCMA"/>
    <meta property="article:published_time" content="2019-11-11T15:57:35+00:00"/>
    <meta property="og:title" content="Greta Fernández, millor actriu per &quot;La hija de un ladrón&quot;, film amb participació de TV3, al Festival de Tessalònica"/>
    <meta property="og:description" content="L'actriu catalana Greta Fernández guanya el premi a la millor actriu per &quot;La hija de un ladrón&quot;, un film que compta amb la participació de TV3, al Festival Internacional de Cinema de Tessalònica, a Grècia."/>
  </head>
  <body>
    <article>
      <h1>Greta Fernández, millor actriu per "La hija de un ladrón", film amb participació de TV3, al Festival de Tessalònica</h1>
      <h2>L'actriu catalana Greta Fernández guanya el premi a la millor actriu per "La hija de un ladrón", un film que compta amb la participació de TV3, al Festival Internacional de Cinema de Tessalònica, a Grècia.</h2>
      <address><time datetime="2019-11-11T15:57:35+00:00">11 Nov 2019, 15:57</time> by <a rel="author">CCMA</a></address>
      <p>Dissabte a la nit es va celebrar la gala de cloenda i el lliurament dels premis del Festival Internacional de Cinema de Tessalònica, a Grècia, que enguany celebrava la 60a edició. El festival, que va arrencar el 31 d'octubre i va acabar aquest dissabte, 9 de novembre, és un dels més importants d'Europa pel que fa a pel·lícules independents i directors emergents d'arreu del món.</p>
      <p>La barcelonina Greta Fernández va ser la guanyadora del premi a la millor actriu pel seu paper a "La hija de un ladrón", obra de debut de Belén Funes, i en què participa el pare de l'actriu guardonada, Eduard Fernández.</p>
      <p>L'actriu, de 24 anys, va debutar al cinema amb Cesc Gay a "Ficció", i va participar en la multipremiada òpera prima de Mar Coll "Tres dies amb la família", a "Amar", d'Esteban Crespo, a "No sé decir adiós", de Lino Escalera, a "La malaltia del diumenge", també amb participació de TV3, dirigida per Ramón Salazar; i a "Elisa i Marcel·la", l'últim film d'Isabel Coixet, en què compartia el paper protagonista amb Natalia de Molina.</p>
      <p>Aquesta trajectòria ha anat consolidant la carrera professional de l'actriu. L'empenta definitiva a la seva carrera va ser rebre la Conxa de Plata a la millor actriu per "La hija de un ladrón" al Festival de Sant Sebastià, aquest setembre. A Tessalònica ha tornat a recollir el reconeixement a millor actriu per la mateixa pel·lícula.</p>
      <p>El Festival Internacional de Cinema de Tessalònica, fundat l'any 1960, s'ha convertit en un important aparador per a nous cineastes. La secció de competició internacional està formada per la primera o la segona pel·lícula de directors novells. Amb això, el festival busca donar a conèixer films independents i més innovadors d'arreu del món i ha desenvolupat diverses activitats per a professionals de la indústria cinematogràfica internacional. Són unes 150 les pel·lícules que es projecten durant els deu dies del festival, a més d'un conjunt de conferències, exposicions i activitats que complementen el certamen. </p>
      <p>
        <b>Sinopsi "La hija de un ladrón"</b>
      </p>
      <p>"La hija de un ladrón" és la primera pel·lícula en què actuen junts Eduard i Greta Fernández, que interpreten els rols de pare i filla, respectivament. La Sara (Greta Fernández) ha estat sola tota la vida. Té 22 anys i un nadó, el seu desig és formar una família normal al costat del seu germà petit i del pare del seu fill. El seu pare, el Manuel (Eduard Fernández), després d'anys absent, en sortir de la presó decideix reaparèixer a les seves vides. La Sara sap que ell és el principal obstacle dins dels seus plans i pren una decisió difícil: allunyar-lo d'ella i del seu germà.</p>
      <p><b>Direcció:</b> Belén Funes</p>
      <p><b>Guió:</b> Belén Funes i Marçal Cebrián</p>
      <p><b>Intèrprets: </b>Greta Fernández, Eduard Fernández, Àlex Monner i Frank Feys</p>
      <p>"La hija de un ladrón" és una producció d'Oberon Cinematogràfica en coproducció amb BTeam Prods, que compta amb la participació de TV3, RTVE i Movistar+, amb el suport de l'ICAA i de l'ICEC. </p>
      <p>
        <a href="http://www.ccma.cat/tv3/ficcio-i-cinema/">tv3.cat/ficcioicinema</a>
      </p>
    </article>
  </body>
</html>