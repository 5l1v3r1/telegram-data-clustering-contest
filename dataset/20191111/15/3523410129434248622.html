<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639453/%DA%86%D8%A7%DB%8C-%D8%AA%D9%82%D9%84%D8%A8%DB%8C-%DA%A9%D8%A7%D9%85-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%D8%A7%D9%86-%D8%AD%D8%B1%D9%81%D9%87%E2%80%8C%D8%A7%DB%8C-%D8%B1%D8%A7-%D8%AA%D9%84%D8%AE-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T15:18:00+00:00"/>
    <meta property="og:title" content="چای تقلبی کام کلاهبرداران حرفه‌ای را تلخ کرد"/>
    <meta property="og:description" content="پلیس آگاهی پایتخت از دستگیری ۵ کلاهبردار خبر داد که با جعل علائم و کارتن یکی از نشان‌های معروف چای، کلاهبرداری می‌کردند."/>
  </head>
  <body>
    <article>
      <h1>
        <a href="https://www.bultannews.com/fa/news/639453/%DA%86%D8%A7%DB%8C-%D8%AA%D9%82%D9%84%D8%A8%DB%8C-%DA%A9%D8%A7%D9%85-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%D8%A7%D9%86-%D8%AD%D8%B1%D9%81%D9%87%E2%80%8C%D8%A7%DB%8C-%D8%B1%D8%A7-%D8%AA%D9%84%D8%AE-%DA%A9%D8%B1%D8%AF">چای تقلبی کام کلاهبرداران حرفه‌ای را تلخ کرد</a>
      </h1>
      <h2>پلیس آگاهی پایتخت از دستگیری ۵ کلاهبردار خبر داد که با جعل علائم و کارتن یکی از نشان‌های معروف چای، کلاهبرداری می‌کردند.</h2>
      <address><time datetime="2019-11-11T15:18:00+00:00">11 Nov 2019, 15:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، معاون مبارزه با جعل و کلاهبرداری پلیس آگاهی پایتخت از دستگیری ۵ کلاهبردار خبر داد که با جعل علایم و کارتن یکی از نشان‌های معروف چای، کلاهبرداری می‌کردند.<br/>سرهنگ کارآگاه جهانگیر تقی پور گفت: چندی پیش مدیر حقوقی یکی از شرکت‌های معتبر چای به اداره سیزدهم پلیس آگاهی مراجعه و اظهار کرد که فرد یا افرادی با نشان شرکت، چای‌های تقلبی در بازار توزیع می‌کنند.<br/>این مقام انتظامی افزود: تحقیقات پلیسی حکایت از این داشت ۲ تن از متهمان اصلی پرونده در چاپخانه‌ای در محدوده بهارستان؛ چای‌های تقلبی را در کارتن‌های جعلی بسته بندی و با چاپ برچسب نشان معروف، توزیع مي کنند.<br/>سرهنگ تقی پور تصریح کرد: با دستور قضایی متهمان در مخفیگاهشان دستگیر شدند و در بررسی از آن محل ۱۱ هزار و ۴۰۰ کارتن چای تقلبی کشف و به دنبال آن چاپخانه با دستور قضایی پلمب شد.<br/>معاون مبارزه با جعل و کلاهبرداری پلیس آگاهی پایتخت، افزود: در ادامه تحقیقات پلیسی، متهم سوم پرونده که وظیفه سلفون، زرورق و مهر برجسته کارتن‌های تقلبی چای را در چایخانه دیگری در شهرک صنعتی رباط کریم داشت، شناسایی شد.<br/>این مقام انتظامی گفت: با ورود کارآگاهان پلیس آگاهی به چاپخانه دوم ۳ متهم دیگر از عناصر اصلی پرونده دستگیر شدند و در بررسی‌های بیشتر مشخص شد در این چاپخانه علاوه بر چای‌های تقلبی، مقداری مواد غذایی، آرایشی و بهداشتی و صنعتی تقلبی نیز موجود است که با دستور قضایی پلمب شد.<br/>وی بیان کرد: در ادامه شناسایی محل انبار کالا‌های تقلبی و دستگیری متهم اصلی پرونده در دستور کار قرار گرفت و ماموران موفق شدند عامل اصلی توزیع چای‌های تقلبی را که مردی ۳۰ ساله بود، دستگیر کنند.<br/>معاون مبارزه با جعل و کلاهبرداری پلیس آگاهی گفت: در این انبار علاوه بر مقادیر زیادی کارتن‌های جعلی چای، مقداری پودر‌های شوینده و اسانس‌های مربوط به مواد غذایی نیز کشف شد.<br/>تقی پور ابراز داشت: هر ۵ متهم با دستور بازپرس شعبه ۷ دادسرای ناحیه ۳۳ برای کشف سایر جزئیات پرونده در اختیار پلیس آگاهی قرار دارند.<br/>معاون مبارزه با جعل و کلاهبرداری پلیس آگاهی تهران بزرگ با بیان اینکه کارشناسان ارزش ریالی اموال کشف شده را ۱۰ میلیارد ریال برآورد کرده اند، از شهروندان خواست در صورت مشاهده هرگونه تخلف و فروش کالا‌های تقلبی، مرجع قضایی و پلیس را در جریان قرار دهند.</p>
    </article>
  </body>
</html>