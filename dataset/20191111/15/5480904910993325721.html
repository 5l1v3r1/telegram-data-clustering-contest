<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ministerstvo-prace-navrhlo-tri-verze-rustu-minimalni-mzdy/1819789?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T15:30:00+00:00"/>
    <meta property="og:title" content="Ministerstvo práce navrhlo tři verze růstu minimální mzdy"/>
    <meta property="og:description" content="Praha - Ministerstvo práce navrhuje vládě tři varianty zvýšení minimální mzdy pro příští rok. Podle návrhu by se mohl nejnižší výdělek z nynějších 13.350 korun zvednout od ledna o 1150 korun, o 1350 korun, nebo o 1650 korun, jak požadují odboráři. Zaměstnavatelé by přidali nejvýš 700 korun. Chystané nařízení se třemi verzemi zveřejnila vláda na svém webu."/>
  </head>
  <body>
    <article>
      <h1>Ministerstvo práce navrhlo tři verze růstu minimální mzdy</h1>
      <address><time datetime="2019-11-11T15:30:00+00:00">11 Nov 2019, 15:30</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministerstvo práce navrhuje vládě tři varianty zvýšení minimální mzdy pro příští rok. Podle návrhu by se mohl nejnižší výdělek z nynějších 13.350 korun zvednout od ledna o 1150 korun, o 1350 korun, nebo o 1650 korun, jak požadují odboráři. Zaměstnavatelé by přidali nejvýš 700 korun. Chystané nařízení se třemi verzemi zveřejnila vláda na svém <a href="https://apps.odok.cz/veklep-detail?pid=KORNBHMH551D">webu</a>.</p>
      <p>Minimální mzdu, za kterou podle dřívějších údajů pracuje asi 150.000 lidí, stanovuje kabinet. Vycházet by měla z dohody odborářů a zaměstnavatelů. Ti se ale na růstu obvykle neshodnou, takže částku nakonec určuje vláda. Ministryně práce Jana Maláčová (ČSSD) odborové předáky a podnikatele vyzvala, aby se dohodli do konce října. Shodu zatím nenašli.</p>
      <p>Podle ministerstva práce představuje přidání o 1650 korun na 15.000 korun, jak požadují odbory, navýšení o 12,4 procenta. Minimální mzda by tak odpovídala 41,6 procenta průměrné mzdy, spočítal úřad. Čistého je to 12.410 korun. Stát, samosprávy a zdravotní pojištění by vydaly příští rok o 814 milionů víc a podnikatelé o 4,3 miliardy navíc. Na sociálním pojištění by se ale vybralo o 1,2 miliardy víc a na zdravotním pojištění o 510 milionů korun víc.</p>
      <p>Podle předáka Českomoravské konfederace odborových svazů Josefa Středuly je minimální mzda v Česku ve srovnání s jinými zeměmi EU nízká, čeští pracovníci si výraznější přidání zaslouží, firmy to zvládnou a stát bude mít vyšší příjmy z daní a odvodů. Podle viceprezidenta Svazu průmyslu a dopravy Jana Rafaje odhadovanému růstu ekonomiky a inflace v letošním roce odpovídá ale přidání 700 korun a dávat vyšší částku by bylo nezodpovědné.</p>
      <p>Maláčová navrhuje růst o 1350 na 14.700 korun, tedy o 10,1 procenta. Podíl k průměrnému výdělku by činil 40,8 procenta. Čistý příjem by byl 12.203 korun. Veřejné rozpočty by to stálo 639 milionů korun navíc. Firmy by musely vyplatit o 3,5 miliardy víc. Do sociálního pojištění by mohlo přitéct 966 milionů a do zdravotního 414 milionů.</p>
      <p>Zvýšení o 1150 korun na 14.500 korun by znamenalo růst o 8,6 procenta a 40,2 procenta průměrné mzdy. Čistá částka by se dostala na 12.065 korun. Veřejné rozpočty by vyplatily o 527 milionů víc a zaměstnavatelé v soukromém sektoru o tři miliardy víc. Sociální odvody by se zvedly o 820 milionů a zdravotní o 351 milionů.</p>
      <p>Ministryně financí Alena Schillerová (za ANO) už dřív řekla, že zvýšení minimální mzdy by mělo držet krok s růstem ostatních mezd. Podle prognózy ministerstva financí by výdělky příští rok měly růst o 5,9 procenta. Ministerstvo práce v podkladech uvádí, že by se průměrná mzda měla zvednout v roce 2020 o 5,5 procenta.</p>
      <p>Svaz průmyslu a dopravy poukazuje na to, že s minimální mzdou roste i zaručená mzda. Představuje nejnižší výdělek, na který má člověk podle složitosti vykonávané práce a podle odbornosti nárok. Vyplácí se v osmi stupních. Nejnižší odpovídá minimální mzdě, nejvyšší jejímu dvojnásobku. Nově by tak mohla činit až 29.000 korun, 29.400 korun, nebo 30.000 korun.</p>
      <p>Ministerstvo práce v podkladech k nařízení uvedlo, že chce růstem minimální mzdy přes zaručenou mzdu tlačit na zvedání ostatních výdělků. Navýšením chce také motivovat lidi k práci, ochránit je před chudobou a zajistit jim příjem na život bez dávek.</p>
      <p>Zaměstnavatelé požadují stanovení vzorce, podle něhož by se minimální mzda předvídatelně navyšovala. Ministerstvo práce původně v chystané novele zákoníku práce počítalo s tím, že by minimální mzda odpovídala 50 procentům průměrného výdělku z předloňska. Podle Svazu průmyslu a dopravy by to mělo být 44 procent. Podle odborářů je tento podíl nedostatečný. Vzorec nakonec z připravovaných změn pracovního kodexu vypadl.</p>
    </article>
  </body>
</html>