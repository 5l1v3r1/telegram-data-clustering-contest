<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546539.html/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%85%D9%88%D9%81%D9%82-%D8%AA%D8%B1%DB%8C%D9%86-%D9%84%DA%98%DB%8C%D9%88%D9%86%D8%B1-%D9%81%D9%88%D8%AA%D8%A8%D8%A7%D9%84-%D8%A7%DB%8C%D8%AA%D8%A7%D9%84%DB%8C%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T15:17:00+00:00"/>
    <meta property="og:title" content="استراماچونی موفق‌ترین لژیونر فوتبال ایتالیا"/>
    <meta property="og:description" content="یکی از پایگاه‌های خبری و تحلیلی فوتبال ایتالیا، استراماچونی را به‌عنوان موفق‌ترین مربی ایتالیایی شاغل در خارج از این کشور طی یک هفته اخیر معرفی کرده است."/>
  </head>
  <body>
    <article>
      <h1>استراماچونی موفق‌ترین لژیونر فوتبال ایتالیا</h1>
      <address>
        <time datetime="2019-11-11T15:17:00+00:00">11 Nov 2019, 15:17</time>
      </address>
      <p>یکی از پایگاه‌های خبری و تحلیلی فوتبال ایتالیا، استراماچونی را به‌عنوان موفق‌ترین مربی ایتالیایی شاغل در خارج از این کشور طی یک هفته اخیر معرفی کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سایت کالچومرکاتوی ایتالیا در گزارشی به بررسی عملکرد بازیکن و مربیان لژیونر فوتبال ایتالیا که در خارج از این کشور فعالیت دارند، پرداخته است و آندره‌آ استراماچونی، سرمربی تیم فوتبال استقلال را به‌عنوان بهترین لژیونر ایتالیایی (مربی یا بازیکن) معرفی کرده است.</p>
      <p>این نشریه در بخش دیگری از گزارش خود درباره استراماچونی، به نارضایتی او از تأخیر باشگاه استقلال در پرداخت حقوق او و مهلت دو هفته‌ای که سرمربی سابق اینتر و اودینزه به آبی‌‌های تهران برای پرداخت مطالباتش داده، اشاره‌ای داشته است.   کالچومرکاتو با اعطای نمره 7.5 به استراماچونی و بالاتر قرار دادن او از افرادی مانند جوزپه سانینو، سرمربی تیم هونود بوداپست مجارستان و فدریکو ماکدا، مهاجم تیم فوتبال پاناتینایکوس یونان (هر دو با نمره هفت)، نوشته است: بعد از پیروزی چهار گله خارج از خانه مقابل تراکتور، تیم استراماچونی یک برد پنج گله خانگی مقابل صنعت نفت کسب کرد. به این ترتیب تیم او در عرض 180 دقیقه 9 گل زد و به نظر می‌رسد که اوضاع بر وفق مراد استقلال است. با این حال محدودیت‌های مالی که برای باشگاه در زمینه پرداخت حقوق استراماچونی وجود دارد سبب شد که او در نشست خبری پس از بازی تهدید به استعفا کند. وی دو هفته مهلت داده و این در حالی است که تیمش در جدول رده‌بندی چهارم است و با صدر جدول چهار امتیاز فاصله دارد. یک نیمچه معجزه!   منبع: تسنیم</p>
    </article>
  </body>
</html>