<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/brnenska-verejnost-musela-k-revoluci-dozrat-rika-historik-pernes/1819770?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T15:04:00+00:00"/>
    <meta property="og:title" content="Brněnská veřejnost musela k revoluci dozrát, říká historik Pernes"/>
    <meta property="og:description" content="Brno - Brněnská veřejnost musela k revoluci dozrát, za normalizace bylo ve městě málo aktivních odpůrců režimu a Brno drželi pevně v rukou konzervativní komunisté. Opoziční hlasy zaznívaly silněji až těsně před listopadem 1989. Hlavním impulsem změny byl zákrok proti studentům 17. listopadu 1989 v Praze. ČTK to řekl v rozhovoru brněnský historik Jiří Pernes."/>
  </head>
  <body>
    <article>
      <h1>Brněnská veřejnost musela k revoluci dozrát, říká historik Pernes</h1>
      <address><time datetime="2019-11-11T15:04:00+00:00">11 Nov 2019, 15:04</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Brněnská veřejnost musela k revoluci dozrát, za normalizace bylo ve městě málo aktivních odpůrců režimu a Brno drželi pevně v rukou konzervativní komunisté. Opoziční hlasy zaznívaly silněji až těsně před listopadem 1989. Hlavním impulsem změny byl zákrok proti studentům 17. listopadu 1989 v Praze. ČTK to řekl v rozhovoru brněnský historik Jiří Pernes.</p>
      <p>Jako ilustraci atmosféry Brna na sklonku totality zmínil vzpomínku disidenta Jaroslava Mezníka. V srpnu 1989 chtěl na náměstí Svobody uspořádat tichou připomínku okupace. Zatímco v Praze se odehrály velké manifestace, jež policie rozháněla vodními děly, v Brně přišla jen hrstka přátel. Ve městě byl klid také třeba v období takzvaného Palachova týdne.</p>
      <p>"To, jak se v 80. letech mluvilo o perestrojce, přestavbě a tak dál, v Brně nenacházelo úrodnou půdu, což se projevovalo v atmosféře města Brna. Místní funkcionáři byli konzervativnější než ti pražští," řekl Pernes. Brno mělo tehdy 350.000 obyvatel a zhruba 50.000 až 60.000 jich podle historika bylo v městské organizaci KSČ.</p>
      <p>"Městský výbor KSČ v Brně patřil k nejkonzervativnějším v republice a dařilo se mu být imunní vůči myšlenkám přestavby a třeba i jen dílčích demokratizačních změn," řekl historik.</p>
      <p>Městské vedení strany bylo ideologicky pevné i přesto, že komunistický režim degradoval Brno z pozice zemského hlavního města na úroveň jednoho z mnoha krajských měst. Režim omezil rozvoj Brna, aby nenarušovalo novou linii socialistického Československa, kterou tvořila Praha, Bratislava a "ocelové srdce" Ostrava.</p>
      <p>Po sovětské okupaci a nástupu Gustáva Husáka k moci se sice právě v Brně vytvořila jedna z prvních ilegálních protirežimních organizací, po zatčení a odsouzení členů ale ve městě zavládlo ticho. Důvod netečnosti Brňanů lze podle Pernese jen odhadovat.</p>
      <p>"Možná to bylo tím, že to 'pozitivní', co komunistický režim nabízel, mělo pro běžné občany na Moravě větším význam než nějaké experimenty s Havlem, Několika větami a těmito věcmi," myslí si Pernes. Velkou roli mezi Brňany hrál nepochybně strach a úzké mezilidské vazby.</p>
      <p>Ve srovnání s Prahou byla malá i brněnská disidentská komunita. Výraznými osobnostmi byli třeba Jaroslav Šabata, Jaroslav Mezník a Jan Šimsa. Až v samotném závěru 80. let se podle historika projevila širší aktivita v podobě založení různých spolků a iniciativ, vše se stupňovalo koncem léta a počátkem podzimu 1989.</p>
      <p>Začátkem října bylo na náměstí Svobody zadrženo 14 lidí, kteří měli na hrudi plakáty s vyobrazením Máhatmy Gándhího a u sebe "závadné tiskoviny". Na stejném místě zasáhla policie o pár dní později proti ekologickým aktivistům, kteří protestovali proti výstavbě koksovny ve Stonavě. Ve stejné době byl zadržen disident Jaroslav Popelka, který v knihovně rozdával protistátní letáky, jejichž výskyt se v té době oproti předchozím měsícům zvýšil.</p>
      <p>Údiv brněnských komunistů následně vzbudila žádost o povolení uspořádat před Janáčkovým divadlem 28. října 1989 veřejné shromáždění. Národní výbor ji zamítl, přesto se však v ulicích objevily letáky zvoucí na demonstraci. Současně informovaly o požadavku, aby jedné z hlavních brněnských ulic byl vrácen název Masarykova třída, volaly po přípravě Masarykova pomníku.</p>
      <p>Nespokojenost mezi Brňany tak přece jen existovala, což se podle Pernese nejvíce projevilo bezprostředně po 17. listopadu 1989. "To bylo v pátek a už v pondělí 20. listopadu se na náměstí Svobody konala první demonstrace, které se zúčastnilo 40.000 lidí. Jednalo se tak o masovou událost. Bylo zřejmé, že lidi slyší na to, co se odehrálo v Praze, a jsou ochotni to nějakým způsobem podpořit," uvedl Pernes. Už o víkendu se začali organizovat studenti na filozofické fakultě a připravovat stávku.</p>
      <p>"Kdyby k pražským událostem nedošlo, tak by se samozřejmě v Brně ani jinde na Moravě nic nedělo," míní Pernes. V jednom však Brno podle něj Prahu přece jen předběhlo. Právě konflikt mezi disidenty a pozdějšími aktéry brněnského Občanského fóra Jaroslavem Šabatou a Petrem Cibulkou totiž předznamenal rozkol fóra v Praze a upozornil na jeho neudržitelnost jako příliš široce rozkročené organizace.</p>
    </article>
  </body>
</html>