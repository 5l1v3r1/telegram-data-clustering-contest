<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820125.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T15:41:00+00:00"/>
    <meta property="og:title" content="لزوم استفاده از تجربیات موفق تولید انبوه در طرح اقدام ملی"/>
    <meta property="og:description" content=" به گزارش الف پس از گذشت 2ماه از آغاز عملیات اجرایی طرح اقدام ملی مسکن، وزارت راه و شهرسازی بلاخره فرآیند ثبت نام از متقاضیان در این طرح را کلید زد. بر همین اساس 16 آبان ماه سال جاری، محمود محمودزاده، سرپرست معاونت مسکن وزارت راه و شهرسازی، ضمن اعلام نشانی اینترنتی سایت ثبت نام طرح اقدام ملی، از آغاز فرآیند ثبت نام مردم در تاریخ 18 آبان ماه خبر داد."/>
  </head>
  <body>
    <article>
      <h1>لزوم استفاده از تجربیات موفق تولید انبوه در طرح اقدام ملی</h1>
      <address>
        <time datetime="2019-11-11T15:41:00+00:00">11 Nov 2019, 15:41</time>
      </address>
      <p> درحالی که فرآیند ثبت نام طرح اقدام ملی در دستور کار وزارت راه و شهرسازی قرار گرفته، نائب رئیس کمیسیون عمران مجلس شورای اسلامی، معتقد است، شیوه‌های موفق تولید انبوه مسکن باید در طرح اقدام ملی مورد استفاده قرار گیرد.</p>
      <p> به گزارش الف پس از گذشت 2ماه از آغاز عملیات اجرایی طرح اقدام ملی مسکن، وزارت راه و شهرسازی بلاخره فرآیند ثبت نام از متقاضیان در این طرح را کلید زد. بر همین اساس 16 آبان ماه سال جاری، محمود محمودزاده، سرپرست معاونت مسکن وزارت راه و شهرسازی، ضمن اعلام نشانی اینترنتی سایت ثبت نام طرح اقدام ملی، از آغاز فرآیند ثبت نام مردم در تاریخ 18 آبان ماه خبر داد.</p>
      <p>
        <b>مسکن ویژه تهرانسر، جزء طرح‌های موفق تولید انبوه مسکن</b>
      </p>
      <p>در حالی ساخت 400هزار واحد مسکونی در قالب طرح اقدام ملی، پایان رسمی رکود صنعت ساخت و ساز به حساب می‌آید که نمایندگان کمیسیون عمران مجلس شورای اسلامی، ایرادات فراوانی نسبت به شیوۀ ساخت این واحدها وارد می‌آورند. در همین راستا علیم یارمحمدی، نائب رئیس کمیسیون عمران مجلس، با اشاره به برخی ایرادات طرح اقدام ملی، عنوان کرد:« تولید انبوه مسکن در کشور ما، شیوۀ‌های متفاوت و تجربه‌های موفقی را پشت سر گذاشته است، در حقیقت انتظار ما در کمیسیون عمران مجلس این است که وزارت راه و شهرسازی از تجربیات موفق تولید انبوه مسکن در سال‌های گذشته استفاده کند. »</p>
      <p>نماینده مردم سیستان و بلوچستان در مجلس، با اشاره به این که طرح مسکن ویژه تهرانسر از جمله موفق‌ترین طرح‌های تولید انبوه مسکن به شمار می‌رود، زیرا در مسکن ویژه از سیاست فروش زمین اقساطی استفاده شد که سیاست موفقی محسوب می‌شود، افزود:« حل مسئله زمین به عنوان مهمترین بخش در تولید انبوه مسکن، در مجلس شورای اسلامی پیگیری شد و خروجی آن تحت راهکارهایی نظیر فروش اقساطی زمین منجر به موفقیت در زمینه تولید انبوه مسکن گشت.»</p>
      <p><b>400</b>هزار واحد کافی نیست، بازار مسکن نیاز به <b>4</b>میلیون واحد مسکونی دارد</p>
      <p>علیم یار محمدی، در بیان دیگر ایرادات طرح اقدام ملی، ضمن بیان این نکته که تعداد واحدهای ساخته شده در طرح اقدام ملی با میزان نیاز به مسکن در کشور تناسبی ندارد، عنوان کرد:« در حال حاضر بازار مسکن در کشور به ساخت 4میلیون واحد مسکونی نیاز دارد و ساخت 400هزار واحد مسکونی می‌تواند، تنها گوشه‌ای از التهابات این بازار را کنترل کند. در حقیقت دولت در این زمینه باید به فکر ساخت 1میلیون واحد مسکونی باشد تا عرضه و تقاضا را در بازار مسکن مدیرت کند.»</p>
      <p>نائب رئیس کمیسیون عمران مجلس در پایان، ضمن اشاره به ویژگی‌های مثبت طرح اقدام ملی، گفت:« ساخت 400هزار واحد مسکونی منجر به پویایی صنعت ساخت و ساز در کشور خواهد شد و این عمر بنگاه‌های اقتصادی فراوانی را درگیر خود خواهد کرد، در واقع علاوه بر مقوله صاحب‌خانه شدن اقشار مستضعف، می‌توان گفت، خارج شدن صنعت ساخت و ساز از رکود در کشور می‌تواند منجر به اشتغال‌زایی بسزایی در کشور شود که امر بسیار مثبتی تلقی خواهد شد.»</p>
      <p>طرح اقدام ملی ساخت، به عنوان تنها طرح دولت تدبیر و امید در زمینه تولید انبوه مسکن، تغییر رویکرد دولت در زمینه بازار مسکن را پس از روی کار آمدن محمد اسلامی به وضوح مشخص می‌کند. بسیاری از کارشناسان حوزه مسکن و نمایندگان مجلس نیز معتقدند، در صورتیکه شیوۀ ساخت این طرح با شیوۀ‎های موفق تولید انبوه مسکن جایگزین شود، می‌توان آینده روشنی برای طرح اقدام ملی تصور کرد.</p>
    </article>
  </body>
</html>