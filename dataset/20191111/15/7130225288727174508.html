<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/meclis-raporu-hazirlandi-150-gencin-intiharinda-mavi-balina-suphesi-var-889314"/>
    <meta property="og:site_name" content="Onedio"/>
    <meta property="article:published_time" content="2019-11-11T15:58:52+00:00"/>
    <meta property="og:title" content="Meclis Raporu Hazırlandı: 150 Gencin İntiharında 'Mavi Balina' Şüphesi Var"/>
    <meta property="og:description" content="Bilişim Teknolojileri Bağımlılığı Araştırma Komisyonu bağımlılık yapan oyunların kişileri ölüme sürüklediğine ilişkin rapor hazırladı. TBMM'ye sunulan..."/>
  </head>
  <body>
    <article>
      <h1>Meclis Raporu Hazırlandı: 150 Gencin İntiharında 'Mavi Balina' Şüphesi Var</h1>
      <address><time datetime="2019-11-11T15:58:52+00:00">11 Nov 2019, 15:58</time> by <a rel="author" href="https://onedio.com/profil/sadecegeciyorum" target="_blank">Ulaş Demircan</a></address>
      <h4>Bilişim Teknolojileri Bağımlılığı Araştırma Komisyonu bağımlılık yapan oyunların kişileri ölüme sürüklediğine ilişkin rapor hazırladı. <a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a>'ye sunulan rapora göre 'Mavi Balina' oyunun Türkiye'de yaklaşık 150 civarında gencin intiharıyla bağlantılı olduğu belirtildi. </h4>
      <h3>Komisyon, son yıllarda yaşanan intihar vak'alarında 'Mavi Balina' ve benzeri oyunların etkilerini araştırmak için 6 ay önce kuruldu.</h3>
      <figure>
        <img src="https://img-s2.onedio.com/id-5dc9817ce44c57c5173b7be1/rev-0/w-500/s-f38f28604a15d23a05145238d60d0fbf5318704a.jpg"/>
        <figcaption>DHA'nın aktardığı bilgiye göre, Teknolojileri Bağımlılığı Araştırma Komisyonu, çalışma süresi içerisinde 12 toplantı yaparken, kurum ve kuruluşlardan onlarca uzmanın görüşüne başvurdu. <br/>Bilişim teknolojileri bağımlılığının etkilerinin incelenerek olası zararlarının önlenmesi, bu teknolojilerin kontrollü kullanımının sağlanması için yapılması gerekenlerin saptanması amacıyla kurulan komisyon çalışmalarını tamamlayarak rapor haline getirdi. Raporda, Türkiye'de bağımlılık yaratan bilgisayar oyunlarının çocuk ve gençleri ölüme kadar götürdüğü belirtildi.</figcaption>
      </figure>
      <h3>Raporda, yaklaşık 150 civarında gencin intiharıyla bağlantılı olduğu düşünülen ve sanal ölüm tuzağı olarak bilinen 'mavi balina' oyunu, şöyle anlatıldı</h3>
      <figure>
        <img src="https://img-s2.onedio.com/id-5dc982288b54a8321812996f/rev-0/w-500/s-31c3c1ec7a1cf9f87a2c3becb2affb74defadcca.jpg"/>
        <figcaption>"Bu oyuna katılan kişilerden çoğu şiddet içeren 50 talimatı yerine getirmesi istenmektedir. 50 günlük bir süreyi kapsayan bu komutlar arasında derin olmayacak şekliyle kol ve bacakların kesilmesi, belirli bir süre boyunca oyunu oynayanın kimseyle görüşmemesi, yüksek sesle <a href="https://onedio.com/etiket/muzik/579b308d8acc3c5e26076ac3">müzik</a> dinlemesi gibi aşamalar yer almaktadır. 50'inci günün sonunda da oyunu oynayana, son aşama olan 'yüksekten atlayarak ya da kendini asarak <a href="https://onedio.com/etiket/intihar/5078d58eb815ea38422581af">intihar</a> etme' komutu verilmektedir. Bu oyunda yönetici konumunda olan kişilerin, kişisel bilgilerini ele geçirdikleri kurbanlarına şantaj yaparak oyunda kalmaya zorladıkları belirtilmektedir. Neredeyse tüm dünyayı tehdit eden bu <a href="https://onedio.com/etiket/oyun/57b6f00196d8957324880f58">oyun</a> bizim ülkemizde de ciddi kayıplara sebep olmaktadır. Bu konuda gerekli önlemlerin ivedilikle alınması, çocuklarımızın bilinçlendirilmesi gerekmektedir."</figcaption>
      </figure>
      <h3>Rapora göre, 'problemli teknoloji kullanımı' yaygınlığı, 'teknoloji bağımlılığını' geçti...</h3>
      <figure>
        <img src="https://img-s2.onedio.com/id-5dc982858b54a83218129983/rev-0/w-500/s-3c53210029cc0fd83a8b3e37edbc157d7b81b79a.jpg"/>
        <figcaption>Türkiye'de yapılan çalışmalarda 'problemli teknoloji kullanımı' yaygınlığının 'teknoloji bağımlılığı' yaygınlığından yüksek olduğu vurgulanan raporda, şu ifadelere yer verildi:<br/>"Ülkemizde 2011 yılında yapılan bir yaygınlık çalışmasında ortaokul öğrencileri arasında 'problemli internet kullanımı' yüzde17,45, internet bağımlılığı sıklığı yüzde 2,33 olarak saptanmıştır. <a href="https://onedio.com/etiket/istanbul/501c48f7cc161f8ec13422a8">İstanbul</a> Kadıköy ilçesinde 2015 yılında yapılan 10-15 yaş arasındaki 1019 ortaokul öğrencisinin katıldığı bir çalışmada katılımcıların yüzde 46,7’sinin problemli internet kullanıcısı olduğu, yüzde 5,6’sının ise bilgisayar oyunu bağımlısı olduğu belirlenmiştir. 2015 yılında <a href="https://onedio.com/etiket/giresun/5c0d16b492fd0a322b7ac914">Giresun</a>’da yapılan 13-18 yaş arasındaki 1175 ergenin katıldığı bir çalışmada katılımcıların yüzde 7,1’inin problemli internet kullanımı olduğu belirtilmiştir."</figcaption>
      </figure>
      <h3>Tüm yaş grupları bağımlılık riski altında</h3>
      <figure>
        <img src="https://img-s2.onedio.com/id-5dc9837927aa33201ab58c7d/rev-0/w-500/s-8eb0bb2721d73b7c1410805b2fa614ec371b5c52.jpg"/>
        <figcaption>Bilişim teknolojilerinin, yaş farkı gözetmeksizin tüm bireyler üzerinde risk oluşturduğu belirtilen raporda, "Çocukluk, ergenlik ve gençlik dönemlerinde bazı bağımlılık türlerine çok daha fazla rastlandığı da görülmektedir. Çocuk, ergen ve gençlerde özellikle internet, <a href="https://onedio.com/etiket/oyun/57b6f00196d8957324880f58">oyun</a> ve <a href="https://onedio.com/etiket/sosyal-medya/507fd604b815ea3842258789">sosyal medya</a> bağımlılıkları, yetişkinlerde ise pornografi, oyun ve çevrimiçi kumar gibi bağımlılıkların görülme sıklıkları daha fazladır. O halde bağımlılığın sebepleri ve bağımlılığa etki eden faktörlerin farklı yaş gruplarında farklı şekillerde ortaya çıktığı söylenebilir" denildi. Raporda, 'teknoloji bağımlılığı' ve 'internet bağımlılığı'na sürükleyen faktörlerin iki başlık altında ele alınabildiği kaydedilerek, "Bunlardan ilki, internete erişim, interneti kullanım amacı gibi internetin yapısı ve içerdiği nesnelerin bağımlılıkla ilişkisidir. Diğeri ise, psikolojik bozukluklar, ailevi problemler gibi bireysel veya sosyal bazı faktörlerin internet bağımlılığını tetiklemesi veya internete doğru bir kaçışa teşvik etmesi" ifadelerine yer verildi.</figcaption>
      </figure>
      <h3>En büyük görev ailelere düştüğü belirtilen raporda, ebeveynler için ise şu önerilere yer verildi</h3>
      <figure>
        <img src="https://img-s2.onedio.com/id-5dc983c07dea04d717ca5b65/rev-0/w-500/s-3174be23fed50231a725257fa2225523ba573ba5.jpg"/>
        <figcaption>"Özellikle 0-6 yaş arası çocukların bilişim teknolojileriyle uygun bir şekilde tanıştırılması için ebeveynlere, kreş ve bakımevi çalışanlarına ve bakıcılara farkındalık eğitimleri verilmelidir. Ailece kaliteli vakit geçirmeye belli bir zaman ayrılmalıdır. Çocuklar, ilgi alanlarına göre hobilere, sanat ve spor dallarına ve diğer geliştirici etkinliklere yönlendirilmeli, evde çocuğun ilgi duyduğu evcil bir hayvan besleme seçeneği değerlendirilmelidir. Restoranlarda veya AVM’lerde çocuklarla ilgilenme külfetinden kaçınabilmeleri için ebeveynlere tablet, <a href="https://onedio.com/etiket/cep-telefonu/57a1d5ec986a4180167abc5b">cep telefonu</a> veya benzeri cihazların temin edilmesi uygulamasına son verilmelidir."</figcaption>
      </figure>
    </article>
  </body>
</html>