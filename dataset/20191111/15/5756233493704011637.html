<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621001/%D8%A8%D8%A7%D8%AF%D8%A7%D9%85%DA%86%DB%8C%D8%A7%D9%86-fatf-%D9%85%D8%B4%DA%A9%D9%88%DA%A9-%D8%AA%D9%81%D8%B3%DB%8C%D8%B1%D9%BE%D8%B0%DB%8C%D8%B1-%D9%88-%D9%85%D8%BA%D8%A7%DB%8C%D8%B1-%D9%85%D9%86%D8%A7%D9%81%D8%B9-%D9%85%D9%84%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T15:25:00+00:00"/>
    <meta property="og:title" content="بادامچیان: FATF مشکوک، تفسیرپذیر و مغایر منافع ملی است"/>
    <meta property="og:description" content="دبیرکل حزب موتلفه اسلامی گفت: FATF هم مثل برجام است و از قراردادهای مشکوک و تفسیرپذیر بوده و نتیجه آن براساس کارهای کارشناسی که صورت گرفته است، با منافع ملی ایران مغایرت دارد."/>
  </head>
  <body>
    <article>
      <h1>بادامچیان: FATF مشکوک، تفسیرپذیر و مغایر منافع ملی است</h1>
      <address>
        <time datetime="2019-11-11T15:25:00+00:00">11 Nov 2019, 15:25</time>
      </address>
      <p>
        <i>دبیرکل حزب موتلفه اسلامی گفت: FATF هم مثل برجام است و از قراردادهای مشکوک و تفسیرپذیر بوده و نتیجه آن براساس کارهای کارشناسی که صورت گرفته است، با منافع ملی ایران مغایرت دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسدالله بادامچیان در پایان نشست شورای دبیران حزب موتلفه اظهار کرد: هوشیاری در برابر مأمورین خارجی آژانس انرژی اتمی که احتمال نفوذ در آنها وجود دارد، موجب تقدیر است و رویداد اخیر نشان می‌دهد دستگاه‌های غربی تا چه اندازه اعتماد دیگران به خودشان را کاهش داده‌اند و تکرار چنین مواردی هیچ آبرویی برای آنها باقی نخواهد گذاشت. از طرفی این دستگاه‌ها و از جمله آژانس باید مراقبت کنند که ابزار خرابکاری و خرابکاران نباشد و با قاطعیت، نفوذی‌ها را محکوم سازد.</p>
      <p>دبیرکل حزب مؤتلفه اسلامی ادامه داد: همان طور که اروپا به علت تغییر شرایط بین المللی و بحران داخلی آمریکا نیازی به ناتو ندارد، در موضوع برجام نیز به زودی درخواهد یافت که باید سیاست مستقل از آمریکا و در جهت منافع اروپا و اجرای تعهدات خود را اتخاذ کند. منافع ملی ملت‌های اروپایی در جدایی از آمریکا و ارتباط احترام آمیز متقابل با ایران است نه اینکه رئیس‌جمهور فرانسه به شکل نوکر آمریکا جلوه کند.</p>
      <p>وی درباره اصرار بعضی از جناح های سیاسی درباره تسلیم ایران در برابر FATF افزود: این هم مثل برجام است و از قراردادهای مشکوک و تفسیرپذیر بوده و نتیجه آن براساس کارهای کارشناسی که صورت گرفته است، با منافع ملی ایران مغایرت دارد. منشاء پول های کثیف در روابط استعماری غرب است و هیچ اعتمادی به آنها نیست.</p>
      <p>بادامچیان تأکید کرد: آمریکا مأیوس از حمله نظامی و دچار عصبانیت از بحران‌های شدید داخلی و سیاست‌های شکننده خارجی تا حد استیضاح رئیس‌جمهور گام برداشته است و اکنون می‌خواهد با فرافکنی، بحران‌های خارجی ایجاد کند و الا هر صاحب نظری می داند که توطئه‌ها و نقشه‌های آمریکایی ـ صهیونیستی در عراق و لبنان و سایر کشورها در نهایت به شکست های بیشتر آمریکا می انجامد.</p>
      <p>وی ادامه داد: ملت های منطقه مانند ملت هوشیار و با بصیرت ایران، این نقشه های خون آلوده را با عوامل وابسته به توطئه گران بشناسند و آنها را با تدبیر، باطل سازند. خائنان و فراعنه که به بن بست می رسند، بی‌رحم تر و جلادتر می شوند و ملت ها باید با هوشیاری و مقاومت، این برهه را بگذرانند و پیروزی با حق و با ملت‌هاست.</p>
      <p>دبیرکل حزب مؤتلفه اسلامی در بخش دیگری از اظهارات خود با تبریک هفته وحدت و میلاد مسعود پیامبر رحمت به همه مسلمانان اظهار داشت: مسلمانان همه پیرو اسلام و پیامبر اعظم(ص) و قرآن هستند و رو به یک قبله دارند. رضای خدای متعال و پیامبر اسلام(ص) و قرآن کریم این است که آنها همه باهم «ید واحده» باشند و مشمول رحماء بینهم شوند و اجازه ندهند مزدوران دشمنان اسلام ولو با رنگ دروغی داعشی و تشیع انگلیسی، در بین اهل اسلام تفرقه و جدال ایجاد کنند.</p>
      <p>وی با تسلیت حادثه زلزله در آذربایجان شرقی به بازماندگان مرحومین و اظهار همدردی و مسئلت شفای کامل برای مجروحین، از سرعت رسیدگی به زلزله زدگان تقدیر کرد و حضور سپاه، ارتش و نیروهای مسلح و نهادها را در تسکین آلام مردم و جبران خسارت وارده در اسرع وقت ممکن و مؤثر دانست.</p>
      <p>دبیرکل حزب مؤتلفه اسلامی از دفاتر حزب در استان هایی که زلزله موجب صدمه به مردم شده خواست همه نوع همراهی و مساعدت و جمع آوری کمک های مورد لزوم را در حد امکانات حزب پیگیری کنند.</p>
      <p>وی آغاز مراودات اقتصادی ایران با اوراسیا را گام بلند ایران در برابر تحریم های استعماری و استکباری دانست و خواست که زمینه این همکاری گسترده شود و سه بخش دولتی، تعاونی و خصوصی را در بر گیرد.</p>
    </article>
  </body>
</html>