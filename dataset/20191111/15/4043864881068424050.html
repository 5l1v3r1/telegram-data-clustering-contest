<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231649/"/>
    <meta property="og:site_name" content="Українська правда"/>
    <meta property="article:published_time" content="2019-11-11T15:21:44+00:00"/>
    <meta property="og:title" content="Скандальний міністр США нав'язав Україні бізнес-послуги своїх людей – AP"/>
    <meta property="og:description" content="Після зустрічі президента Володимира Зеленського з міністром енергетики США Ріком Перрі політичні соратники останнього отримали контракт на розвідку родовища нафти і газу в Україні."/>
  </head>
  <body>
    <article>
      <h1>Скандальний міністр США нав'язав Україні бізнес-послуги своїх людей – AP</h1>
      <address>
        <time datetime="2019-11-11T15:21:44+00:00">11 Nov 2019, 15:21</time>
      </address>
      <p>Після зустрічі президента Володимира Зеленського з міністром енергетики США Ріком Перрі політичні соратники останнього отримали контракт на розвідку родовища нафти і газу в Україні.</p>
      <p>
        <b>Джерело: </b>
        <a href="https://apnews.com/6d8ae551fb884371a2a592ed85a74426">Associated Press</a>
      </p>
      <p><b>Деталі: </b>За інформацією видання, Україна уклала 50-річний контракт з людьми Перрі трохи пізніше ніж через місяць після того, як той побував на травневій інавгурації Зеленського. Тоді Перрі вручив новому українському президенту список людей, яких він рекомендував в якості консультантів з питань енергетики. Одним з чотирьох імен був його давній політичний покровитель Майкл Блейзер.</p>
      <p>Як стверджує автор статті, через тиждень Блейзер і його діловий партнер Алекс Кренберг подали заявку на розвідку нафти і газу на контрольованому українським урядом Варвинському родовищі.</p>
      <p>За даними AP, отриманими з внутрішньої документації українського уряду, за права на буріння бізнесмени запропонували Україні на мільйони доларів менше, ніж їхній єдиний конкурент. Однак урядова комісія обрала друзів Перрі і пояснила свій вибір тим, що у компанії Блейзера і Кренберга найкращі технічні і фінансові можливості.</p>
      <p>Як пише видання, ще під час своїх поїздок до Києва Перрі дав ясно зрозуміти, що він близький з Блейзером і Кренбергом. Перший - українсько-американський інвестор і давній соратник Перрі. Щодо Кренберга, то він великий донор республіканців, який надавав Перрі розкішний корпоративний літак під час виборів президента у 2012 році.</p>
      <p>
        <b>Нагадаємо:</b>
      </p>
      <ul>
        <li>Глава міністерства енергетики США <a href="https://www.pravda.com.ua/news/2019/10/18/7229358/">Рік Перрі</a>, якого називали відповідальним за неофіційну політику щодо України, йде у відставку. Пост міністра він залишить у кінці 2019 року.</li>
        <li>Видання Politico стверджувало, що Перрі пропонував президенту України Володимиру Зеленському ввести до складу правління НАК<a href="https://www.pravda.com.ua/news/2019/10/6/7228236/"> Нафтогаз-України</a> американців.</li>
        <li>Заступник помічника держсекретаря США у справах Європи і Євразії Джордж Кент заявив, що <a href="https://www.pravda.com.ua/news/2019/10/16/7229170/">Рік Перрі</a> був одним із трьох відповідальних за політику щодо України. </li>
      </ul>
      <p>
        <b>Передісторія:</b>
      </p>
      <ul>
        <li>У вересні демократи в Палаті представників розпочали формальну <a href="https://www.pravda.com.ua/news/2019/10/9/7228513/">процедуру імпічменту</a> президента США. Вони наполягають, що він міг тиснути на українське керівництво з метою ініціювання розслідування проти Джо Байдена, головного політичного опонента Трампа на президентських виборах у США.</li>
        <li>Президент США <a href="https://www.pravda.com.ua/news/2019/10/6/7228240/">Дональд Трамп</a> заявляв, що погодився в липні на бесіду з президентом України Володимиром Зеленським тільки на прохання американського міністра енергетики Ріка Перрі.</li>
        <li><a href="https://www.pravda.com.ua/news/2019/10/7/7228296/">Перрі стверджував</a>, що ніколи не чув і не згадував у розмовах про Україну з президентом Дональдом Трампом та іншими посадовцями про політичного конкурента Трампа Джо Байдена.</li>
        <li>Голови трьох комітетів Палати представників Конгресу США зобов'язали міністра енергетики США Ріка Перрі надати документи, що стосуються розслідування справи <a href="https://www.pravda.com.ua/news/2019/10/9/7228513/">імпічменту</a> Дональда Трампа.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/11/7231632/"/>
        <a href="https://www.pravda.com.ua/news/2019/11/11/7231577/"/>
        <a href="https://www.pravda.com.ua/news/2019/11/11/7231572/"/>
      </related>
    </article>
  </body>
</html>