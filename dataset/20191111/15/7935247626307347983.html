<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/doviz-kredisinde-de-faiz-dustu-214834h.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T15:58:02+00:00"/>
    <meta property="og:title" content="Döviz kredisinde de faiz düştü"/>
    <meta property="og:description" content="Bakan Pekcan, Türk Eximbank'ın uluslararası piyasalarda son dönemde gerçekleştirdiği borçlanmalar çerçevesinde ihracatçıların döviz kredilerini daha düşük maliyetlerle kullanabilmesini sağlayacak yeni bir faiz düzenlemesine gittiğini söyledi. "/>
  </head>
  <body>
    <article>
      <h1>Döviz kredisinde de faiz düştü</h1>
      <h2>Bakan Pekcan, Türk Eximbank'ın uluslararası piyasalarda son dönemde gerçekleştirdiği borçlanmalar çerçevesinde ihracatçıların döviz kredilerini daha düşük maliyetlerle kullanabilmesini sağlayacak yeni bir faiz düzenlemesine gittiğini söyledi. </h2>
      <address>
        <time datetime="2019-11-11T15:58:02+00:00">11 Nov 2019, 15:58</time>
      </address>
      <p>İhracatçıları sevindirecek haber Ticaret Bakanı Ruhsar Pekcan'dan geldi. Pekcan, Türk Eximbank'ın Türk lirası kredi faizlerinin ardından döviz kredilerinde de dün itibarıyla 90 baz puana varan indirime gittiğini bildirdi.<br/>Pekcan, yazılı açıklamasında, Türk Eximbank'ın uygun maliyetli kredi ve ihracat kredi sigortası programlarıyla ihracatçının en büyük destekçilerinden biri olduğunu ifade etti. Banka'nın ihracatçıların işletme sermayesi ve yatırımlarına yönelik finansal ihtiyaçlarını uygun vade ve faiz imkanlarıyla karşılamaya çalıştığını belirten Pekcan, kurumun uluslararası piyasalarda son dönemde gerçekleştirdiği borçlanmalar çerçevesinde ihracatçıların döviz kredilerini daha düşük maliyetlerle kullanabilmesine imkan tanıyacak yeni bir faiz düzenlemesi yaptığını kaydetti.</p>
      <p>
        <b>SABİT FAİZ İMKANI TANINDI</b>
      </p>
      <p>Pekcan, ''Türk Eximbank, Türk lirası kredi faizlerinin ardından döviz kredilerinde de bugün itibarıyla 90 baz puana varan indirime gitti ve değişken faiz uygulamasının yanı sıra sabit faiz imkanı sağladı. Yeni düzenlemeyle kısa vadeli döviz kredilerinde 60-75 baz puan (reeskont kredisi hariç), ihracatçılara kullandırılacak işletme sermayesi ve yatırım kredilerinde ise 50-90 baz puan aralığında faiz indirimi yapıldı. Örneğin 540 gün 3 taksitli KOBİ İhracata Hazırlık Döviz Kredisi'nde oranlar libor/euribor+3'ten, libor/euribor+2,40'a düşürüldü'' değerlendirmesinde bulundu.</p>
      <p>
        <b>İHRACATÇILARIN TALEBİ ÜZERİNE</b>
      </p>
      <p>İhracatçıların döviz kredilerinde sabit faiz uygulanması yönündeki taleplerini değerlendirdiklerini vurgulayan Bakan Pekcan, döviz kredilerinde mevcut durumdaki değişken faiz uygulamasının yanı sıra sabit faiz alternatifi getirdiklerini bildirdi. Türk Eximbank, 2 Ekim'de KOBİ'lere ve yüksek teknoloji ürün ihracatçılara kullandırdığı Türk lirası kredi faizlerini tek haneli rakamlara indirerek, önce yüzde 9,61'e, daha sonra 1 Kasım itibarıyla yüzde 8,79'a düşürmüştü.</p>
    </article>
  </body>
</html>