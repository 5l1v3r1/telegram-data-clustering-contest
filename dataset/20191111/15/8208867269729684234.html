<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/11/news/siria_isis_preti_armeni_uccisi-240852805/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T15:51:00+00:00"/>
    <meta property="og:title" content="Siria, uccisi due preti armeni nella provincia di Qamishli: Isis rivendica"/>
    <meta property="og:description" content="Agguato sulla strada che unisce Hasakeh a Dar ar-Zor. Uomini armati aprono il fuoco uccidendo don Hovsep Petoyan e suo padre. Nella stessa provincia triplice"/>
  </head>
  <body>
    <article>
      <h1>Siria, uccisi due preti armeni nella provincia di Qamishli: Isis rivendica</h1>
      <h2>Agguato sulla strada che unisce Hasakeh a Dar ar-Zor. Uomini armati aprono il fuoco uccidendo don Hovsep Petoyan e suo padre. Nella stessa provincia triplice attentato: due autobombe vicino una chiesa caldea, la terza esplosione nella zona centrale: almeno 6 le vittime</h2>
      <address>
        <time datetime="2019-11-11T15:51:00+00:00">11 Nov 2019, 15:51</time>
      </address>
      <p><b>BEIRUT - </b>Due preti cattolici armeni sono stati uccisi dall'Isis a Qamishli, nella provincia nord-orientale siriana di Dar ar-Zor. Nella rivendicazione dell'Isis, apparsa sui social network, il sedicente Stato islamico afferma che "due sacerdoti cristiani sono stati uccisi oggi dal fuoco di combattenti dello Stato islamico nel villaggio di Zar, nel distretto di Busayra, a est di Dayr az Zor".</p>
      <figure>
        <iframe data-src="https://twitter.com/SyriacMFS/status/1193897447048843264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Secondo alcune fonti, i due, accompagnati da un diacono, si stavano recando a verificare i lavori di restauro della chiesa cattolica armena nella zona quando sono finiti in un agguato sulla strada che unisce Hasakeh a Dar ar-Zor. Gli uomini armati hanno aperto il fuoco, uccidendo sul colpo il più anziano, mentre l'altro è deceduto poco dopo per le ferite riportate; anche il diacono è rimasto ferito. Le vittime sono don <b>Hovsep Petoyan</b> e suo padre A. Petoyan.<br/><br/>Tra gli obiettivi dell'Isis anche una chiesa cattolica caldea. Secondo le prime informazioni, l'attentato dinamitario avvenuto oggi a Qamishli, sarebbe stato triplice: la prime due autobombe hanno colpito la zona di via al-Wahda, poco lontano dalla chiesa, la terza esplosione vicino all'hotel al-Amin in centro a Qamishli.<br/><br/>Secondo quanto riferiscono l'agenzia di stampa Sana e l'Osservatorio siriano per i diritti umani, sono almeno sei le persone che hanno perso la vita e altre 22 quelle rimaste ferite. La Sana parla di "atto di terrorismo", che al momento non è stato rivendicato ma il triplice attentato arriva in un momento particolarmente difficile per la provincia di Hasakah, dove la Turchia ha lanciato un'offensiva su larga scala per eliminare la presenza dei militanti delle Unità di protezione del popolo curdo (Ypg).<br/><br/> </p>
    </article>
  </body>
</html>