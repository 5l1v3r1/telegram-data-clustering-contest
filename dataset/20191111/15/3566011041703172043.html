<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546540.html/%D8%A8%DB%8C%D8%A7%D9%86%DB%8C%D9%87-%DB%8C-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8--%D8%A8%D8%B1-%D8%AA%D9%88%D8%A7%D9%86%D9%85%D9%86%D8%AF%DB%8C-%D9%87%D8%A7%DB%8C-%D8%AC%D9%88%D8%A7%D9%86%D8%A7%D9%86-%D8%AA%D8%A7%DA%A9%DB%8C%D8%AF-%D8%B2%DB%8C%D8%A7%D8%AF%DB%8C-%D8%AF%D8%A7%D8%B1%D8%AF--%D8%A8%D8%B1%D8%A7%DB%8C-%D8%AC%D9%88%D8%A7%D9%86-%D8%A7%D9%86%D9%82%D9%84%D8%A7%D8%A8%DB%8C-%D8%A8%D9%86-%D8%A8%D8%B3%D8%AA-%D9%85%D8%B9%D9%86%D8%A7%DB%8C%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T15:39:00+00:00"/>
    <meta property="og:title" content="بیانیه‌ی گام دوم انقلاب، بر توانمندی‌های جوانان تاکید زیادی دارد/ برای جوان انقلابی بن‌بست معنایی ندارد"/>
    <meta property="og:description" content="فعال دانشجویی در مصاحبه با صبح قزوین گفت: بن‌بست برای جوان انقلابی معنایی ندارد و این روحیات، فطرت جوان و جوهرِ آرمانحواهی و عزتمندی اوست که باعث شده تا رهبر انقلاب در بیانیه‌ی گام دوم انقلاب اسلامی بر توانمندی‌های جوانان تاکید کنند."/>
  </head>
  <body>
    <article>
      <h1>بیانیه‌ی گام دوم انقلاب، بر توانمندی‌های جوانان تاکید زیادی دارد/ برای جوان انقلابی بن‌بست معنایی ندارد</h1>
      <h2>فعال دانشجویی :</h2>
      <address>
        <time datetime="2019-11-11T15:39:00+00:00">11 Nov 2019, 15:39</time>
      </address>
      <p>فعال دانشجویی در مصاحبه با صبح قزوین گفت: بن‌بست برای جوان انقلابی معنایی ندارد و این روحیات، فطرت جوان و جوهرِ آرمانحواهی و عزتمندی اوست که باعث شده تا رهبر انقلاب در بیانیه‌ی گام دوم انقلاب اسلامی بر توانمندی‌های جوانان تاکید کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="https://sobheqazvin.ir/"> صبح قزوین</a>؛ باتوجه به سخنان رهبر انقلاب اسلامی «جوانان عزیز در همه زمینه‌های مورد نیاز برای پیشرفت کشور می‌توانند کار و نقش‌آفرینی کنند، البته مسئولان باید یک برنامه‌ریزی جامع در خصوص جوانان انجام دهند.» جوانان آستین‌های خود را برای پیشرفت کشور در بیشتر مقاطع بالا زده‌اند.</p>
      <p>جوانان انقلاب اسلامی برای قرارگیری و هم‌سو شدن با سخنان ولی زمان خود در حوزه‌های مختلف دانشگاهی وارد میدان عمل شدند تا به نوبه‌ی خود گره‌ای از مشکلات کنونی جامعه را برطرف کنند.</p>
      <p>علیرضا زینلی در گفت‌وگو با صبح قزوین؛ درباره‌ی نقش جوانان انقلابی در بیانیه‌ی گام دوم انقلاب اسلامی اظهار کرد: برای واکاوی نقش جوانان در انقلاب اسلامی باید نگاهی به تاریخ مقاطع حسّاس و تعیین کننده‌ی چهار دهه‌ی پیش بیاندازیم، آنگاه متوجه می‌شویم که در بزنگاه‌های تاریخی مختلف، این جوانان بودند که در نقش جریان‌ساز اجتماعی حاضر شده‌اند.</p>
      <p>وی افزود: مقاطعی حساس تاریخی مانند قیام‌های قبل از سال ۵۷، تسخیر لانه‌ی جاسوسی، رشادت‌های ۸ سال دفاع مقدس، جهاد در عرصه‌های علم و فناوری، حماسه‌ آفرینی روز نهم دیماه ۸۸ و دفاع از حریم آل‌الله مشمول حضور و فعالیت جوانان انقلابی بوده‌است و جامعه از این جوانان خالی نخواهد ماند، اگرچه در این میان هستند افرادی که با دید انکار و تغافل به این ظرفیت عظیم می‌نگرند. اما این نگاه ذرهای از ارزش عملکرد جوانان کم نمی‌کند.</p>
      <p>مسئول هیئت دانشجویی دانشگاه بین‌المللی امام خمینی(ره) اذعان کرد: رهبر انقلاب در بیانیه‌ی گام دوم شانه‌های جوانان را برای به دوش کشیدن بار انقلاب آماده‌ دیدند که اعتماد ایشان ناشی از موفقیت‌هایی بوده که در سالیان متمادی با مدیریت جهادی جوانان به دست آمده‌است.</p>
      <p>وی بیان کرد: بی‌تردید همه معتقدیم که بن‌بست برای جوان انقلابی معنایی ندارد و این روحیات، فطرت جوان و جوهرِ آرمانحواهی و عزتمندی اوست که باعث شده تا رهبر انقلاب در بیانیه‌ی گام دوم انقلاب اسلامی بر توانمندی‌های جوانان تاکید کنند؛ چراکه جوان انقلابی اثبات کرده‌ اهل مسامحه نیست و مرزبندی با دشمن را هیچ‌گاه فراموش نخواهد کرد.</p>
      <p>
        <b>مسئولان دولتی به بهانه‌های مختلف گزینه‌های جوان را نادیده می‌گیرند</b>
      </p>
      <p>این فعال دانشجویی ابراز کرد: به گواه عقل و منطق، جوان به اقتضایِ استعداد و توانمندی‌های خود و باتوجه به اینکه هنوز زنگار یاس و خمودی بر روی شعار‌ها و آرمان‌هایش ننشسته است برای تصدی مسئولیت‌های بزرگ ارجحیت دارد؛ اما در این میان برخی برخی افراد در لفظ به این موضوع اقرار می‌کنند و حمایت از جوانان را لق‌لقه‌ی زبان کرده و برای این موضوع بصورت شبانه روز قلم‌فرسایی می‌کنند اما در میدان عمل مستمسک می‌شوند و به بهانه‌های مختلف گزینه‌های جوان را نادیده می‌گیرند.</p>
      <p>وی افزود: برای قرارگیری جوانان در عرصه‌ی بیانیه‎ی گام دوم انقلاب هر تشکل وظایفی را برعهده دارد و نقش و جایگاه هیئت زمانی پررنگ‌تر می‌شود که با مطالعه‌ی زندگی‌نامه‌ی هر شهید وی را الگوی خود قرار دهیم.</p>
      <p>زینلی درباره‌ی جایگاه هیئات ادامه داد: امروزه مجالس و منابر حسینی به‌مراتب موفق‌تر از مدارس، کتب درسی، سمینار‌ها و برنامه‌های صدا و سیما که ردیف بودجه‌های نجومی را به خود اختصاص می‌دهند در توسعه‌ی شعائر دینی کمک می‌کنند و این هیئات قدمگاهِ شهدا و جوانان ارزشی هستند‌.</p>
      <p>وی تاکید کرد: هیئت به خودی خود مکتبِ عاشوراست و اثر وضعی و تربیتی و اصلاحی دارد که هیئت دانشگاه امام خمینی(ع) در دهه‌های اخیر بعد از عنایاتی که حضرت آقا نسبت به مقوله‌ی هیئت انقلابی داشتند روز بروز از نظر محتوا غنی‌تر از گذشته شده‌اند و ورود محتوای اجتماعی و مسائل روز در اشعار به پویایی هیئات منتج شده‌است.</p>
      <p>این مسئول هیئت دانشجویی دانشگاه بین‌المللی امام خمینی(ره) در پایان ابراز کرد: نقش مجالس عزاداری در تقویت روحیه‌ی عاشورایی و حماسی نباید نادیده گرفته شود، هچنین هیئات به عنوان مکتب عاشورایی باید مورد توجه قراربگیرند زیرا حسینی بودن و حسینی زیستن تنها راه سعادت است.</p>
      <p>انتهای پیام/</p>
    </article>
  </body>
</html>