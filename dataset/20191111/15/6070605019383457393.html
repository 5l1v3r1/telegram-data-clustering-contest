<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/futbol/Barca-Atletic-Madrid-semifinal-Supercopa-Espanya_0_2342165928.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T15:48:24+00:00"/>
    <meta property="og:title" content="Barça - Atlètic de Madrid a la semifinal de la Supercopa d'Espanya"/>
    <meta property="og:description" content="L'altra semifinal serà València - Reial Madrid, en un torneig que es jugarà a l'Aràbia Saudita"/>
  </head>
  <body>
    <article>
      <h1>Barça - Atlètic de Madrid a la semifinal de la Supercopa d'Espanya</h1>
      <h2>L'altra semifinal serà València - Reial Madrid, en un torneig que es jugarà a l'Aràbia Saudita</h2>
      <address>
        <time datetime="2019-11-11T15:48:24+00:00">11 Nov 2019, 15:48</time>
      </address>
      <p>El Barça jugarà les semifinals de la nova Supercopa d'Espanya contra l'Atlètic de Madrid. Així ho ha determinat el sorteig que s'ha fet aquest dilluns a la seu de la Federació Espanyola, l'organitzadora d'aquesta competició que aquesta temporada estrena nou format i seu, ja que es disputarà a l'Aràbia Saudita. L'altra semifinal serà València - Reial Madrid.</p>
      <p>En el sorteig també s'ha definit l'ordre dels partits. D'aquesta manera, el València-Madrid obrirà el foc el dimecres 8 de gener, mentre que els blaugranes ho faran l'endemà, el dijous 9. "Tindrem un dia menys per preparar la final, si hi arribem, però així ha estat el sorteig", comentava Sergio Busquets, el representant del Barça a l'acte. La final serà el diumenge 12.</p>
      <h3>L'acord entre Espanya i l'Aràbia Saudita</h3>
      <p>El format de competició no és l'única novetat, ja que el torneig es traslladarà a l'Aràbia Saudita. El que era un secret de domini públic s'ha fet oficial pocs minuts abans del sorteig. L'acord amb la federació saudita és per tres anys i la RFEF assegura que les dones d'aquest país de l'Orient Mitjà -tant les locals com les visitants- podran entrar als estadis lliurement i sense restriccions. Els partits es jugaran a l'estadi Rei Abdullah de Yeda, un recinte que ja va acollir la Supercopa d'Itàlia la temporada passada.</p>
      <figure>
        <iframe data-src="https://twitter.com/rfef/status/1193912255907323905?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En la presentació no s'han donat les xifres de l'acord, al·legant "clàusules de confidencialitat", tot i que la Federació Espanyola ha assegurat que els diners que ingressi els destinarà al futbol amateur. Luis Rubiales, president de la RFEF, ha posat també l'accent en la idea que amb aquest nou format s'alleugereix el calendari i es permet als clubs participants fer les pretemporades sense que la Supercopa hi interfereixi. A més, pretenia que la competició fos "més atractiva" amb la incorporació de dos equips més -els subcampions de Copa i Lliga- i el nou format.</p>
      <p>Com a contrapartida, els equips participants s'estalviaran jugar les dues primeres rondes de la Copa del Rei, que a partir d'aquest any també canvia de format i es juga a partit únic fins als quarts de final.</p>
      <figure>
        <a href="https://www.ara.cat/2019/11/11/imatges/Federacio-Supercopa-Espanya-Arabia-Saudita_2342176035_67310260_954x539.png">
          <img src="https://www.ara.cat/2019/11/11/imatges/Federacio-Supercopa-Espanya-Arabia-Saudita_2342176035_67310260_954x539.png"/>
        </a>
        <figcaption>La Federació confirma que la Supercopa d'Espanya es jugarà a l'Aràbia Saudita / ARA</figcaption>
      </figure>
      <p>Rubiales ha explicat que els quatre clubs participants -Barça, Reial Madrid, València i Atlètic de Madrid- "estan d'acord" amb el nou format de competició i amb traslladar el torneig a l'Aràbia Saudita. També ha reconegut que un no està conforme "amb el repartiment econòmic".</p>
    </article>
  </body>
</html>