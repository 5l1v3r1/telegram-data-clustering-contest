<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/punto-nascita-di-s-militello-il-m5s-raggiunta-intesa-con-razza.html"/>
    <meta property="og:site_name" content="Tempostretto"/>
    <meta property="article:published_time" content="2019-11-11T15:47:09+00:00"/>
    <meta property="og:title" content="Punto nascita di S. Militello. Il M5s: “Raggiunta intesa con Razza”"/>
    <meta property="og:description" content="Sabato scorso un incontro presso l’ospedale di S. Militello, al quale hanno preso parte tra gli altri anche i rappresentanti dei cinque stelle."/>
  </head>
  <body>
    <article>
      <h1>Punto nascita di S. Militello. Il M5s: “Raggiunta intesa con Razza”</h1>
      <address><time datetime="2019-11-11T15:47:09+00:00">11 Nov 2019, 15:47</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Sabato scorso un incontro presso l’ospedale di S. Militello, al quale hanno preso parte tra gli altri anche i rappresentanti dei cinque stelle.</i>
      </p>
      <p>Torniamo a parlare ancora del <b>punto nascita di Sant’Agata Militello</b>.</p>
      <p>Stando a quanto riportato dai portavoce dei cinque stelle, infatti, è stata raggiunta un’intesa con l’assessore regionale alla salute Ruggero Razza. A dichiararlo sono i parlamentari del Movimento 5 Stelle, il deputato regionale Antonio De Luca e la deputata nazionale Antonella Papiro, insieme al vice ministro delle Infrastrutture Giancarlo Cancelleri.</p>
      <h3>Un incremento del personale</h3>
      <p>Sabato scorso un incontro presso l’ospedale nebroideo, nel corso del quale si è fatto il punto della situazione. <i>“Esprimiamo il nostro compiacimento per i diversi fattori di pregio che abbiamo riconosciuto oggi nel personale</i> –hanno dichiarato i portavoce dei cinque stelle- <i>Dopo aver fatto il punto della situazione, abbiamo contattato l’assessore regionale della salute, Ruggero Razza, il quale ci ha rassicurato che il punto nascite non chiuderà. L’assessore lunedì darà mandato al direttore generale dell’Asp di Messina di reclutare personale, anestesisti e pediatri, con la modalità delle prestazioni aggiuntive, in attesa di avviare le ordinarie procedure di reclutamento di personale stabile. Contestualmente non mancherà il nostro impegno presso il ministero della Sanità affinché la richiesta di deroga per mantenere in vita questo presidio sanitario venga accolta”</i>.</p>
    </article>
  </body>
</html>