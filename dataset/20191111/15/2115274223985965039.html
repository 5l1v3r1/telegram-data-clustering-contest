<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/quando_bisogna_mettere_le_gomme_da_neve-6527585/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T15:05:00+00:00"/>
    <meta property="og:title" content="Il difficile rapporto degli italiani con le gomme da neve"/>
    <meta property="og:description" content="Sta per scattare l'obbligo che durerà fino a primavera inoltrata. Ma un'indagine rivela che gli automobilisti sono piuttosto confusi sulle norme che regolano l'utilizzo degli pneumatici invernali"/>
  </head>
  <body>
    <article>
      <h1>Il difficile rapporto degli italiani con le gomme da neve</h1>
      <h2>Sta per scattare l'obbligo che durerà fino a primavera inoltrata. Ma un'indagine rivela che gli automobilisti sono piuttosto confusi sulle norme che regolano l'utilizzo degli pneumatici invernali</h2>
      <address><time datetime="2019-11-11T15:05:00+00:00">11 Nov 2019, 15:05</time> by <a rel="author">AGI - Agenzia Giornalistica Italia</a></address>
      <p>Dal 15 novembre al 15 aprile scatta l’obbligo di montare pneumatici invernali/quattro stagioni o, in alternativa, di avere a bordo catene da neve; ma gli italiani rispettano questa regola? Secondo l’indagine commissionata da <b><a href="https://www.facile.it/">Facile.it</a></b> a mUp Research e <i>Norstat</i>, nell’ultimo anno 1,2 milioni di automobilisti hanno guidato senza dotarsi dei dispositivi prescritti dalla legge.</p>
      <p>Per quale motivo lo hanno fatto o, meglio non lo hanno fatto? <b>471 mila </b><b>automobilisti</b> (pari all’8% di chi ha viaggiato senza le opportune misure di sicurezza per i pneumatici) ha ammesso di essersene semplicemente<b> dimenticato; </b>curioso notare come, in questo caso, il campione maschile sia più “smemorato” di quello femminile visto che tra gli uomini la percentuale sale all’11%, contro il 5% delle donne. Lascia un pochino stupiti, forse, che <b>397 mila persone</b> (il 7%) abbiano dichiarato di non aver fatto nulla perché “<b>non potevano permettersi</b> di acquistare gomme invernali/quattro stagioni o catene da neve”.</p>
      <p>Il dato che però più di tutti preoccupa è quello relativo ai <b>347 mila automobilisti</b> (il 6%) che nell’ultimo anno, pur consapevoli dell’obbligo e anche in presenza degli appositi segnali stradali, hanno preferito non fare nulla in quanto “<b>ritenevano di poca utilità l’uso di questi dispositivi di sicurezza</b>”.</p>
      <figure>
        <img src="https://images.agi.it/pictures/agi/agi/2016/11/15/182459819-cc83b2a5-f44e-47da-b856-87d291513edd.jpg"/>
      </figure>
      <p>"Oltre agli evidenti rischi in termini di sicurezza e alle possibili sanzioni amministrative, girare in auto su strade che prevedono l’obbligo di catene da neve, gomme invernali o quattro stagioni senza esserne dotati, comporta dei rischi anche dal punto di vista assicurativo" spiega <b>Diego Palano</b>, responsabile assicurazioni di Facile.it "In caso di incidente, qualora il sinistro fosse stato causato o aggravato proprio dall’assenza della strumentazione obbligatoria, la compagnia potrebbe applicare sull’assicurato il diritto di rivalsa e chiedere un rimborso delle somme pagate ai terzi danneggiati".</p>
      <p>Ad onor del vero va precisato che l’<b>obbligo </b>di montare pneumatici invernali o avere a bordo catene da neve nel periodo indicato dalla legge vale solo per quelle strade dove l’ente proprietario del tratto ha prescritto, tramite apposita ordinanza e segnaletica, tale obbligo.</p>
      <h3>1,7 milioni di italiani a rischio multa</h3>
      <p>Più in generale, la platea di automobilisti potenzialmente a rischio multa quest'anno potrebbe essere addirittura più ampia. Alla domanda <i>"</i>come ti comporti prima di partire per un viaggio in auto al di fuori della tua città”, sebbene 1 rispondente su 2 abbia dichiarato di verificare preventivamente la presenza di ordinanze che impongono l’uso di gomme invernali o catene a bordo, sono ancora molti, <b>più di 1,7 milioni</b>, gli automobilisti che comunque si mettono tranquillamente al volante senza essere in regola con la norma. nonostante si espongano a multe<b> da 85 a <b>338 euro.</b></b></p>
      <h3>Gli italiani preferiscono le gomme invernali</h3>
      <p>Come si comportano invece gli automobilisti virtuosi e quali sono le preferenze di chi, nell’ultimo anno, si è messo al volante attenendosi alle indicazioni di legge? La scelta più condivisa è stata quella di montare <b>gomme invernali</b>; lo ha fatto il <b>34%</b>, vale a dire 12,6 milioni di automobilisti. Una soluzione particolarmente utilizzata nelle regioni del Nord Ovest, dove la percentuale sale addirittura al 56% (contro il 16% rilevato al Sud e sulle Isole).</p>
      <p>Al secondo posto si trovano i <b>pneumatici quattro stagioni</b>, montati dal <b>25,3% </b>dei rispondenti, vale a dire quasi 9,5 milioni di automobilisti; poco meno, 9,3 milioni (il <b>25%</b>), invece, hanno scelto di trasportare <b>catene da neve</b>, soluzione particolarmente apprezzata nelle regioni del Centro Italia (dove la percentuale sale al 35%).</p>
      <figure>
        <img src="https://images.agi.it/pictures/agi/agi/2016/11/15/182547643-813a2052-f84e-4d01-88e3-94c7f0005a51.jpg"/>
      </figure>
      <h3>Obbligatorie o no?</h3>
      <p>L’indagine commissionata da Facile.it ha voluto infine indagare il grado di conoscenza degli italiani rispetto alle indicazioni di legge in relazione ai dispositivi di sicurezza; alla domanda “Secondo lei è obbligatorio avere in auto le catene da neve o, comunque gli pneumatici invernali/quattro stagioni”, l’85% ha risposto affermativamente.  </p>
      <p>Non sorprende vedere come tale consapevolezza sia superiore nelle regioni del Nord Italia (dove più del 90% dei rispondenti ritengono che catene o gomme invernali siano obbligatorie), mentre al Sud e Isole scende al 72%.</p>
      <p>Un dato certamente positivo, anche se andando ad indagare più da vicino il livello di conoscenza dei rispondenti, emerge chiaramente come le opinioni siano differenti e non sempre corrette. Tra coloro che hanno dichiarato che le catene e gomme invernali sono obbligatorie<b>, solo il 35% ha saputo dire con esattezza il periodo</b> e le condizioni nelle quali è necessario dotarsi di tale strumentazione.</p>
      <p>Molto spesso, invece, si ritiene erroneamente che durante l’inverno siano obbligatorie ovunque (42%), ci si dimentica che il periodo di prescrizione riguarda anche parte della primavera (25%) o si pensa che siano obbligatorie solo quando si viaggia in montagna (16%). Vi è addirittura un <b>5%</b> che crede che questi dispositivi siano <b>obbligatori tutto l’anno</b>; convinzione errata quando si parla di gomme invernali che, al contrario, vanno sostituite con pneumatici <b>estivi dopo il 15 aprile.</b></p>
    </article>
  </body>
</html>