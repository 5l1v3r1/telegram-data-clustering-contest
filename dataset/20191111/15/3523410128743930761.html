<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639462/%D8%B3%D9%88%D8%A6%DB%8C%DA%86-%D8%AE%D9%88%D8%AF%D8%B1%D9%88%DB%8C-%D8%AE%D9%88%D8%AF-%D8%B1%D8%A7-%D8%AF%D8%B1-%D9%81%D8%B1%DB%8C%D8%B2%D8%B1-%D9%86%DA%AF%D9%87-%D8%AF%D8%A7%D8%B1%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T15:56:00+00:00"/>
    <meta property="og:title" content="سوئیچ خودروی خود را در فریزر نگه دارید!"/>
    <meta property="og:description" content="خودروهای جدید که از سوئیچ‌های اصطلاحا بدون کلید بهره می‌برند در معرض خطر سرقت هستند و به تازگی سرقت آنها روند رو به رشدی داشته است."/>
  </head>
  <body>
    <article>
      <h1>
        <a href="https://www.bultannews.com/fa/news/639462/%D8%B3%D9%88%D8%A6%DB%8C%DA%86-%D8%AE%D9%88%D8%AF%D8%B1%D9%88%DB%8C-%D8%AE%D9%88%D8%AF-%D8%B1%D8%A7-%D8%AF%D8%B1-%D9%81%D8%B1%DB%8C%D8%B2%D8%B1-%D9%86%DA%AF%D9%87-%D8%AF%D8%A7%D8%B1%DB%8C%D8%AF">سوئیچ خودروی خود را در فریزر نگه دارید!</a>
      </h1>
      <h2>خودروهای جدید که از سوئیچ‌های اصطلاحا بدون کلید بهره می‌برند در معرض خطر سرقت هستند و به تازگی سرقت آنها روند رو به رشدی داشته است.</h2>
      <address><time datetime="2019-11-11T15:56:00+00:00">11 Nov 2019, 15:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از سی‌نت، برای برخی از کسانی که به تازگی یک خودروی جدید با سیستم ورود بدون کلید و شناسایی الکترونیکی خریداری کرده‌اند، پیش آمده است که شب خودرو را در خیابان یا پارکینگ پارک کرده‌اند، سوئیچ خود را روی میز کنار درب پرتاب کرده‌اند و به سراغ خوردن شام و غیره رفته‌اند. اما وقتی صبح از خواب برخاسته‌اند و به قصد رفتن به محل کار با عزیزان خود خداحافظی کرده‌اند، در کمال ناباوری با جای خالی خودروی خود مواجه شده‌اند.</p>
      <p>این افراد با تصور اینکه با وجود سیستم شناسایی الکترونیکی کسی نمی‌تواند خودروی آنها را سرقت کند، قربانی "حمله رله" شده‌اند.</p>
      <p>سوئیچ‌های بدون کلید جدید با سوئیچ‌ها و دزدگیرهای رایج متفاوت هستند، زیرا برای باز کردن درب خودرو نیازی به فشار دادن هیچ دکمه‌ای روی سوئیچ نیست و ورود به خودرو فقط به این نیاز دارد که سوئیچ و خودرو نزدیک به یکدیگر باشند.</p>
      <p>خودروسازان برای جلوگیری از سوء استفاده احتمالی، این فاصله را تا حدود دو متر محدود کرده‌اند.</p>
      <p>
        <b>"حمله رله" چیست؟</b>
      </p>
      <p>حمله رله بدین صورت است که یک دزد یک دستگاه به همین نام را در نزدیکی درب ورودی خانه، جایی که احتمال می‌دهد سوئیچ در همان نزدیکی رها شده باشد، نگه می‌دارد و به جستجوی سیگنال رادیویی از سوئیچ می‌گردد. هنگامی که دستگاه آن سیگنال را دریافت کرد، آن را به سمت همدستش که در کنار خودرو است و یک وسیله مشابه با سوئیچ خودرو در دست دارد، می‌فرستد.</p>
      <p>به این ترتیب خودرو فریب خورده و فکر می‌کند که مالک در محدوده مجاز قرار دارد و درب‌ها را باز می‌کند. سپس دزدها با تکرار این روند موفق به روشن کردن خودرو می‌شوند.</p>
      <p>در تصاویر ضبط شده توسط دوربین‌های مدار بسته از دزدی‌های واقعی، سارقان را می‌بینیم که ابتدا از "حمله رله" برای باز کردن درب خودرو استفاده می‌کنند، سپس این روند را برای استارت زدن خودرو تکرار می‌کنند و خودرو را به راحتی سرقت می‌کنند.</p>
      <p>سابقه استفاده از حمله رله‌ها به سال ۲۰۱۱ برمی‌گردد، هنگامی که محققان سوئیسی آن را با استفاده از دستگاه‌هایی با هزینه چند هزار دلار نمایش دادند.</p>
      <p>در سال ۲۰۱۶ محققان موفق به تولید حمله‌های رله‌هایی با هزینه ۲۲۵ دلار شدند و آن را با خودروسازان در میان گذاشتند.</p>
      <p>در سال ۲۰۱۷ محققان موسسه امنیتی پکن موسوم به "Qihoo ۳۶۰" یک حمله رله ساختند که فقط ۲۲ دلار هزینه دربرداشت و جالب‌تر اینکه دامنه حمله به خودروهای پارک شده را تا ۳۰۰ متر بهبود بخشید.</p>
      <p>
        <b>راه‌های مبارزه با حمله رله‌ها</b>
      </p>
      <p>طی پنج سال گذشته در انگلستان، سرقت خودرو ۵۰ درصد افزایش یافته است، به طوری که در سال‌های ۲۰۱۷ و ۲۰۱۸ تعداد ۱۱۲ هزار و ۱۷۴ خودرو در این کشور به سرقت رفته که برابر با ۳۰۷ دستگاه خودرو در هر روز است.</p>
      <p>خودروسازان برای مقابله با این حملات، ردیاب حرکتی سوئیچ‌ها را اصلاح کرده‌اند. اگر سوئیچ طی مدت زمانی مشخص مثلا پنج دقیقه تکان نخورد، به طور خودکار خاموش می‌شود.</p>
      <p>رتبه‌بندی‌های جدید که توسط "Thatcham Research" در انگلیس انجام و منتشر شده است، نشان می‌دهد سوئیچ‌های حرکتی شرکت‌های آئودی، بی‌ام‌و، فورد و فولکس واگن بهترین عملکرد را در مقابل حمله رله دارند. این نهاد از خودروهای آئودی A۶، بی‌ام‌و سری ۱، بی‌ام‌و سری ۸، بی‌ام‌و X۶ ، فورد پوما و فولکس واگن پاسات در این رابطه تمجید کرد.</p>
      <p>"ریچارد بیلیال" مدیر فنی این نهاد گفت: سوئیچ مجهز به حسگر حرکتی یک راه حل کوتاه مدت است، اما هدف خودروسازان باید این باشد که این آسیب پذیری را به طور کامل برطرف کنند و تا آن زمان، این مشکل همچنان یک نقص اساسی امنیتی باقی می‌ماند.</p>
      <p>اکنون مالکانی که قبل از اصلاح حسگرهای حرکتی سوئیچ‌ها و کسانی که از خودروسازانی که این فناوری را ارائه نمی‌کنند، خودروی خود را خریداری کرده‌اند در شرایط سختی قرار دارند، چرا که هر لحظه خودروی خود را در معرض سرقت می‌بینند.</p>
      <p>آنها می‌توانند سعی کنند که سوئیچ خود را در یک محفظه که مانع از انتقال امواج رادیویی می‌شود، قرار دهند. همچنین قرار دادن سوئیچ در جاهایی مانند یخچال یا فریزر نیز می‌تواند کارساز باشد.</p>
      <p>دارندگان این خودروها همچنین می‌توانند دفترچه راهنمای خودروی خود را بررسی کنند تا ببینند که آیا می‌توانند سوئیچ خود را در مواقع عدم نیاز به طور کامل خاموش کنند یا نه.</p>
      <p>همچنین قرار دادن سوئیچ در دورترین فاصله ممکن با درب منزل حداقل کاری است که می‌توان کرد.</p>
    </article>
  </body>
</html>