<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639461/%D8%B3%D9%81%DB%8C%D8%B1-%D8%A8%D9%88%D9%84%DB%8C%D9%88%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%85%D9%88%D8%B1%D8%A7%D9%84%D8%B3-%DA%A9%DB%8C%D9%86%D9%87%E2%80%8C-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T15:50:00+00:00"/>
    <meta property="og:title" content="سفیر بولیوی: آمریکا از مورالس کینه‌ دارد"/>
    <meta property="og:description" content="سفیر بولیوی در نشستی خبری تحولات اخیر کشورش را تشریح کرد و به سؤالات خبرنگاران پاسخ داد."/>
  </head>
  <body>
    <article>
      <h1>
        <a href="https://www.bultannews.com/fa/news/639461/%D8%B3%D9%81%DB%8C%D8%B1-%D8%A8%D9%88%D9%84%DB%8C%D9%88%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%85%D9%88%D8%B1%D8%A7%D9%84%D8%B3-%DA%A9%DB%8C%D9%86%D9%87%E2%80%8C-%D8%AF%D8%A7%D8%B1%D8%AF">سفیر بولیوی: آمریکا از مورالس کینه‌ دارد</a>
      </h1>
      <h2>سفیر بولیوی در نشستی خبری تحولات اخیر کشورش را تشریح کرد و به سؤالات خبرنگاران پاسخ داد.</h2>
      <address><time datetime="2019-11-11T15:50:00+00:00">11 Nov 2019, 15:50</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، خانم «رومینا گوادالوپه پرز راموس» سفیر بولیوی در <b>تهران</b> در نشستی خبری که امروز دوشنبه در محل سفارت این کشور برگزار شد درباره تحولات اخیر در کشورش گفت: باید اعلام کنم در بولیوی کودتایی در حال اجراست که از دیروز شدت گرفته است. ساعت هشت شب دیشب رئیس جمهور و معاونش استعفا کرده‌اند تا اوضاع کشور را آرام کنند. دلیل این ناآرامی‌ها این است که حزب مخالف نتیجه <b>انتخابات</b> اخیر را که در آن اوو مورالس به پیروزی رسید قبول نداشت و به همین دلیل جنبش‌هایی را راه‌اندازی کردند.</p>
      <p>وی ادامه داد: این جنبش‌ها به مردم شهر و روستاها حمله کردند و برخی ادارات دولتی را به‌آتش کشیدند. مردم بومی را تحقیر و برخی را عریان کردند. با این روش‌های فاشیستی اعمالی خشونت‌آمیز مرتکب شدند، در مقابل اینها مردمی بودند که بدون هیچ وابستگی به احزاب سیاسی توسط این جنبش‌ها مورد آزار قرار گرفتند.</p>
      <p>سفیر بولیوی گفت: در برخی موارد خانه وزرا و نمایندگان مجلس آتش زده شده است. رئیس سنا هنگامی که در منزل خود بود خانه وی را به‌آتش کشیدند. برادر یکی از وزرا را گروگان گرفته تهدید کردند رئیس جمهور و معاونش باید استعفا کند.</p>
      <p>وی افزود: تحولات اخیر توطئه‌ای بود که از پیش از انتخابات چیده شده بود و تصمیم بر برکناری رئیس جمهور گرفته بودند. مورالس کسی است که بولیوی را به کشوری مستقل تبدیل کرده است. در طول 14 سال ریاست جمهوری مورالس بسیاری از منابع طبیعی را ملی کرده و این کشور پیشرفت بسیار زیادی داشته است.</p>
      <p>خانم راموس اضافه کرد: ناآرامی‌های اخیر یک اقدام کاملاً برنامه‌ریزی‌شده بود و از طرف مردمی که در خیابان‌ها آمده بودند، نبوده است. در مواردی دیده شده افراد بیگانه در حال رهبری ناآرامی‌ها بوده‌اند مانند مواردی که چند وقت پیش در ونزوئلا مشاهده شد. کاملاً مشخص است که این افراد تعلیم دیده بودند؛ چگونه ممکن است جوانی که هنوز وارد ارتش نشده و آموزش ندیده مسلح باشد و با مردم روبه‌رو شود و جان بسیاری از هموطنان خود را بگیرد.</p>
      <p>سفیر بولیوی گفت: با توجه به اینکه این اقدامات خشونت‌آمیز دیروز شدت گرفت رئیس جمهور به‌دلیل آنکه برای مردم و امنیت کشور احترام قائل است تصمیم به استعفا گرفت تا خون بیشتری ریخته نشود.</p>
      <p>وی گفت: طبق قانون اساسی بولیوی پس از استعفای رئیس جمهور، معاون وی جایگزین خواهد شد اما از آنجا که معاون مورالس نیز کناره‌گیری کرده است رئیس مجلس سنا اوضاع را در دست خواهد گرفت. با توجه به آنکه حزب مخالف از ابتدا به‌دنبال توطئه‌چینی بودند بهانه‌هایی آوردند از جمله اینکه انتخابات باید به دور دوم کشیده شود و انتخابات جدیدی برگزار شود. حالا رئیس حزب مخالف می‌گوید استعفای مورالس را قبول ندارد زیرا روند جانشینی را قبول ندارد و قصد دارند فرد دیگری را جانشین کنند. باید صبر کرد و دید چه اتفاقی خواهد افتاد اما امیدواریم روند بر اساس قانون اساسی به‌پیش رود. احتمال می‌رود کمتر از سه ماه آینده انتخابات دیگری برگزار شود اما روند اوضاع به این نحو نیست که سریعاً جانشین مورالس مشخص شود زیرا مجلس ملی باید استعفای رئیس جمهور و معاون وی را قبول کند و مراحل آن که زمان‌بر است طی شود.</p>
      <p>به‌گفته خانم سفیر این کودتا رنگ فاشیستی دارد و از داخل بولیوی نشأت گرفته چرا که رهبر کمیته مدنی که سردسته مخالفان است با توجه به اینکه 20 میلیون دلار بدهی به دولت دارد به‌نفع اوست که قدرت را در دست بگیرد.</p>
      <p>خانم رومینا راموس در پاسخ به سؤالی درباره نقش آمریکا در تحولات اخیر بولیوی گفت: از قبل از روی کار آمدن دولت آقای مورالس آمریکا در بولیوی مداخله داشته است. در آن زمان آمریکا نماینده‌ای در کاخ ریاست جمهوری، وزارت امور خارجه و مقر نیروهای مسلح بولیوی داشت.</p>
      <p>وی اضافه کرد: اما کودتایی که اخیراً در بولیوی صورت گرفته کاملاً نشان‌دهنده همان اقدامات مداخله‌ای در ونزوئلاست یعنی از میان افراد معمولی کسی را به‌عنوان رهبر تعیین می‌کنند کمیته‌ای مدنی تشکیل می‌دهند و معترضان جنبش‌هایی را به‌رهبری این شخص انجام می‌دهند اقداماتی که در بولیوی در حال روی دادن است، این در حالی است که بولیوی ملت صلح‌طلبی دارد و هیچ‌گاه رویارویی میان مردم نبوده گرچه میان احزاب سیاسی و شخصیت‌ها این تقابل‌ها بوده است.</p>
      <p>سفیر بولیوی ادامه داد: موارد مشابهی با اقداماتی که در ونزوئلا با دخالت آمریکا صورت گرفت در حال رخ دادن است؛ همان استراتژی‌ها و قدم‌ها در حال پیاده شدن است. این استراتژی‌ها همان روش‌های فاشیستی است که برای از بین بردن دموکراسی صورت می‌گیرد.</p>
      <p>خانم راموس با ابراز این که کودتاچیان و حامیان آنها از متدهای فاشیستی برای از بین بردن دموکراسی در بولیوی استفاده می‌کنند، اظهار کرد: در سال 2008 سفیر آمریکا در بولیوی تلاش داشت که یک کودتای مدنی و نظامی در بولیوی اجرا کند که به نتیجه نرسید و در نتیجه از این کشور اخراج شد و اکنون آن‌چه در بولیوی شاهد آن هستیم یک کودتای مدنی و پلیسی است.</p>
      <p>سفیر بولیوی با اشاره به کینه‌ای که آمریکایی‌ها از مورالس دارند در بخش پایانی صحبت‌های خود تأکید کرد: کودتا در بولیوی به پایان نرسیده است، جان رئیس جمهور مورالس در خطر است و یکی از اهداف کودتاچیان پایان دادن به جان رئیس جمهور است ما از ملت‌های دنیا می‌خواهیم که به فراخوان بین‌المللی برای حمایت از رئیس جمهور و حفظ جان او بپیوندند و از این فراخوان حمایت کنند.</p>
      <p>«الکسس باندریج وگا» سفیر کوبا در ایران نیز که برای اعلام همبستگی هاوانا با رئیس جمهور بولیوی به سفارت این کشور آمده بود با قرائت بیانیه وزارت امور خارجه کوبا در حمایت از دولت مورالس و تشریح مواضع این کشور درباره تحولات اخیر گفت: ما حمایت خود را از دولت قانونی بولیوی اعلام می‌کنیم و در همین چارچوب رئیس جمهور کوبا نیز با ارسال پیامی به رئیس جمهوری بولیوی تأکید کردند "دولت و ملت کوبا کنار شما و انقلاب بولیوی خواهند بود".</p>
      <p>وی با بیان این‌که "ما از جامعه جهانی می‌خواهیم که با آقای مورالس همراهی کنند"، در پاسخ به سؤالی مبنی بر این‌که "با توجه به تحولات در آمریکای لاتین آیا این احتمال وجود دارد که شاهد اتفاقاتی که در ونزوئلا و بولیوی رخ داد در کوبا نیز باشیم؟"، تأکید کرد: آمریکایی‌ها همیشه آرزو داشتند که این اتفاقات در کوبا رخ دهد آنها 60 سال است که در تلاش هستند انقلاب کوبا را نابود کنند و تاکنون میلیون‌ها دلار در این زمینه هزینه کرده‌اند.</p>
      <p>سفیر کوبا با اعلام این‌که "هدف ما مبارزه با امپریالیسم است و تجربه طولانی در این زمینه داریم"، اظهار کرد: امپریالیسم نمی‌خواهد که کشورهای مستقل کنار یکدیگر باشند و ما باید بیدار باشیم تا با توطئه‌های آنها مبارزه کنیم، ما باید در برابر امپریالیسم اتحاد داشته باشیم چرا که وقتی تنها باشیم، نمی‌توانیم به پیروزی برسیم.</p>
    </article>
  </body>
</html>