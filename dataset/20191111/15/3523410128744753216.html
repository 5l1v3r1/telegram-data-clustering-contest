<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639455/%D8%AA%D8%AF%D8%A7%D9%88%D9%85-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7%DB%8C-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T15:36:00+00:00"/>
    <meta property="og:title" content="تداوم آلودگی هوای پایتخت"/>
    <meta property="og:description" content="بر اساس اعلام شرکت کنترل کیفیت هوای تهران میانگین کیفیت هوای پایتخت طی ۲۴ ساعت گذشته ۱۰۸ و هوا در شرایط ناسالم برای گروه‌های حساس بود."/>
  </head>
  <body>
    <article>
      <h1>
        <a href="https://www.bultannews.com/fa/news/639455/%D8%AA%D8%AF%D8%A7%D9%88%D9%85-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7%DB%8C-%D9%BE%D8%A7%DB%8C%D8%AA%D8%AE%D8%AA">تداوم آلودگی هوای پایتخت</a>
      </h1>
      <h2>بر اساس اعلام شرکت کنترل کیفیت هوای تهران میانگین کیفیت هوای پایتخت طی ۲۴ ساعت گذشته ۱۰۸ و هوا در شرایط ناسالم برای گروه‌های حساس بود.</h2>
      <address><time datetime="2019-11-11T15:36:00+00:00">11 Nov 2019, 15:36</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بنا بر پیش‌بینی‌های انجام‌شده در شرکت کنترل کیفیت هوا، در نخستین ساعات امروز (۲۰ آبان) با تداوم شرایط پایدار جوی و آسمان غبارآلود همراه با آغاز تردد خودروها، تجمع غلظت آلاینده‌ها به‌ویژه ذرات معلق سبب کاهش کیفیت هوا و برقراری شرایط ناسالم برای گروه‌های حساس در بیشتر مناطق شهر تهران خواهد شد.</p>
      <p>طی امروز با حاکمیت جو پایدار و وارونگی دمایی، شرایط برای پراکندگی آلاینده‌ها محدود می‌شود و احتمال می‌رود کیفیت هوای برخی مناطق در شرایط نامطلوب باقی بماند. در ساعات پایانی دوشنبه نیز با افزایش حجم ترافیک شبانه، افزایش غلظت ذرات معلق و برقراری شرایط نامطلوب کیفیت هوا در مناطق پرتردد دور از انتظار نخواهد بود.</p>
      <p>شرایط جوی آرام و انباشت آلاینده‌ها تا صبح فردا (۲۱ آبان) ادامه دارد و همزمان با آغاز تردد خودروها بر غلظت ذرات معلق افزوده می‌شود و درنتیجه در بیشتر مناطق کیفیت هوا در شرایط ناسالم به‌ویژه برای گروه‌های حساس قرار خواهد گرفت.</p>
      <p>طی روز جو پایدار و آسمان صاف باعث تجمع آلاینده‌ها و به‌تبع آن پیش‌بینی می‌شود که در ساعات اوج ترافیک شبانگاهی در بیشتر مناطق پایتخت وضعیت ناسالم برای گروه‌های حساس برقرار شود. اگرچه در ساعات پایانی سه‌شنبه با افزایش نسبی سرعت باد پیش‌بینی می‌شود تا حدودی از غلظت آلاینده‌ها کاسته شود.</p>
    </article>
  </body>
</html>