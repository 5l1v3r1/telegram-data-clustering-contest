<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/germany-warns-iran-on-reimposing-international-un-sanction"/>
    <meta property="og:site_name" content="euronews"/>
    <meta property="article:published_time" content="2019-11-11T15:01:57+00:00"/>
    <meta property="og:title" content="آلمان: با کاهش تعهدات هسته‌ای ایران تحریم‌های بین‌المللی باز می‌گردند"/>
    <meta property="og:description" content="وزیر خارجه آلمان یادآور شد که سه طرف اروپایی این توافق یعنی فرانسه، بریتانیا و آلمان عصر روز دوشنبه در پاریس تشکیل جلسه می دهند تا راه کارهای لازم برای در پیش گرفتن اقدامات احتمالی در این خصوص را مورد بررسی قرار دهند."/>
  </head>
  <body>
    <article>
      <h1>آلمان: با کاهش تعهدات هسته‌ای ایران تحریم‌های بین‌المللی باز می‌گردند</h1>
      <address><time datetime="2019-11-11T15:01:57+00:00">11 Nov 2019, 15:01</time> by <a rel="author">یورونیوز فارسی </a></address>
      <p>وزیر امور خارجه آلمان روز دوشنبه به ایران درباره برداشتن گام های جدید در کاهش تعهدات پیشین این کشور در چارچوب تولفق هسته ای وین هشدار داد و تهدید کرد که با ادامه روند فعلی، تحریم های سازمان ملل متحد بر ضد تهران باز خواهد گشت.</p>
      <p>هایکو ماس که در آغاز نشست وزاری امور خارجه کشورهای عضو اتحادیه اروپا در بروکسل سخن می گفت تهدید کرد که فعالیت های جدید غنی سازی تهران می تواند زمینه فعال کردن مکانیسم گنجانده شده در توافقنامه بین المللی سال ۲۰۱۵ برای بازگشت تحریم های سازمان ملل متحد را فراهم کند.</p>
      <p>وزیر خارجه آلمان یادآور شد که سه طرف اروپایی این توافق یعنی فرانسه، بریتانیا و آلمان عصر روز دوشنبه در پاریس تشکیل جلسه می دهند تا راه کارهای لازم برای در پیش گرفتن اقدامات احتمالی در این خصوص را مورد بررسی قرار دهند.</p>
      <p>آقای ماس همچنین تاکید کرد: «ما از فعالیت های جدید غنی سازی که ایران نه تنها آنها را اعلام کرده بلکه در حال اجرایی کردن آنها است بسیار نگرانیم.» مسئول دستگاه دیپلماسی کشور آلمان در ادمه تاکید کرد که اروپا خواهان حفظ توافق هسته ای است اما برای این کار ایران باید به تعهدات قبلی خود باز گردد و آنها را رعایت کند در غیر اینصورت مجبور خواهیم بود که کلیه مکانیزم های پیش بینی شده در توافق را فعال کنیم.»</p>
      <figure>
        <iframe data-src="https://twitter.com/euronewses/status/1193805658635853825" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ایران روز شنبه اعلام کرد در ادامه روند کاهش تعهدات برجامی خود گام چهارم را با بالا بردن درصد غنی سازی اورانیوم از مرز پنج درصد آغاز می کند. تهران که بارها از انفعال اروپا و عمل نکردن طرف های اروپایی برجام به تعهداتشان برای نادیده گرفتن تحریم های آمریکا انتقاد کرده پیش از این با اجرایی کردن سه گام مهم، خروج تدریجی از توافق هسته ای را آغاز کرده است.</p>
      <p>بر اساس اعلام مقامات تهران غنی سازی اورانیوم در تاسیسات فردو که گفته می شود ناقض مفاد توافق بین المللی سال ۲۰۱۵ در وین است از در راستای گام چهارم کاهش تعهدات برجامی از روز پنجشنبه آغاز شده است.</p>
      <p>در توافق هسته ای وین راهکاری چند مرحله ای برای حل اختلاف های موجود میان طرفین قرارداد پیش بینی شده است. روند بررسی تخلفات که احتمالا چند ماه به طور خواهد انجامید در نهایت و در صورت به تفاهم نرسیدن طرفین به شورای امنیت سازمان ملل متحد ارجاع خواهد شد تا تصمیم هایی عملی برای سرنوشت تحریم های تعلیق شده پیشین در این نهاد بین المللی بر ضد ایران اتخاذ شود.</p>
      <p>تهران چهارمین گام کاهش تعهدات برجامی خود را در پی خروج یکجانبه واشنگتن از توافق هسته ای و در واکنش به عملی نشدن وعده های اروپا برای برداشتن شدن موانع همکاری های اقتصادی و تجاری این کشور با شرکت های اروپایی برداشته است.</p>
      <p>برخی تحلیلگران معتقدند که تهران در حال حاضر تمایلی به خروج کامل از برجام ندارد و با نیم نگاهی به انتخابات سال آینده ریاست جمهوری در آمریکا امیدوار است که روزنه ای برای احیا کامل توافق وین حاصل شود. مقامات ایران همواره اعلام کرده اند که کلیه گام هایی که در راستای کاهش تعهدات برجای برداشته شده با عملی شدن وعده های اروپا به حالت اول خود بازخواهد گشت.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/11/rouhani-if-we-stay-in-jcpoa-we-can-buy-or-export-any-weapons-next-year">روحانی: اگر در برجام نمانیم قطعنامه‌های شورای امنیت علیه ایران برمی‌گردند</a>
        </li>
        <li>
          <a href="https://farsi.euronews.com/2019/11/07/russia-urges-iran-to-fulfill-commitments-under-nuclear-deal">لاوروف: به خوبی می‌دانیم چرا تهران از تعهدات برجامی خود عقب نشست</a>
        </li>
        <li>
          <a href="https://farsi.euronews.com/2019/11/07/iran-fuels-centrifuges-resumes-uranium-enrichment-at-fordow">تولید اورانیوم غنی‌‌سازی شده در فردو آغاز شد</a>
        </li>
      </ul>
    </article>
  </body>
</html>