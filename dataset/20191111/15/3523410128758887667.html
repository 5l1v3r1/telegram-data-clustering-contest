<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639460/%D8%AF%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%DA%AF%D8%B1%D9%81%D8%AA%D8%A7%D8%B1-%D8%AD%D8%A7%D8%B4%DB%8C%D9%87%E2%80%8C%D8%B3%D8%A7%D8%B2%DB%8C%E2%80%8C%D9%87%D8%A7-%D9%86%D9%85%DB%8C%E2%80%8C%D8%B4%D9%88%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T15:48:00+00:00"/>
    <meta property="og:title" content="در مبارزه با فساد گرفتار حاشیه‌سازی‌ها نمی‌شویم"/>
    <meta property="og:description" content="رئیس قوه قضاییه با بیان اینکه مسئله فساد برای همه رنج‌آور شده است، گفت: هیچ‌گونه حاشیه‌سازی نمی‌تواند روند مبارزه دستگاه قضایی با فساد را کند..."/>
  </head>
  <body>
    <article>
      <h1>
        <a href="https://www.bultannews.com/fa/news/639460/%D8%AF%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%DA%AF%D8%B1%D9%81%D8%AA%D8%A7%D8%B1-%D8%AD%D8%A7%D8%B4%DB%8C%D9%87%E2%80%8C%D8%B3%D8%A7%D8%B2%DB%8C%E2%80%8C%D9%87%D8%A7-%D9%86%D9%85%DB%8C%E2%80%8C%D8%B4%D9%88%DB%8C%D9%85">در مبارزه با فساد گرفتار حاشیه‌سازی‌ها نمی‌شویم</a>
      </h1>
      <h2>رئیس قوه قضاییه با بیان اینکه مسئله فساد برای همه رنج‌آور شده است، گفت: هیچ‌گونه حاشیه‌سازی نمی‌تواند روند مبارزه دستگاه قضایی با فساد را کند...</h2>
      <address><time datetime="2019-11-11T15:48:00+00:00">11 Nov 2019, 15:48</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، آیت‌الله سیدابراهیم <b>رئیسی</b> در جلسه شورای‌عالی <b>قوه قضاییه</b> با تبریک ایام ولادت باسعادت پیامبر اکرم(ص) و امام جعفر صادق(ع)، وحدت در پرتو وجود مقدس نبی مکرم اسلام(ص) را وحدتی راهبردی دانست که جمهوری اسلامی از ابتدا بر آن تأکید کرده است و تصریح کرد: این وحدت نه‌تنها بین شیعه و سنی بلکه بین همه اقوام، گویش‌ها و فرهنگ‌ها مطرح است و امروز وحدت بین همه اقشار را امری ضروری می‌دانیم.</p>
      <p>رئیس قوه قضاییه با بیان اینکه دشمنان و استعمارگران همواره در طول تاریخ از تفرقه میان<b> امت اسلامی</b> سوءاستفاده کرده‌اند، ادامه داد: از جمله تلاش‌های دشمنان در سالهای اخیر، ایجاد تفرقه در امت اسلامی و سوءاستفاده از آن بوده است؛ لذا امروز بیش و پیش از گذشته، امت اسلامی ضرورت وحدت را متوجه است.</p>
      <p>رئیسی با اشاره به تأکیدات مقام معظم رهبری درباره تقریب و نزدیکی بین دولتها و ملتهای مسلمان، این امر را ضرورتی اجتناب‌ناپذیر دانست و افزود: امروز هرکس دانسته یا نادانسته، خواسته یا ناخواسته، وحدت را مخدوش کند، در جهت راهبرد دشمن حرکت کرده است.</p>
      <p>رئیس قوه قضاییه با ابراز اینکه پرچمداری وحدت توسط جمهوری اسلامی باعث عصبانیت دشمنان شده است، اظهار کرد: امروز بسیاری از ملتها و مردم مسلمان متوجه ضرورت وحدت و شناخت دشمن شده‌اند. امیدواریم این انسجام و وحدت، روز به روز افزایش یابد و ایجاد فرقه‌های دست‌ساخته دشمن در جامعه اسلامی به حاشیه برود تا امت اسلامی با وحدت و یکپارچگی در جهت اهداف بلند و آرمانهای خود گام بردارد.</p>
      <p>رئیسی در بخش دیگری از سخنان خود، مبارزه با فساد را نکته‌ای اساسی برای نظام اسلامی دانست و خاطرنشان کرد: مبارزه با فساد در ذات نظام وجود دارد و هیچ‌کس نمی‌تواند دغدغه مردم، نظام و کشور را داشته باشد اما دغدغه مبارزه با فساد را نداشته باشد.</p>
      <p>رئیس قوه قضاییه با تذکر اینکه مبارزه با فساد یک اصل و ضرورت است، تصریح کرد: امروز به‌برکت خون شهیدان و هدایتهای مقام معظم رهبری، پرچم مبارزه با فساد برافراشته شده و یک موضوع کاملاً همگانی است که مربوط به همه بخشها و آحاد مردم است؛ هر کس امروز به نام مدیر به مردم خدمتگزاری می‌کند باید بداند توقع مردم از همه دستگاهها، ادارات و سازمانها، سلامت نظام اداری و خدمت بدون شائبه و مبارزه با فساد است.</p>
      <p>رئیسی با ابراز اینکه مسئله فساد برای همه رنج‌آور شده است، تأکید کرد: دستگاه قضا مصمم است این روند را دنبال کند و هیچ‌گونه حاشیه‌سازی، ما را گرفتار نخواهد کرد؛ از مبارزه با فساد باز نخواهد داشت و روند کار دستگاه قضایی را کند نخواهد کرد؛ ما مصمم‌تر از همیشه به‌صورت قاطعانه با فساد مبارزه می‌کنیم و مردم را نیز در جریان اقدامات خود قرار خواهیم داد زیرا معتقدیم مشارکت و احساس مسئولیت مردم در این زمینه بسیار مهم است.</p>
      <p>رئیس قوه قضاییه در بخش دیگری از سخنان خود، ضمن قدردانی از برگزارکنندگان همایش دادستانهای سراسر کشور، اثر این همایش را در اجرای مباحث آن دانست.</p>
      <p>رئیسی همچنین دستور داد تغییرات مورد نیاز در قانون مجازات اسلامی یا آیین دادرسی کیفری، هرچه سریع‌تر و با یک کار انقلابی، به مجلس شورای اسلامی اعلام شود.</p>
      <p>براساس این گزارش، حجت الاسلام و المسلمین صادقی معاون فرهنگی قوه قضاییه از اجرای طرح «هر مسجد، یک حقوقدان» با محوریت بسیج حقوقدانان و اعلام آمادگی هزار مسجد در کرج برای اجرای این طرح خبر داد.</p>
      <p>همچنین دکتر محمدجواد لاریجانی رئیس ستاد حقوق بشر نیز گزارشی از حضور جمهوری اسلامی در مجمع عمومی شورای حقوق بشر سازمان ملل ارائه داد و گفت: فضا در این نشست در مجموع مثبت بود و گزارش منقّح و کاملی از وضعیت حقوق بشر در کشور ارائه شد.</p>
      <p>براساس این گزارش، ادامه بحث و بررسی در خصوص اصلاح موادی از قانون آیین دادرسی کیفری در دستور کار امروز مسئولان قضایی قرار داشت که مواردی از آن به تصویب رسید.</p>
    </article>
  </body>
</html>