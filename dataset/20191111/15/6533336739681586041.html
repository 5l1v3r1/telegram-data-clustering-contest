<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/quot-gramsci-gay-rdquo-vandali-sarebbe-piu-39-esatto-quot-pezzi-218719.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-11T15:30:02+00:00"/>
    <meta property="og:title" content="'gramsci gay' vandali imbrattano il murale che celebra il fondatore del pci a turi"/>
    <meta property="og:description" content="&quot;GRAMSCI GAY” - VANDALI (SAREBBE PIU' ESATTO &quot;PEZZI DI MERDA&quot;) IMBRATTANO IL MURALE CHE CELEBRA IL FONDATORE DEL PCI, RINCHIUSO DAL REGIME FASCISTA PER VENT'ANNI NEL CARCERE DI TURI (BARI) - PROPRIO DURANTE LA DETENZIONE A TURI, NEL 1929, INIZIÒ A SCRIVERE I &quot;QUADERNI DAL CARCERE&quot;..."/>
  </head>
  <body>
    <article>
      <h1>'gramsci gay' vandali imbrattano il murale che celebra il fondatore del pci a turi</h1>
      <address>
        <time datetime="2019-11-11T15:30:02+00:00">11 Nov 2019, 15:30</time>
      </address>
      <p>
        <b>"GRAMSCI GAY” - VANDALI (SAREBBE PIU' ESATTO "PEZZI DI MERDA") IMBRATTANO IL MURALE CHE CELEBRA IL FONDATORE DEL PCI, RINCHIUSO DAL REGIME FASCISTA PER VENT'ANNI NEL CARCERE DI TURI (BARI) - PROPRIO DURANTE LA DETENZIONE A TURI, NEL 1929, INIZIÒ A SCRIVERE I "QUADERNI DAL CARCERE"...</b>
      </p>
      <hr/>
      <p>
        <b>Silvia Morosi per<a href="http://www.corriere.it/"> corriere.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255144/1236578.htm">
          <img src="https://cdn-static.dagospia.com/img/foto/11-2019/gramsci-scritta-murale-1236578.png"/>
        </a>
        <figcaption>gramsci scritta murale</figcaption>
      </figure>
      <p>La parola «gay» scritta — con vernice rossa — sul volto di Antonio Gramsci, politico, intellettuale, fondatore del Pci e dell’Unità, nato ad Ales vicino a Cagliari nel 1891. L’atto vandalico è stato compiuto nella notte di domenica a Turi, in provincia di Bari, nella zona di largo Pozzi.</p>
      <p>L’opera ha l’obiettivo di ricordare il periodo in cui il politico e filosofo fu rinchiuso nel carcere di Turi durante il regime fascista, condannato a vent’anni di prigione: proprio durante la detenzione, nel 1929, iniziò a scrivere i «Quaderni del carcere», che diverranno ben 33, uno sviluppo originale e approfondito della filosofia marxista. A causa delle gravi condizioni di salute, Gramsci — il detenuto 7.047 — nel 1934 chiese e ottenne la libertà condizionale, prima di morire il 27 aprile del 1937 nella clinica Quisisana di Roma, stroncato da un’emorragia cerebrale, pochi giorni dopo essere stato liberato.</p>
      <p>
        <b>«Difendiamo la storia»</b>
      </p>
      <figure>
        <a href="https://www.dagospia.com/mediagallery/Dago_fotogallery-255144/1080005.htm">
          <img src="https://cdn-static.dagospia.com/img/foto/11-2018/gramsci-1080005.png"/>
        </a>
        <figcaption>gramsci</figcaption>
      </figure>
      <p>A denunciare l’accaduto l’associazione Retake Bari — movimento spontaneo di cittadini, impegnato nella lotta contro il degrado, nella valorizzazione dei beni pubblici e nella diffusione del senso civico sul territorio — che su Facebook ha scritto: «Gli amici di Turi ci segnalano l’ennesimo atto vandalico. Siamo in Largo Pozzi e tutto ciò non ha bisogno di ulteriori commenti. Siamo disponibili ad aiutarvi. Chiunque voglia e possa aiutarci è benvenuto. Ci auguriamo che da qui possa nascere Retake Turi, difendiamo questa città stupenda e la sua storia», invitando alla mobilitazione per ripulire l’opera.</p>
      <figure>
        <a href="https://www.dagospia.com/mediagallery/Dago_fotogallery-255144/984986.htm">
          <img src="https://cdn-static.dagospia.com/img/foto/02-2018/antonio-gramsci-984986.jpg"/>
        </a>
        <figcaption>antonio gramsci</figcaption>
      </figure>
    </article>
  </body>
</html>