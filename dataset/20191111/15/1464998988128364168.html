<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/students-protest-in-jnu"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-11T15:51:00+00:00"/>
    <meta property="og:title" content="ജവഹർലാൽ നെഹ്റു സർവകലാശാലയിൽ വിദ്യാർഥികൾക്ക് നേരെ പോലീസ് ജലപീരങ്കി പ്രയോഗം"/>
    <meta property="og:description" content=" ന്യൂഡൽഹി: ജവഹർലാൽ നെഹ്റു സർവകലാശാലയിൽ വീണ്ടും വിദ്യാർഥി പ്രതിഷേധം. കേന്ദ്രസേനയെ ക്യാമ്പസിൽ വിന്യസിച്ചതിനെതിരെയാണ് പ്രതിഷേധം. വിദ്യാർഥികൾക്ക് നേരെ പോലീസ് ജലപീരങ്കി പ്രയോഗിച്ചു.   ഉപരാഷ്ട്രപതി വെങ്കയ്യ നായിഡു പങ്കെടുത്ത ബിരുദ ദാന ചടങ്ങ് നടന്ന..."/>
  </head>
  <body>
    <article>
      <h1>ജവഹർലാൽ നെഹ്റു സർവകലാശാലയിൽ വിദ്യാർഥികൾക്ക് നേരെ പോലീസ് ജലപീരങ്കി പ്രയോഗം</h1>
      <address><time datetime="2019-11-11T15:51:00+00:00">11 Nov 2019, 15:51</time> by <a rel="author" href="http://anweshanam.com/author/veena" target="_blank">veena</a></address>
      <p> ന്യൂഡൽഹി: ജവഹർലാൽ നെഹ്റു സർവകലാശാലയിൽ വീണ്ടും വിദ്യാർഥി പ്രതിഷേധം. കേന്ദ്രസേനയെ ക്യാമ്പസിൽ വിന്യസിച്ചതിനെതിരെയാണ് പ്രതിഷേധം. വിദ്യാർഥികൾക്ക് നേരെ പോലീസ് ജലപീരങ്കി പ്രയോഗിച്ചു.  </p>
      <p>ഉപരാഷ്ട്രപതി വെങ്കയ്യ നായിഡു പങ്കെടുത്ത ബിരുദ ദാന ചടങ്ങ് നടന്ന സ്ഥലത്തിന് സമീപമാണ് പ്രതിഷേധം ഉണ്ടായത്. വിദ്യാർഥികളെ പോലീസ് ബലം പ്രയോഗിച്ച് നീക്കിയെങ്കിലും പിന്നെയും കൂട്ടമായി വന്ന് ധർണ നടത്തുകയായിരുന്നു. ഇതിനിടയിൽ പോലീസ് മുന്നറിയിപ്പില്ലാതെ ജലപീരങ്കി പ്രയോഗിക്കുകയും ചെയ്തു.<br/>അതേസമയം വിദ്യാർഥികളുടെ ഭാഗത്തുനിന്നും പ്രതിഷേധത്തിന് യാതൊരു കുറവും വന്നിട്ടില്ല. അതിനിടെ ചടങ്ങ് പൂർത്തിയാക്കി ഉപരാഷ്ട്രപതിയും മാനവ വിഭവശേഷി മന്ത്രി രമേശ് പൊഖ്റിയാലും മടങ്ങി. കൃത്യമായി ഉറപ്പുലഭിക്കാതെ ധർണയിൽ നിന്ന് പിന്മാറില്ലെന്ന നിലപാടിലാണ് വിദ്യാർഥികൾ. </p>
      <p>കഴിഞ്ഞ രണ്ട് ആഴ്ചയോളമായി ജെഎൻയുവിൽ വിദ്യാർഥികൾ സമരത്തിലാണ്. പുതിയ സമയക്രമത്തിലെ അതൃപ്തി വിദ്യാർഥികൾ രേഖാമൂലം വൈസ് ചാൻസലറെ അറിയിച്ചിരുന്നു. ഹോസ്റ്റലുകളിൽ രാത്രി നേരത്തെ പ്രവേശിക്കണമെന്നും പ്രത്യേക ഡ്രസ് കോഡ് ഏർപ്പെടുത്തണമെന്നും പുതിയ വ്യവസ്ഥകൾ ആവശ്യപ്പെടുന്നു. ഉയർന്ന ഫീസ് സാമ്പത്തിക ബാധ്യതയുണ്ടാക്കുമെന്നും വിദ്യാർഥികൾ വാദിക്കുന്നു. </p>
    </article>
  </body>
</html>