<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/11/653572/"/>
    <meta property="og:site_name" content="Економічна правда"/>
    <meta property="article:published_time" content="2019-11-11T15:05:00+00:00"/>
    <meta property="og:title" content="ФОПам не потрібні касові апарати для банківських операцій — Податкова"/>
    <meta property="og:description" content="Підприємцю не треба використовувати касові апарати (РРО), якщо розрахунки за придбаний товар (послугу) оплачуються з рахунку на рахунок без платіжних карток — як безготівково, так і через касу банку."/>
  </head>
  <body>
    <article>
      <h1>ФОПам не потрібні касові апарати для банківських операцій — Податкова</h1>
      <address>
        <time datetime="2019-11-11T15:05:00+00:00">11 Nov 2019, 15:05</time>
      </address>
      <p>Підприємцю не треба використовувати касові апарати (РРО), якщо розрахунки за придбаний товар (послугу) оплачуються з рахунку на рахунок без платіжних карток — як безготівково, так і через касу банку.</p>
      <p>Таке роз’яснення до закону <a href="https://zakon.rada.gov.ua/laws/show/265/95-%D0%B2%D1%80">про застосування РРО</a> розмістила ДПС на офіційній сторінці.<br/><br/>1. <b>Касові апарати не потрібні,</b> якщо оплата відбувається <b>банківськими переказами з рахунку на рахунок.</b> В цих випадках "спрацьовує" звільнення, передбачене для банківських операцій відповідно <a href="https://zakon.rada.gov.ua/laws/show/265/95-%D0%B2%D1%80">до пункту 2 статті 9 закону про застосування РРО.</a><b><br/></b><br/>"Тобто юристи, консультанти, айтішники, інші самозайняті особи, в тому числі і ті, хто працює на третій групі спрощеної системи оподаткування, не мають застосовувати реєстратори розрахункових операцій, якщо їх клієнти розраховуються з ними виключно у безготівковій формі без застосування платіжних карток і перераховують їм кошти на поточний рахунок банківським переказом. </p>
      <p>Також РРО не потрібні, якщо клієнт в касі банку вносить готівку для подальшого її зарахування на поточний рахунок продавця", - зазначив голова ДПС Сергій Верланов. </p>
      <p><b>2. Касовий апарат потрібен</b>, якщо розрахунки за товар чи послугу відбулися <b>із використанням банківської платіжної карти</b>.</p>
      <p>"Це не нова норма: вимоги щодо застосування РРО по операціях із застосуванням платіжних карток діяли і раніше. Втім, ми розуміємо, що існує багато запитань щодо нюансів і практичних аспектів застосування реєстраторів розрахункових операцій при проведенні таких розрахунків. Тому спільно із Міністерством фінансів будемо їх роз’яснювати", - уточнив Верланов.</p>
      <p>
        <b>Нагадаємо</b>
        <i>:</i>
      </p>
      <p>Президент Володимир Зеленський підписав закони, які зобов’язують ФОПів використовувати касові апарати та дають можливість отримати кешбек з покупки у разі невідповідності чеку.</p>
      <p>За новим законом, ФОПи 2, 3 та 4 груп зобов’язуються використовувати реєстратори розрахункових операцій (іншими словами касові апарати - ЕП), у тому числі у вигляді додатків на смартфон, чи комп’ютер. </p>
      <p>Як зазначається в документі, Податкова служба безкоштовно надасть бізнесу програмний РРО, який називається "E-Receipt" (е-Чек - електронний чек). Скачати і протестувати додаток можно з <a href="http://80.91.165.208/E-Receipt/">веб-сторінки податкової</a>. Також можна створити власну програму і внести її в реєстр податкової.<br/><br/>10 листопада представники мікро, малого та середнього бізнесу провели під КВЦ "Парковий" мирну неполітичну акцію <a href="https://www.epravda.com.ua/news/2019/11/10/653537/">з вимогою скасувати закони №128, 129,</a> які, на їхнє переконання, знищують спрощену систему оподаткування, обліку та звітності.</p>
      <p>
        <b>Рекомендуємо почитати:<a href="https://www.epravda.com.ua/publications/2019/10/3/652215/"> ФОПам приготуватися. 16 головних інновацій законів про касові апарати (РРО) та "кешбек".</a></b>
      </p>
      <p>Економічна правда</p>
    </article>
  </body>
</html>