<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546531.html/%D9%84%D8%B2%D9%88%D9%85-%D8%A7%D9%86%D8%AC%D8%A7%D9%85-%D9%85%D8%B7%D8%A7%D9%84%D8%B9%D8%A7%D8%AA-%D9%BE%D8%A7%DB%8C%DB%8C%D9%86-%D8%AF%D8%B3%D8%AA%DB%8C-%D8%A8%D8%B1%D8%A7%DB%8C-%DA%AF%D8%B1%D9%87-%DA%AF%D8%B4%D8%A7%DB%8C%DB%8C-%D8%A7%D8%B2-%D8%AA%D8%B1%D8%A7%D9%81%DB%8C%DA%A9-%D8%A8%D8%AC%D9%86%D9%88%D8%B1%D8%AF--%D8%B7%D8%B1%D8%AD-%D9%87%D8%A7%DB%8C-%D8%BA%D9%84%D8%B7-%D8%A8%D9%87-%D8%A8%DB%8C-%D9%82%D8%A7%D9%86%D9%88%D9%86%DB%8C-%D9%85%D8%B1%D8%AF%D9%85-%D8%AF%D8%A7%D9%85%D9%86-%D8%B2%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T15:27:00+00:00"/>
    <meta property="og:title" content="لزوم انجام مطالعات پایین دستی برای گره‌گشایی از ترافیک بجنورد/ طرح‌های غلط به بی قانونی مردم دامن زده است"/>
    <meta property="og:description" content="رییس گروه حمل و نقل و ترافیک خراسان شمالی گفت: انجام اصلاحات هندسی معابر و تقاطع ها همچنین رفع نقاط حادثه خیز درون شهری در بجنورد به انجام مطالعات پایین دستی نیاز دارد که این مطالعات برای شهر بجنورد انجام نشده است."/>
  </head>
  <body>
    <article>
      <h1>لزوم انجام مطالعات پایین دستی برای گره‌گشایی از ترافیک بجنورد/ طرح‌های غلط به بی قانونی مردم دامن زده است</h1>
      <h2>رییس گروه حمل و نقل و ترافیک خراسان شمالی مطرح کرد:</h2>
      <address>
        <time datetime="2019-11-11T15:27:00+00:00">11 Nov 2019, 15:27</time>
      </address>
      <p>رییس گروه حمل و نقل و ترافیک خراسان شمالی گفت: انجام اصلاحات هندسی معابر و تقاطع ها همچنین رفع نقاط حادثه خیز درون شهری در بجنورد به انجام مطالعات پایین دستی نیاز دارد که این مطالعات برای شهر بجنورد انجام نشده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ احسان رستمی کمند، رییس گروه حمل و نقل و ترافیک خراسان شمالی در گفت و گو با خبرنگار <a href="http://www.atraknews.com/">عصر اترک</a> درباره وجود گره ترافیکی در شهر بجنورد و عدم اجرای تبدیل میدان کارگر به چهارراه اظهار کرد: انجام اصلاحات هندسی و رفع نقاط حادثه خیز در شهرها برای حفظ جان عابران پیاده و تسهیل در تردد خودروها بسیار مهم است که البته انجام این اقدامات نیز به انجام مطالعات پایین دستی توسط مشاور ذی صلاح نیاز دارد.</p>
      <p>رستمی کمند گفت: شهردار پیشین بجنورد، در سال گذشته به یک باره موضوع تبدیل میدان کارگر به چهار راه را مطرح و آن را رسانه ای کرد، درحالیکه در این زمینه مطالعات پایین دستی انجام نشده بود.</p>
      <p>وی افزود: هنگامیکه شورای ترافیک استان از شهردار پیشین انجام این مطالعه را خواستار شد، شهرداری بجنورد انجام این مطالعه را از دستور کار خود خارج کرد.</p>
      <p>علاوه بر این، وی با اشاره به اینکه در ضلع جنوبی میدان شهید بجنورد همواره تردد خودروها با عبور عابران پیاده در تصادم با هم هستند، عنوان کرد: شورای ترافیک استان طی سه سال گذشته بارها از شهرداری بجنورد درخواست کرده که در این زمینه مطالعه ای را انجام و طرحی را تهیه کند، با این وجود، شهرداری بجنورد تا به کنون به این موضوع توجهی نکرده است.</p>
      <p>رییس گروه حمل و نقل و ترافیک خراسان شمالی افزود: نکته جالب توجه آن است که شهرداری بجنورد بدون توجه به این درخواست شورای ترافیک، موضوع اجرای تبدیل میدان کارگر به چهار راه ( بدون انجام مطالعات) را مطرح می کند.</p>
      <p>وی در ادامه انجام مطالعات پایین دستی توسط مشاوران ذی صلاح در راستای اجرای اقدامات عمرانی و اصلاحی برای معابر، تقاطعات و میدان های شهر بجنورد بسیار حائز اهمیت دانست و گفت: در همین زمینه تمامی شهرداری های استان به جز شهرداری بجنورد این موضوع را پذیرفته اند.</p>
      <p>وی گفت: دو شهرداری شیروان و اسفراین طی دو سال گذشته برای رفع نقاط حادثه خیز شهری خود انجام مطالعات پایین دستی توسط مشاور را اجرایی کرده اند و طرح های تهیه شده را برای بررسی به دفتر ترافیک استانداری به منظور بررسی و ارزیابی ارسال کرده اند.</p>
      <p>رستمی کمند افزود: این در حالی است که گویا سیستم تخصصی در مدیریت شهری بجنورد خواب است.</p>
      <p>علاوه بر آن، وی با یادآوری این مطلب که در آیین نامه ترافیکی بر لزوم ایمنی عبور عابران پیاده در معابر و عرض خیابان ها تاکید شده است، خاطر نشان کرد: این در حالی است که در اغلب تقاطع های شهر بجنورد ( البته به جز تقاطع امیریه) همواره تردد خودروها با عبور عابران پیاده در تداخل با یکدیگر هستند.</p>
      <p>وی تصریح کرد: اقدامات شهرداری بجنورد طی سال های اخیر کاملا با پیاده مداری در تضاد بوده است.</p>
      <p>رییس گروه حمل و نقل و ترافیک خراسان شمالی همچنین عنوان کرد: اشتباهات طراحی های شهری نیز به عدم رعایت قانون توسط عابران پیاده دامن می زند.</p>
      <p>وی اذعان کرد: دفتر حمل و نقل و ترافیک استانداری خراسان شمالی جلسات متعددی با شهرداری و راهنمایی و رانندگی بجنورد در زمینه تهیه طرح برای رفع نقاط حادثه خیز و انجام اصلاحات ترافیکی برگزار کرده است که در این زمینه متاسفانه هیچ گوش شنوایی از سوی شهرداری بجنورد وجود نداشته است.</p>
      <p>رستمی کمند افزود: شهرداری بجنورد در این زمینه همواره مسئله تامین اعتبار را مطرح می کند.</p>
      <p>انتهای پیام/</p>
    </article>
  </body>
</html>