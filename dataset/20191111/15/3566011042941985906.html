<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546505.html/%D9%85%D8%B1%D8%AF%D9%85-%D8%A8%D9%87-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%DA%A9%D8%A7%D9%84%D8%A7%DB%8C-%D8%AF%D8%A7%D8%AE%D9%84%DB%8C-%D8%AA%D8%B4%D9%88%DB%8C%D9%82-%D8%B4%D9%88%D9%86%D8%AF--%D8%B6%D8%B1%D9%88%D8%B1%D8%AA-%D8%AA%D8%B4%DA%A9%DB%8C%D9%84-%D8%B4%D8%B9%D8%A8%D9%87-%D9%88%DB%8C%DA%98%D9%87-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D9%82%D8%A7%DA%86%D8%A7%D9%82-%D8%AF%D8%B1-%D8%AD%D9%88%D8%B2%D9%87-%D8%BA%D8%B0%D8%A7-%D9%88-%D8%AF%D8%A7%D8%B1%D9%88"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T15:01:00+00:00"/>
    <meta property="og:title" content="مردم به استفاده از کالای داخلی تشویق شوند/ ضرورت تشکیل شعبه ویژه رسیدگی به قاچاق در حوزه غذا و دارو"/>
    <meta property="og:description" content="استاندار گیلان قاچاق را موجب به مخاطره افتادن امنیت اقتصادی دانست و با تاکید بر ضرورت تشویق مردم به استفاده از کالای داخلی، خواستار تشکیل شعبه ویژه رسیدگی به قاچاق در حوزه غذا و دارو برای تسریع در روند بررسی های این بخش شد."/>
  </head>
  <body>
    <article>
      <h1>مردم به استفاده از کالای داخلی تشویق شوند/ ضرورت تشکیل شعبه ویژه رسیدگی به قاچاق در حوزه غذا و دارو</h1>
      <h2>استاندار گیلان در جلسه کمیسیون مبارزه با قاچاق کالا و ارز:</h2>
      <address>
        <time datetime="2019-11-11T15:01:00+00:00">11 Nov 2019, 15:01</time>
      </address>
      <p>استاندار گیلان قاچاق را موجب به مخاطره افتادن امنیت اقتصادی دانست و با تاکید بر ضرورت تشویق مردم به استفاده از کالای داخلی، خواستار تشکیل شعبه ویژه رسیدگی به قاچاق در حوزه غذا و دارو برای تسریع در روند بررسی های این بخش شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.8deynews.com/">8دی</a>، ارسلان زارع استاندار گیلان پیش از ظهر امروز در جلسه کمیسیون مبارزه با قاچاق کالا و ارز با تبریک هفته وحدت اظهار کرد: نامگذاری هفته وحدت از سوی امام خمینی (ره) ،اقدامی ارزشمند برای اتحاد و همدلی مسلمانان بود.</p>
      <p>وی مهمترین عامل پیوند وحدت مسلمانان را سیره رسول اکرم (ص) خواند که در راستای استمرار رسالت پیامبران الهی بود و گفت: امام علی(ع) و امام صادق(ع) نیز مبنای زندگی و سیره خود را پیروی از حضرت رسول(ص) قرار دادند و آیینه تمام نمایی از انسانیت بودند.</p>
      <p>زارع افزود: در برخی شهرستان های گیلان اهل تسنن در کنار اهل تشیع با مسالمت زندگی می کنند و وحدت بین آنان الگویی برای مسلمانان ایران و جهان است.</p>
      <p>استاندار گیلان با بیان اینکه امروز دشمنان اسلام با تمام قوا در برابر وحدت مسلمانان و امنیت ایران ایستاده اند ،گفت: دشمنان تلاش می کنند که به بهانه های مختلف به ناآرام سازی ایران بپردازند که جنگ اقتصادی از دیگر مصادیق این سیاست ظالمانه است.</p>
      <p>وی ابلاغ سیاست های کلی اقتصاد مقاومتی از سوی مقام معظم رهبری با هدف پویاسازی و بهره گیری از توان داخلی را گامی در جهت تقویت خودباوری ملی دانست و بیان کرد: قاچاق پدیده ای شوم در اقتصاد است که خودکفایی داخلی را با مشکل مواجه می کند.</p>
      <p>نماینده عالی دولت در گیلان تصریح کرد: قاچاق کالا و ارز می تواند امنیت اقتصادی کشور را با به وجود آمدن مشاغل کاذب و به مخاطره افتادن فعالیت های مولد تحت تاثیر قرار دهد، از این رو رصد و پایش مستمر بازار برای مقابله با قاچاق کالا و ارز یک ضرورت است.</p>
      <p>وی تجهیز گمرکات انزلی و آستارا به سیستم های نوین کنترلی و کسب اطلاعات و اخبار دقیق در مورد نحوه فعالیت قاچاقچیان و استفاده از ظرفیت و توانمندی های مردمی را امری مهم دانست و اطلاع رسانی در خصوص عواقب قاچاق کالا و ارز و تشویق مردم برای استفاده از کالای داخلی را تلاشی در جهت جلوگیری از قاچاق کالا و ارز دانست.</p>
      <p>زارع با بیان اینکه خوشبختانه گیلان در کاهش میزان قاچاق کالا و ارز در سالجاری نسبت به مشابه سال قبل موفق بوده است،اظهار داشت: رسیدگی پرونده های مربوط به قاچاق کالا و ارز در استان به خوبی انجام می شود اما لازم است در حوزه غذا و دارو شعبه ویژه ای در جهت تسریع در روند بررسی ها تشکیل شود.</p>
      <p>استاندار گیلان ادامه داد: قاچاق کالا و ارز تنها پدیده منفی در اقتصاد نیست بلکه یک چالش جدی اجتماعی است،به همین سبب می توان از ظرفیت تشکل های مردم نهاد استفاده بهینه کرد.</p>
      <p>وی در پایان با بیان اینکه امروز توجه مردم به کالای داخلی جلب شده و بیش از پیش مورد استفاده آنان قرار می گیرد، بر لزوم کیفی سازی تولیدات از سوی صاحبان مشاغل و سرمایه تاکید کرد.</p>
      <p>انتهای پیام/</p>
    </article>
  </body>
</html>