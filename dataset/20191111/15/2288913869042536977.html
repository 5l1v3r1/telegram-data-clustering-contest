<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191111_04709885"/>
    <meta property="og:site_name" content="De Standaard"/>
    <meta property="article:published_time" content="2019-11-11T15:06:00+00:00"/>
    <meta property="og:title" content="Twee Belgen aangehouden in onderzoek naar financieren IS"/>
    <meta property="og:description" content="In het kader van een internationaal onderzoek naar terrorismefinanciering zijn zes verdachten aangehouden in België en Nederland. Volgens het Openbaar Mini..."/>
  </head>
  <body>
    <article>
      <h1>Twee Belgen aangehouden in onderzoek naar financieren IS</h1>
      <address>
        <time datetime="2019-11-11T15:06:00+00:00">11 Nov 2019, 15:06</time>
      </address>
      <p>
        <b>In het kader van een internationaal onderzoek naar terrorismefinanciering zijn zes verdachten aangehouden in België en Nederland. Volgens het Openbaar Ministerie in Nederland zouden zij in 2013 en 2014 in Turkije en Syrië geld hebben overhandigd aan IS-strijders of aan hen gelieerde personen.</b>
      </p>
      <p>Het geld zou zijn ingezameld door een stichting met als doel ‘hulp te bieden aan oorlogsslachtoffers’. Het vermoeden is dat de stichting in Nederland voor minimaal 200.000 euro aan donaties heeft opgehaald door middel van bijeenkomsten en benefieten.</p>
      <p>Meer dan 130.000 euro zou contant zijn opgenomen en door de verdachten naar Syrië zijn gebracht. Met de rest van het geld zouden de reizen zijn gefinancierd en een van de verdachten heeft vermoedelijk een deel van het geld overgemaakt naar een andere, aan hem gelieerde, stichting. Hij wordt daarom ook verdacht van verduistering.</p>
      <p>Afgelopen dinsdag werden drie mannen uit het midden van Nederland en twee mannen in België aangehouden. Woensdag is nog een zesde verdachte aangehouden, ook in de regio Midden-Nederland. </p>
      <p>Het onderzoek begon naar aanleiding van een ambtsbericht van de Nederlandse geheime dienst AIVD in het voorjaar van 2018. Bij de doorzoeking op elf adressen in Midden-Nederland en België zijn gegevensdragers en verschillende documenten en administratie in beslag genomen. Het Belgische federale parket verwijst voor meer informatie door naar het openbaar ministerie in Nederland. Daar klinkt het dat de twee verdachten in België zijn opgepakt voor verhoor, maar nadien weer vrijgelaten. Over hun precieze nationaliteit, of waar de twee verdachten precies zijn opgepakt in ons land, kan het OM in Nederland niets kwijt.<br/> </p>
    </article>
  </body>
</html>