<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/11/tourkika-mme-tzixantistis-egklwvismenos-ellinotourkika-synora"/>
    <meta property="og:site_name" content="euronews"/>
    <meta property="article:published_time" content="2019-11-11T15:41:54+00:00"/>
    <meta property="og:title" content="ΕΛΑΣ: Στην Τουρκία ο Αμερικανός που βρέθηκε στην νεκρή ζώνη"/>
    <meta property="og:description" content="Ανακοίνωση εξέδωσε η ΕΛΑΣ τονίζοντας πως ο συγκεκριμένος άνθρωπος βρίσκεται στην Τουρκία"/>
  </head>
  <body>
    <article>
      <h1>ΕΛΑΣ: Στην Τουρκία ο Αμερικανός που βρέθηκε στην νεκρή ζώνη</h1>
      <address><time datetime="2019-11-11T15:41:54+00:00">11 Nov 2019, 15:41</time> by <a rel="author">euronews </a></address>
      <figure>
        <img src="https://static.euronews.com/articles/stories/04/29/39/02/773x435_cmsv2_0c3ad90d-428c-5aba-83e9-4556240bc602-4293902.jpg"/>
      </figure>
      <p>Ανακοίνωση για το περιστατικό στον Έβρο, με το φερόμενο από τουρκικά ΜΜΕ ως τζιχαντιστή εξέδωσε η Ελληνική Αστυνομία.</p>
      <p>Σύμφωνα με την ΕΛΑΣ, ο Αμερικανός υπήκοος αραβικής καταγωγής έφτασε στον συνοριακό σταθμό στις Καστανιές Έβρου συνοδευόμενος από Τούρκους αστυνομικούς, οι οποίοι ζήτησαν να εισέλθει στην Ελλάδα, επικαλούμενοι ότι είχε συλληφθεί γιατί είχε υπερβεί τις δικαιούμενες ημέρες παραμονής του στην Τουρκία.</p>
      <p>Ο Αμερικανός επέστρεψε στην Τουρκία συνοδεία των αστυνομικών, αφού δήλωσε ότι δεν επιθυμεί να εισέλθει στην Ελλάδα, ενώ από έλεγχο που διενεργήθηκε σε βάσεις δεδομένων ελληνικών και συνεργαζόμενων χωρών, δεν προέκυψε τίποτα σε βάρος του.</p>
      <p>Αργότερα το απόγευμα της Δευτέρας, ο συγκεκριμένος άνδρας, αναφέρει η ΕΛΑΣ, επανήλθε εκ νέου, μόνος του, στον ίδιο συνοριακό σταθμό και ζήτησε να εισέλθει στην Ελλάδα.</p>
      <p>Οι ελληνικές Αρχές δεν του επέτρεψαν την είσοδο και σφράγισαν το διαβατήριό του. Κατόπιν τούτου επέστρεψε στην Τουρκία.</p>
      <h3>Τουρκικά ΜΜΕ: Τζιχαντιστής εγκλωβισμένος στα ελληνοτουρκικά σύνορα</h3>
      <p>Σύμφωνα με τα όσα μετέδιδαν τα τουρκικά ΜΜΕ, στην ουδέτερη ζώνη μεταξύ των ελληνοτουρκικών συνόρων βρέθηκε την Δευτέρα Τζιχαντιστής, ο οποίος, όπως ανέφεραν, συνελήφθη κατά την επιχείρηση του Τουρκικού στρατού στην Βόρεια Συρία και απελάθηκε από τον συνοριακό σταθμό του Pazarkule στην Αδριανούπολη, μετά την απόφαση της τουρκικής κυβέρνησης <a href="https://gr.euronews.com/2019/11/11/iagkira-ksekina-ton-epanapatrismo-tzixantiston">να εκδοθούν στις χώρες τους οι συλληφθέντες τζιχαντιστές</a>.</p>
      <p>Σύμφωνα με τις ίδιες πηγές, πρόκειται για αμερικανό, μέλος της οργάνωσης Ισλαμικό Κράτος, ο οποίος δεν έγινε δεκτός από την ελληνική πλευρά και δεν μπορούσε να επιστρέψει ούτε στην τουρκική, με αποτέλεσμα να παραμένει εγκλωβισμένος στην ουδέτερη ζώνη.</p>
      <p>Η Τουρκία ξεκίνησε το πρωί της Δευτέρας των επαναπατρισμό συλληφθέντων μελών του ΙΚΙ, με τον εκπρόσωπο Τύπου του υπουργείου Εσωτερικών να δηλώνει το πρωί πως ένας Αμερικανός τζιχανιστής έχει επαναπατριστεί και ότι επρόκειτο να ακολουθήσουν τις επόμενες ώρες άλλοι επτά Γερμανοί.</p>
      <p>Ο πρόεδρος Ταγίπ Ερντογάν δήλωσε την Παρασκευή ότι στις τουρκικές φυλακές κρατούνται 1.201 μέλη του Ισλαμικού Κράτους, ενώ η Τουρκία έχει συλλάβει 287 ενόπλους στη Συρία.</p>
    </article>
  </body>
</html>