<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/politics/stratigiki-synergasia-elladas-kinas-ti-provlepei-i-koini-diakiryksi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T15:33:39+00:00"/>
    <meta property="og:title" content="Στρατηγική συνεργασία Ελλάδας – Κίνας: Τι προβλέπει η Κοινή Διακήρυξη"/>
    <meta property="og:description" content="Σε συμφωνία σε σειρά θεμάτων κατέληξε η συνάντηση που είχε ο έλληνας Πρωθυπουργός με τον Πρόεδρο της Λαϊκής Δημοκρατίας της Κίνας"/>
  </head>
  <body>
    <article>
      <h1>Στρατηγική συνεργασία Ελλάδας – Κίνας: Τι προβλέπει η Κοινή Διακήρυξη</h1>
      <h2>Σε συμφωνία σε σειρά θεμάτων κατέληξε η συνάντηση που είχε ο έλληνας Πρωθυπουργός με τον Πρόεδρο της Λαϊκής Δημοκρατίας της Κίνας</h2>
      <address><time datetime="2019-11-11T15:33:39+00:00">11 Nov 2019, 15:33</time> by <a rel="author">ΤοΒΗΜΑ Team</a></address>
      <p>Σε συμφωνία σε σειρά θεμάτων κατέληξε η συνάντηση που είχε ο πρωθυπουργός Κυριάκος Μητσοτάκης με τον Πρόεδρο της Λαϊκής Δημοκρατίας της Κίνας, Σι Τζινπίνγκ.</p>
      <p>Σύμφωνα με κοινή διακήρυξη που δόθηκε στη δημοσιότητα:</p>
      <p>
        <a href="https://www.in.gr/2019/11/11/politics/kommata/o-syriza-vgainei-ksana-stous-dromous-aformi-ta-epeisodia-stin-asoee/">Ο ΣΥΡΙΖΑ βγαίνει ξανά στους δρόμους με αφορμή τα επεισόδια στην ΑΣΟΕΕ</a>
      </p>
      <p>– Οι δύο πλευρές συμφώνησαν ότι οι ελληνο-κινεζικές σχέσεις έχουν σημειώσει σημαντική πρόοδο από τη σύναψη των διπλωματικών σχέσεων 47 χρόνια πριν. Η εμβάθυνση της ελληνο-κινεζικής ολοκληρωμένης στρατηγικής συνεργασίας, που υπηρετεί τα θεμελιώδη συμφέροντα των δύο χωρών και των λαών τους, και θα ευνοήσει τη διατήρηση της διεθνούς ειρήνης και σταθερότητας, καθώς και την προώθηση της παγκόσμιας ανάπτυξης και ευημερίας.</p>
      <p>– Οι δυο πλευρές συμφώνησαν ότι οι στενές επαφές μεταξύ των ηγετών των δυο χωρών διαδραματίζουν ένα σημαντικό καθοδηγητικό ρόλο στην προώθηση της ανάπτυξης των διμερών σχέσεων. Οι δυο πλευρές δεσμεύονται να εμβαθύνουν και να ενισχύσουν την συνεργασία τους βάσει της σημαντικής ομοφωνίας στην οποία κατέληξαν οι ηγέτες των δυο χωρών. Τα υπουργεία Εξωτερικών των δυο χωρών θα ενισχύσουν περαιτέρω τις μεταξύ τους πολιτικές διαβουλεύσεις σύμφωνα με το Πρωτόκολλο για τις Πολιτικές Διαβουλεύσεις που υπεγράφη μεταξύ των ανωτέρω υπουργείων τον Φεβρουάριο του 2000.</p>
      <p>– Οι δυο πλευρές επαναβεβαίωσαν το σεβασμό τους στην κυριαρχία και την εδαφική ακεραιότητα αμφότερων, καθώς και την αμοιβαία κατανόηση και στήριξη για θέματα που αφορούν θεμελιώδη συμφέροντα και βασικές ανησυχίες εκάστου μέρους. Η Ελλάδα επαναβεβαίωσε τη δέσμευσή της στην αρχή της «μίας Κίνας», το σεβασμό της για την κυριαρχία και εδαφική ακεραιότητα της Κίνας, καθώς και τη στήριξή της για το ενιαίο της Κίνας. Η Κίνα αναγνώρισε τον εποικοδομητικό ρόλο της Ελλάδας στην προώθηση της σταθερότητας, της ασφάλειας και της ευημερίας στην Νοτιοανατολική Ευρώπη, τη Μεσόγειο και τα Βαλκάνια.</p>
      <p>Η Κίνα επανέλαβε την υποστήριξή της στη διαδικασία της Ευρωπαϊκής Ολοκλήρωσης και αναγνωρίζει το σημαντικό ρόλο της Ελλάδας στην προώθηση της συνεργασίας ΕΕ-Κίνας.</p>
      <p>– Οι δυο πλευρές επαναβεβαίωσαν τη στήριξή τους στην πολυμέρεια και σε ένα διεθνές σύστημα βασισμένο στο διεθνές δίκαιο, με τα Ηνωμένα Έθνη στον πυρήνα του. Περαιτέρω, επανέλαβαν την δέσμευσή τους στους σκοπούς και τις αρχές του Χάρτη των Ηνωμένων Εθνών και του διεθνούς δικαίου. Επίσης, επαναβεβαιώνουν το σεβασμό τους στα διεθνώς αναγνωρισμένα πρότυπα των διεθνών σχέσεων.</p>
      <figure>
        <img src="https://www.in.gr/wp-content/uploads/2019/11/20191111100559_img_91791573465387-600x400.jpg"/>
      </figure>
      <p>Οι δυο πλευρές θα ενισχύσουν το συντονισμό τους και τη συνεργασία τους στα Ηνωμένα Έθνη και σε άλλους διεθνείς οργανισμούς και θα εργαστούν με στόχο να εγκαινιάσουν μια νέα εποχή διεθνών σχέσεων, βασισμένη στον αμοιβαίο σεβασμό, σε όρους ισοτιμίας, στη δικαιοσύνη, και στην αμοιβαία επωφελή συνεργασία.<br/>Ελλάδα και Κίνα αποδίδουν σημασία στη βιώσιμη θαλάσσια ανάπτυξη. Οι δυο πλευρές είναι πρόθυμες να αναπτύξουν ακόμη περισσότερο τις συνεργασίες στο θαλάσσιο τομέα και να επαναβεβαιώσουν τη δέσμευσή τους στο διεθνές δίκαιο, συμπεριλαμβανομένης της Σύμβασης των Ηνωμένων Εθνών για το Δίκαιο της Θάλασσας (UNCLOS).</p>
      <p>– Οι δυο πλευρές συμφώνησαν να προάγουν την εξωστρέφεια και τη συμμετοχικότητα με σκοπό την οικοδόμηση μια ανοιχτής παγκόσμιας οικονομίας, να αντιταχθούν σε κάθε είδους προστατευτισμό και μονομέρεια, να στηρίξουν από κοινού ένα πολυμερές εμπορικό σύστημα με επίκεντρό του τον ΠΟΕ, να προωθήσουν τη φιλελευθεροποίηση και διευκόλυνση του εμπορίου και των επενδύσεων και να κάνουν την οικονομική παγκοσμιοποίηση περισσότερο ανοιχτή, συμπεριληπτική, ισορροπημένη και επωφελή για όλους.</p>
      <p>– Οι δυο πλευρές θα εργαστούν από κοινού με στόχο την προαγωγή και την εμβάθυνση της συνολικής στρατηγικής συνεργασίας ΕΕ-Κίνας καθώς και τη σφυρηλάτηση συνεργειών για την ειρήνη, την ανάπτυξη, τη μεταρρύθμιση και τον πολιτισμό. Αμφότερες πλευρές συμφώνησαν ότι η συνεργασία μεταξύ της Κίνας και των Χωρών της Κεντρικής και Ανατολικής Ευρώπης (XKAE/Πρωτοβουλία 17+1) αποτελεί επωφελές συμπλήρωμα στις σχέσεις ΕΕ-Κίνας. Η Ελλάδα εκτιμά τη συμμετοχή της στο μηχανισμό συνεργασίας 17+1 και είναι έτοιμη να διαδραματίσει έναν εποικοδομητικό ρόλο στο πλαίσιο του εν λόγω μηχανισμού με στόχο την περαιτέρω προώθηση της συνεργασίας ΧΚΑΕ-Κίνας.</p>
      <p>– Οι δυο πλευρές θα εφαρμόσουν το Μνημόνιο Κατανόησης για τη Συνεργασία στο πλαίσιο της Οικονομικής Ζώνης του Δρόμου του Μεταξιού και της Πρωτοβουλίας του Θαλασσίου Δρόμου του Μεταξιού του 21ου αιώνα, μέσω συνεργατικών έργων, όπως στο Λιμένα Πειραιώς, και μέσα από την υλοποίηση του Πλαισίου Συνεργασίας 2020-2022 σε καίριους τομείς, που υπεγράφη μεταξύ της Επιτροπής Εθνικής Ανάπτυξης και Μεταρρύθμισης της Κίνας και του υπουργείου Ανάπτυξης και Επενδύσεων της Ελλάδας το 2019.</p>
      <p>Οι δυο πλευρές θα ενδυναμώσουν την τελωνειακή συνεργασία σε θέματα εμπορικής διευκόλυνσης και ασφάλειας, τόσο διμερώς όσο και στο πλαίσιο της Σινο-Ευρωπαϊκής Χερσαίας και Θαλάσσιας Ταχείας Γραμμής (China-Europe Land-Sea Express Line).</p>
      <figure>
        <img src="https://www.in.gr/wp-content/uploads/2019/11/mm_076571573464412-600x400.jpg"/>
      </figure>
      <p>Η Κίνα καλωσορίζει και εκτιμά την απόφαση της Ελλάδας να ιδρύσει Γενικό Προξενείο στο Τσενγκτού της Περιφέρειας Σετσουάν. Οι δύο πλευρές είναι πρόθυμες να ενθαρρύνουν και να στηρίξουν ευρωπαϊκές και κινεζικές αεροπορικές εταιρείες για την έναρξη περισσότερων αεροπορικών συνδέσεων μεταξύ Ελλάδας και Κίνας.</p>
      <p>– Οι δύο πλευρές θα καταβάλουν προσπάθειες για την ανάπτυξη και ενδυνάμωση της οικονομικής και τεχνικής συνεργασίας, ακολουθώντας τους δικούς τους νόμους και κανονισμούς, τις διεθνείς υποχρεώσεις τους και τις ποικίλες συμφωνίες μεταξύ Κίνας και ΕΕ, ενεργώντας βάσει της αρχής του αμοιβαίου συμφέροντος και χρησιμοποιώντας πλήρως τους μηχανισμούς διαλόγου και διαβουλεύσεων, όπως την Κοινή Επιτροπή Οικονομίας και Εμπορίου Ελλάδας-Κίνας.</p>
      <p>– Οι δύο πλευρές επιθυμούν να εμβαθύνουν τη διμερή συνεργασία σε τομείς όπως η αγροτική πολιτική, η έρευνα και η ασφάλεια των τροφίμων, να διευκολύνουν το εμπόριο αγρο-διατροφικών προϊόντων, μέσω της επιτάχυνσης των σχετικών διαδικασιών, καθώς και να προωθήσουν τις εξαγωγές ελληνικών ποιοτικών αγροτικών προϊόντων που πληρούν τις κινεζικές απαιτήσεις.</p>
      <p>– Οι δύο πλευρές, επ’ ευκαιρία της 40ής επετείου από τη σύναψη της συμφωνίας περί επιστημονικής και τεχνολογικής συνεργασίας, θα εμβαθύνουν συνολικά τη συνεργασία τους στον τομέα της επιστήμης, της τεχνολογικής καινοτομίας και ανταλλαγής προσωπικού, με σκοπό το συντονισμό των στρατηγικών τους στην επιστήμη και την καινοτομία, στο πλαίσιο της Κοινής Επιτροπής για την Επιστημονική και Τεχνολογική Συνεργασία, της Πρωτοβουλίας «Μία Ζώνη-Ένας Δρόμος» (Belt and Road Initiative/BRI), του Πλαισίου Συνεργασίας για την Επιστήμη, την Τεχνολογία και την Καινοτομία. Σε αυτό το πλαίσιο, οι δύο πλευρές θα στηρίξουν από κοινού χρηματοδοτούμενα ερευνητικά προγράμματα, κοινά εργαστήρια, τη συνεργασία μεταξύ επιστημονικών πάρκων, τη μεταφορά τεχνολογίας και θα εργαστούν μαζί για την εφαρμογή του Εκτελεστικού Προγράμματος για την «Συνεργασία στον τομέα της Έρευνας και της Τεχνολογίας Ελλάδας-Κίνας, 2019-2021».</p>
      <p>– Οι δύο πλευρές θα ενισχύσουν τη συνεργασία τους στον τομέα του χωροταξικού σχεδιασμού, της προστασίας και αποκατάστασης του περιβάλλοντος, της θαλάσσιας οικονομίας, της συνολικής θαλάσσιας διαχείρισης και της βασικής θαλάσσιας έρευνας.</p>
      <p>– Οι δύο πλευρές συμφώνησαν ότι η Ελλάδα και η Κίνα, δύο από τα σημαντικότερα λίκνα του πολιτισμού στην ιστορία της ανθρωπότητας, πρέπει να εμβαθύνουν τη συνεργασία τους στους τομείς της πολιτιστικής κληρονομιάς, της αρχαιολογίας, της τέχνης, της εκπαίδευσης και του τουρισμού, να βελτιώσουν τις επαφές μεταξύ των λαών τους και τους ποικίλους δεσμούς τους σε μη κυβερνητικό επίπεδο, καθώς και να εργαστούν για την περαιτέρω εμπέδωση της παραδοσιακής φιλίας και της αμοιβαίας κατανόησης μεταξύ των δύο λαών. Οι δύο πλευρές είναι έτοιμες να εξετάσουν θετικά δραστηριότητες, όπως τη διοργάνωση Έτους Πολιτισμού και Τουρισμού στην Ελλάδα και την Κίνα το 2021.</p>
      <p>– Οι δύο πλευρές συμφώνησαν, επίσης, τη σταθερή ενίσχυση της συνεργασίας τους στον τουρισμό, μέσω της προώθησης του ελληνικού πολιτισμού στην Κίνα και του κινεζικού πολιτισμού στην Ελλάδα.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/11/politics/mitsotakis-tzinpingk-sto-limani-tis-cosco/"/>
        <a href="https://www.tovima.gr/2019/11/11/politics/anafora-mitsotaki-sta-glypta-tou-parthenona-mprosta-ston-kinezo-proedro/"/>
        <a href="https://www.tovima.gr/2019/11/11/finance/daneio-140-ekat-eyro-gia-erga-pou-tha-metamorfosoun-to-limani-tou-peiraia/"/>
        <a href="https://www.tovima.gr/2019/11/11/finance/periexomeno-kai-stoxoi-tou-aeroporikou-mnimoniou-katanoisis-elladas-kinas/"/>
        <a href="https://www.tovima.gr/2019/11/11/finance/si-tzinpingk-mitsotakis-koinos-stoxos-o-peiraias-na-ginei-to-megalytero-limani-tis-eyropis/"/>
        <a href="https://www.tovima.gr/2019/11/11/politics/diloseis-mitsotaki-si-tzinpingk-sto-maksimou-live/"/>
        <a href="https://www.tovima.gr/2019/11/11/politics/si-tzinpingk-ellada-kina-klironomoi-dyo-megalon-politismon/"/>
        <a href="https://www.tovima.gr/2019/11/11/politics/sto-proedriko-megaro-o-kinezos-proedros-live/"/>
        <a href="https://www.tovima.gr/2019/11/11/society/pkykloforiakes-rythmiseis-sto-kentro-tis-athinas-fernei-o-kinezos-proedros/"/>
        <a href="https://www.tovima.gr/2019/11/11/politics/i-apovasi-ton-kinezon-oi-16-megales-symfonies-gia-trapezes-limania-dei-tourismo/"/>
      </related>
    </article>
  </body>
</html>