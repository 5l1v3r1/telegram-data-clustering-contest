<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460036/%E0%A6%95%E0%A7%8D%E0%A6%AF%E0%A6%BE%E0%A6%B0%E0%A6%BF%E0%A7%9F%E0%A6%BE%E0%A6%B0-%E0%A6%B8%E0%A7%87%E0%A6%B0%E0%A6%BE-%E0%A6%AC%E0%A7%8B%E0%A6%B2%E0%A6%BF%E0%A6%82%E0%A7%9F%E0%A7%87-%E0%A6%B0%E0%A7%81%E0%A6%AC%E0%A7%87%E0%A6%B2%E0%A7%87%E0%A6%B0-%E0%A7%AD-%E0%A6%89%E0%A6%87%E0%A6%95%E0%A7%87%E0%A6%9F"/>
    <meta property="og:site_name" content="Daily Janakantha"/>
    <meta property="article:published_time" content="2019-11-11T15:13:00+00:00"/>
    <meta property="og:title" content="ক্যারিয়ার সেরা বোলিংয়ে রুবেলের ৭ উইকেট"/>
    <meta property="og:description" content="অনলাইন ডেস্ক ॥ রঙিন পোশাকে বল হাতে যতটা উজ্জ্বল, সাদা পোশাকে ততটাই বিবর্ণ রুবেল হোসেন। প্রথম শ্রেণির ক্রিকেট বা টেস্ট ম্যাচ, রেকর্ড ভালো নয় কোথাও। সেই রুবেল জ্বলে উঠলেন সাদা পোশাক আর লাল বলে। জাতীয় লিগের ম্যাচে আগুন ঝরা বোলিংয়ে ৭ উইকেট নিয়েছেন ভারত সফরের ..."/>
  </head>
  <body>
    <article>
      <h1>ক্যারিয়ার সেরা বোলিংয়ে রুবেলের ৭ উইকেট</h1>
      <address>
        <time datetime="2019-11-11T15:13:00+00:00">11 Nov 2019, 15:13</time>
      </address>
      <figure>
        <img src="http://www.dailyjanakantha.com/files/201911/1573488673_34.jpg"/>
      </figure>
      <p>অনলাইন ডেস্ক ॥ রঙিন পোশাকে বল হাতে যতটা উজ্জ্বল, সাদা পোশাকে ততটাই বিবর্ণ রুবেল হোসেন। প্রথম শ্রেণির ক্রিকেট বা টেস্ট ম্যাচ, রেকর্ড ভালো নয় কোথাও। সেই রুবেল জ্বলে উঠলেন সাদা পোশাক আর লাল বলে। জাতীয় লিগের ম্যাচে আগুন ঝরা বোলিংয়ে ৭ উইকেট নিয়েছেন ভারত সফরের দলে সুযোগ না পাওয়া পেসার।</p>
      <p>জাতীয় লিগের প্রথম স্তরে খুলনার হয়ে রাজশাহীর বিপক্ষে সোমবার এই বিধ্বংসী পারফরম্যান্স দেখিয়েছেন রুবেল। মিরপুর শের-ই-বাংলা স্টেডিয়ামের উইকেটে আছে বেশ ঘাসের ছোঁয়া। খানিকটা আর্দ্রতা ছিল। কন্ডিশন একটু স্যাঁতস্যাঁতে। সবকিছু পক্ষে পেয়ে রুবেলও বোলিং করেছেন দুর্দান্ত। নিয়েছেন ৫১ রানে ৭ উইকেট।</p>
      <p>প্রথম শ্রেণির ক্যারিয়ারে এটি তার সেরা বোলিং। আগের সেরা ছিল ২০১৭ সালে দক্ষিণাঞ্চলের হয়ে পূর্বাঞ্চলের বিপক্ষে ২২ রানে ৫ উইকেট।</p>
      <p>ম্যাচে নিজের প্রথম স্পেলে ৩ ওভারে ১৮ রান দিয়ে উইকেটশূন্য ছিলেন রুবেল। রাজশাহী পেয়েছিল ৩৯ রানের উদ্বোধনী জুটি।</p>
      <p>সোমবার সকালে অভিষেক মিত্রকে ফিরিয়ে রুবেলের শিকার শুরু। ৬ ওভারের ওই স্পেলে পরে ফিরিয়ে দেন রাজশাহীর আরেক ওপেনার ৪৩ রান করা মিজানুর রহমানকেও।</p>
      <p>এরপর তিনে নামা জুনায়েদ সিদ্দিককে ফেরান জিয়াউর রহমান। বাঁহাতি স্পিনার আব্দুর রাজ্জাক মিডল অর্ডারে নেন ফরহাদ হোসেন ও শাকির হোসেনের উইকেটের। এরপর শুধুই রুবেল। একাই ধসিয়ে দিয়েছেন বাকি ব্যাটিং লাইন আপ।</p>
      <p>নতুন স্পেলের প্রথম বলেই সাব্বির রহমানকে ফিরিয়ে ধ্বংসযজ্ঞের শুরু। নিয়েছেন একের পর এক উইকেট। লাঞ্চের ঠিক আগে ফরহাদ রেজাকে ফিরিয়ে পূর্ণ করেছেন ৫ উইকেট। লাঞ্চের পরও চালিয়ে গেছেন তোপ। গুটিয়ে দিয়েছেন রাজশাহীকে।</p>
      <p>লাঞ্চের আগে ও পরে মিলিয়ে দুর্দান্ত এই স্পেলে তার বোলিং ফিগার ছিল ৮.৪-৩-২০-৫!</p>
      <p>সাদা পোশাকে রুবেলের এই সাফল্য বিরল। বাংলাদেশের উইকেট ও কন্ডিশনে পেসারদের কাজ যদিও কঠিন, সেসব বিবেচনায়ও নিয়েও তার রেকর্ড ভীষণ সাদামাটা। ৫৭তম প্রথম শ্রেণির ম্যাচ চলছে তার,এই ৭ উইকেটের পর এখনও উইকেট মোটে ৯৩টি। ৫ উইকেটের স্বাদ পেলেন মাত্র ৪ বার।</p>
      <p>বাংলাদেশের হয়ে ২৬ টেস্ট খেলে উইকেট নিয়েছেন কেবল ৩৩টি। ১০টির বেশি উইকেট আছে, এমন বোলারদের মধ্যে টেস্ট ইতিহাসের সবচেয়ে বাজে বোলিং গড় রুবেলের (৮০.৩৩)। জাতীয় লিগের এই পারফরম্যান্স তার জন্য হতে পারে নতুন কিছুর প্রেরণা।</p>
    </article>
  </body>
</html>