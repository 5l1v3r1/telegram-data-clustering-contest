<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/nabu-rozsliduye-nanesennya-minoboroni-zbitkiv-derzhavi-329222_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T15:19:00+00:00"/>
    <meta property="og:title" content="НАБУ розслідуватиме нанесення Міноборони збитків державі при покупці засобів зв'язку"/>
    <meta property="og:description" content="Сума збитків перевищує 170 млн грн."/>
  </head>
  <body>
    <article>
      <h1>НАБУ розслідуватиме нанесення Міноборони збитків державі при покупці засобів зв'язку</h1>
      <h2>Сума збитків перевищує 170 млн грн.</h2>
      <address>
        <time datetime="2019-11-11T15:19:00+00:00">11 Nov 2019, 15:19</time>
      </address>
      <p>Головна військова прокуратура України зареєструвала нанесення Міністерством оборони України збитків на суму 173 млн грн в 2017 році.</p>
      <p>"За версією слідства, працівники Міноборони в 2017 році при закупівлі засобів зв'язку іноземного виробництва для потреб оборони в контракті не передбачили обов'язкової умови щодо одержання Україною відповідних компенсацій (офсетного договору) на загальну суму понад 173 млн грн", - повідомляє <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=260945">пресслужба</a> Генпрокуратури України.</p>
      <p>В ГПУ припускають, що посадові особи Міноборони діяли всупереч інтересам держави, з метою отримання неправомірної вигоди.</p>
      <p>Зазначається, що прокуратура вже зареєструвала кримінальне провадження за ознаками злочину, передбаченого ч. 2 ст. 364 (зловживання владою або службовим становищем) Кримінального кодексу України. Досудове розслідування у цьому кримінальному провадженні доручено Національному антикорупційному бюро України.</p>
      <p>Зазначені дії є порушенням вимог Закону України "Про державне оборонне замовлення" та Порядку укладення компенсаційних (офсетних) договорів та видів компенсацій, що можуть надаватися за цими договорами, затвердженого постановою Кабінету Міністрів України.</p>
      <p>Нагадаємо, у 2014-2016 роках Генеральним штабом Збройних сил України була проведена робота з визначення основних типів необхідних ЗСУ засобів УКХ-зв'язку, включно з відповідними випробуваннями. Після тривалого тестування постачальником була обрана турецька компанія Aselsan, офіційним листом поінформували міністра національної оборони Туреччини Фікрі Ішика.</p>
      <p>У прийнятого рішення були солідні технічні обґрунтування та вигідні умови кредитування проекту. Тим не менш, другий учасник попереднього відбору, <b><a href="https://dt.ua/UKRAINE/izrayil-zmushuye-kiyiv-provesti-novi-viprobuvannya-neobhidnih-zsu-zasobiv-zv-yazku-nezvazhayuchi-na-vibir-viyskovih-na-korist-tureckogo-postachalnika-242313_.html">ізраїльська компанія Elbit Systems, наполягала на проведенні повторних випробувань</a></b>, на підставі яких Україна повинна була зробити остаточний вибір між продукцією ізраїльських і турецьких постачальників. У жовтні 2017 року Україна та Туреччина все ж підписали нову угоду про закупівлі у Aselsan засобів зв'язку для ЗСУ.</p>
      <p>Детальніше про проблеми забезпечення ЗСУ та інших збройних формувань держави сучасними засобами зв'язку <b><a href="https://dt.ua/internal/rozhitani-nervi-armiyi-chomu-na-chetvertomu-roci-viyni-zsu-yak-i-ranishe-ne-zabezpecheni-suchasnoyu-zahischenoyu-sistemoyu-zv-yazku-242255_.html">читайте в статті Валентина Бадрака "Розхитані "нерви" армії. Чому на четвертому році війни ЗСУ як і раніше не забезпечені сучасною захищеною системою зв'язку"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>