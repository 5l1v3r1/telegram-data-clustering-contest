<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639496/%D8%A7%D8%B1%D8%AA%D8%B4-%D8%B3%D9%88%D8%B1%DB%8C%D9%87-%D8%A8%D8%A7%DB%8C%D8%AF-%D8%B3%D8%B1%DB%8C%D8%B9%D8%A7%D9%8B-%D8%A8%D8%B1-%D8%B3%D8%B1%D8%A7%D8%B3%D8%B1-%D8%AE%D8%A7%DA%A9-%D8%A7%DB%8C%D9%86-%DA%A9%D8%B4%D9%88%D8%B1-%DA%A9%D9%86%D8%AA%D8%B1%D9%84-%DB%8C%D8%A7%D8%A8%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T21:36:00+00:00"/>
    <meta property="og:title" content="ارتش سوریه باید سریعاً بر سراسر خاک این کشور کنترل یابد"/>
    <meta property="og:description" content="وزیر خارجه روسیه با انتقاد از تغییر زیگزاگی سیاست آمریکا در قبال سوریه که تنها باعث تحریکات جدایی طلبانه می‌شود، تأکید کرد که تنها کنترل سریع ارتش ..."/>
  </head>
  <body>
    <article>
      <h1>
        <a href="https://www.bultannews.com/fa/news/639496/%D8%A7%D8%B1%D8%AA%D8%B4-%D8%B3%D9%88%D8%B1%DB%8C%D9%87-%D8%A8%D8%A7%DB%8C%D8%AF-%D8%B3%D8%B1%DB%8C%D8%B9%D8%A7%D9%8B-%D8%A8%D8%B1-%D8%B3%D8%B1%D8%A7%D8%B3%D8%B1-%D8%AE%D8%A7%DA%A9-%D8%A7%DB%8C%D9%86-%DA%A9%D8%B4%D9%88%D8%B1-%DA%A9%D9%86%D8%AA%D8%B1%D9%84-%DB%8C%D8%A7%D8%A8%D8%AF">ارتش سوریه باید سریعاً بر سراسر خاک این کشور کنترل یابد</a>
      </h1>
      <h2>وزیر خارجه روسیه با انتقاد از تغییر زیگزاگی سیاست آمریکا در قبال سوریه که تنها باعث تحریکات جدایی طلبانه می‌شود، تأکید کرد که تنها کنترل سریع ارتش ...</h2>
      <address><time datetime="2019-11-11T21:36:00+00:00">11 Nov 2019, 21:36</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، "سرگئی لاوروف" وزیر امور خارجه <b>روسیه</b> در کنفرانس مطبوعاتی در پایان <b>مذاکرات</b> امروز (دوشنبه) خود با "سهراب مناتساکیان" وزیر خارجه ارمنستان در ایروان، اعلام کرد، مقامات مسکو اصرار دارند که ارتش سوریه باید هر چه سریع‌تر و بصورت عملیاتی سراسر خاک این کشور را تحت کنترل خود درآورد.</p>
      <p>لاورو با اعتراف به اینکه هنوز چنین موفقیتی به خاطر تغییرات زیگزاگ گونه سیاست آمریکا در سوریه، حاصل نشده است، افزود: «با توجه به اقداماتی که ایالات متحده در مناطق شمال سوریه انجام می‌دهد، مسلماً تلاش آنها برای غارت بخش بیشتری از خاک جمهوری عربی سوریه و تحت کنترل درآوردن میادین نفتی این کشور، کاملاً غیرقانونی و غیرقابل قبول است.»</p>
      <p>وزیر خارجه روسیه تاکید کرد: «این اقدامات هیچ نتیجه خوبی برای حل و فصل اوضاع سوریه نخواهد داشت و تنها عامل مضاعف تحریک آمیز جدی برای جداسازی بخش‌هایی از خاک این کشور است. ما اصرار داریم که ارتش سوریه هر چه سریعتر سراسر خاک این کشور را تحت کنترل خود درآورد. تنها چنین شرایطی می‌تواند باعث به پایان رسیدن قابل اطمینان تروریسم شده و همه مسائل مربوط به حل و فصل سیاسی اوضاع در این کشور را حل و فصل کند.»</p>
      <p>در حل و فصل مناقشه قره باغ کوهستانی، دیدگاه مردم این منطقه باید در نظر گرفته شود</p>
      <p>سرگئی لاوروف در این کنفرانس مطبوعاتی همچنین اعلام کرد که دست یابی به توافقی درباره حل و فصل مناقشه قره باغ کوهستانی، بدون جلب موافقت مردم ساکن این منطقه غیرممکن خواهد بود.</p>
      <p>وزیر خارجه روسیه در پاسخ به سئوالی در این باره که مسکو چه برخوردی با پیشنهاد بازگشت پشت میز مذاکره بعنوان یکی از شرکت کنندگان اصلی در حل و فصل مناقشه قره باغ کوهستانی دارد، پاسخ داد: «این خود طرفین این مناقشه هستند که باید یه توافق رسیده و ترکیب شرکت کنندگان در مذاکرات را مشخص کنند. در مراحل اولیه رایزنی‌ها و مذاکرات بعدی درباره حل و فصل مناقشه، زمانی که درگیریهای نظامی متوقف شد، قره باغ کوهستانی یکی از شرکت کنندگان در توافقات و مذاکرات مربوط بود که بعد از برقراری آتش‌بس آغاز شد. در یکی از مراحل، یکی از رهبران سابق ارمنستان تصمیم گرفت که ایروان حافظ منافع قره باغ کوهستانی باشد.»</p>
      <p>لاوروف تاکید کرد: «ما بعنوان یکی از شرکت کنندگان گروه نمایندگان در این روند، تنها خواستار پیشرفت این مذاکرات با هدف دست یابی به توافق کلی طرفین مناقشه هستیم و این مسئله برای همه روشن است که بدون موافقت ملت قره باغ کوهستانی، هیچ توافقی نمی تواند شکل بگیرد. ارمنستان صرفاً نمی تواند از آنها حمایت کند.»</p>
      <p>وزیر خارجه روسیه در پاسخ به سئوال دیگری اعلام کرد که گفت وگوها درباره امضای تفاهم‌نامه‌ای برای دسترسی متخصصان روسی به آزمایشگاه‌های میکروبی در جمهوری ارمنستان به پایان رسیده و مسکو امیدوار است که این سند هرچه سریعتر امضاء شود. به گفته وی، این مسئله امکانات مضاعفی برای مشارکت دو کشور در زمینه امنیت میکروبی بوجود خواهد آورد و تماس‌ها با همسایگان و شرکای ما در این باره، بخش مهمی از دستورکار مسائل امنیتی در منطقه است.</p>
      <p>لاوروف یادآور شد: «ما سالهای زیادی تلاش کردیم تا چنین مکانیزمی ایجاد شود، ولی متاسفانه همتایان آمریکایی ترجیح می‌دادند تا چنین توافقاتی بین روسیه و کشورهای همسایه صورت نگیرد و این آزمایشات تحت کنترل کارشناسان آمریکایی قرار داشته باشند.»</p>
      <p>وی افزود: «ما علاقه مندیم تا در این عرصه با شرکای خود، از جمله در ارمنستان همکاری نزدیکی داشته باشیم و اقدامات در این زمینه کاملاً شفاف و برای همه قابل درک باشد. و امروز بالاخره چنین تفاهم‌نامه‌ای تهیه شد.»</p>
      <p>وزیر خارجه ارمنستان نیز به نوبه خویش تاکید کرد که امنیت میکروبی یمی از اولویت‌های مقامات ایروان است و این موفقیت بدست آمده تا طی سال‌های اخیز مکانیزم امنیت میکروبی در این کشور تقویت شود و این کشور آمادگی همکاری با روسیه در این عرصه را دارد.</p>
      <p>وزیر خارجه همچنین در بخش دیگری از این کنفرانس مطبوعاتی یادآور شد که حجم مبادلات بازرگانی بین روسیه و ارمنستان نیروی محرکه مثبت خود را حفظ کرده است. لاوروف گفت: «روسیه، یکی از شرکای اقتصادی اصلی ارمنستان است. ما از سطح همکاری‌های تجاری-اقتصادی و توسعه روابط تجاری در چارچوب اتحادیه اقتصادی اورآسیایی رضایت داریم. در سال گذشته حجم مبادلات بازرگانی بین روسیه و ارمنستان تقریبا یازده درصد افزایش یافته و این نیروی محرکه مثبت در سال جاری نیز همچنان حفظ شده است.»</p>
    </article>
  </body>
</html>