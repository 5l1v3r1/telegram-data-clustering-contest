<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639494/%D9%86%D8%A7%D9%85%E2%80%8C%D9%86%D9%88%DB%8C%D8%B3%DB%8C-%DA%A9%D8%A7%D8%B1%D9%88%D8%A7%D9%86%E2%80%8C%D9%87%D8%A7%DB%8C-%D8%AD%D8%AC-%DB%B9%DB%B9-%D8%A7%D8%B2-%D8%A8%D9%87%D9%85%D9%86%E2%80%8C-%D9%85%D8%A7%D9%87-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T21:35:00+00:00"/>
    <meta property="og:title" content="نام‌نویسی کاروان‌های حج ۹۹ از بهمن‌ ماه آغاز می‌شود"/>
    <meta property="og:description" content="در جلسه شورای برنامه‌ریزی بعثه مقام معظم رهبری اعلام شد که طبق برنامه‌ریزی انجام‌ گرفته، ثبت‌نام زائران حج ۹۹ از بهمن‌ماه آغاز می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/639494/%D9%86%D8%A7%D9%85%E2%80%8C%D9%86%D9%88%DB%8C%D8%B3%DB%8C-%DA%A9%D8%A7%D8%B1%D9%88%D8%A7%D9%86%E2%80%8C%D9%87%D8%A7%DB%8C-%D8%AD%D8%AC-%DB%B9%DB%B9-%D8%A7%D8%B2-%D8%A8%D9%87%D9%85%D9%86%E2%80%8C-%D9%85%D8%A7%D9%87-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF">نام‌نویسی کاروان‌های حج ۹۹ از بهمن‌ ماه آغاز می‌شود</a>
      </h1>
      <h2>در جلسه شورای برنامه‌ریزی بعثه مقام معظم رهبری اعلام شد که طبق برنامه‌ریزی انجام‌ گرفته، ثبت‌نام زائران حج ۹۹ از بهمن‌ماه آغاز می‌شود.</h2>
      <address><time datetime="2019-11-11T21:35:00+00:00">11 Nov 2019, 21:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>جلسه</b> شورای برنامه‌ریزی بعثه مقام معظم رهبری، با حضور حجت‌الاسلام‌والمسلمین سید عبدالفتاح نواب نماینده ولی‌فقیه در امور حج و زیارت و علی‌رضا رشیدیان رئیس سازمان <b>حج و زیارت</b> و معاونان و مدیران بخش‌های مختلف بعثه مقام معظم رهبری و سازمان حج و زیارت، امروز در تهران برگزار شد.</p>
      <p>سرپرست حجاج ایرانی در ابتدای این جلسه با تبریک ولادت باسعادت پیامبر اکرم (صلی‌الله علیه واله وسلم) و امام جعفر صادق (علیه‌السلام) به بیان روایتی در خصوص اهمیت مسئولیت‌پذیری پرداخت و گفت: پیامبر اکرم (ص) در سخن نورانی خویش می‌فرمایند که «کلکمْ راعٍ وَ کلکمْ مَسْؤُولٌ عَنْ رَعِیتِهِ» همه ما در حیطه کاری که برعهده گرفته‌ایم، مسئول هستیم و باید پاسخگو باشیم. هر کجا اختیار و پذیرش وظیفه وجود داشته باشد، پاسخگوئی و مسئولیت هم به همراه دارد.</p>
      <p>وی افزود: همه ما باید در خصوص کاری که برعهده گرفته‌ایم، خودمان را ارزیابی کنیم. این ارزیابی نشان دهنده این است اگر مشکلاتی در مسیر کارمان وجود دارد با برنامه‌ریزی و به‌سازی می‌توانیم آن را برطرف کنیم.</p>
      <p>نماینده ولی‌فقیه در امور حج و زیارت تصریح کرد: خوشبختانه ارزیابی که در خصوص حج تمتع و اربعین 98 صورت گرفت، نشان می‌دهد موفقیت‌های وجود دارد؛ البته برخی مشکلاتی در این مسیر هست که باید آسیب‌شناسی و بررسی کرد تا برای برنامه‌های سال آینده این مشکلات و آسیب‌ها برطرف شوند.</p>
      <p>وی در ادامه از اقدام موفق شرکت هواپیمایی جمهوری اسلامی در حج تمتع و اربعین 98 در خصوص اعزام زائران ایرانی تقدیر کرد و گفت: خوشبختانه شرکت هواپیمایی جمهوری اسلامی امسال به‌خوبی عمل کرد، آمار ثبت‌شده، کاهش میزان تأخیر پروازها در مقایسه با سال گذشته را نشان می‌دهد.</p>
      <p>در ادامه این جلسه آقای علی‌رضا رشیدیان رئیس سازمان حج و زیارت، گزارشی از روند برنامه‌های اجرایی حج تمتع و اربعین ارائه و اظهار کرد: خوشبختانه تاکنون بحث آسیب‌شناسی حج 98 را در استان‌ها انجام داده‌ایم و تا پایان آبان ماه این موضوع به نتیجه نهایی خواهد رسید.</p>
      <p>وی همچنین در خصوص وضعیت اعزام زائران به عتبات عالیات یادآور شد: با ایجاد امنیت بهتر شهرهای زیارتی اعزام زائران عتبات عالیات از سرگرفته خواهد شد.</p>
      <p>رئیس سازمان حج و زیارت با اشاره به زلزله اخیر در آذربایجان شرقی از ارائه برخی کمک‌های جمع‌آوری‌شده توسط این سازمان در شهرهای زلزله‌زده خبر داد.</p>
      <p>در ادامه این جلسه موضوع کلیات حج 99 مورد بحث و بررسی قرار گرفت و آقای اکبر رضایی معاون امور حج و زیارت سازمان حج و زیارت گزارشی در این خصوص ارائه کرد و گفت: طبق برنامه‌ریزی صورت گرفته ان‌شاءالله از بهمن‌ماه ثبت‌نام زائران حج 99 را کلید خواهیم زد؛ و بدیهی است بخشی از اقدامات مقدماتی بایسته پیش از این تاریخ به انجام خواهد رسید.</p>
    </article>
  </body>
</html>