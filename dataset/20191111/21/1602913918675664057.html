<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/germania-punct-rascruce-economia-s-stabilizat-fie-prea-tarziu-vor-materializa-temerile-privind-recesiunea-incetinirea-economiei-mondiale-datoreaza-mare-parte-conflictelor-comerciale-ar-putea-18569503"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T21:14:00+00:00"/>
    <meta property="og:title" content="Germania, la un punct de răscruce: economia s-a stabilizat, dar să fie prea târziu? Se vor materializa temerile privind recesiunea? „Încetinirea economiei mondiale se datorează în mare parte conflictelor comerciale care ar putea fi soluţionate.“"/>
    <meta property="og:description" content="Semnele recente de stabilizare a economiei germane, cea mai mare a Europei, apărute după un an de recesiune industrială, riscă să vină prea târziu pentru a preîntâmpina o extindere a slăbiciunii la nivel general, scrie Bloomberg."/>
  </head>
  <body>
    <article>
      <h1>Germania, la un punct de răscruce: economia s-a stabilizat, dar să fie prea târziu? Se vor materializa temerile privind recesiunea? „Încetinirea economiei mondiale se datorează în mare parte conflictelor comerciale care ar putea fi soluţionate.“</h1>
      <address><time datetime="2019-11-11T21:14:00+00:00">11 Nov 2019, 21:14</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Semnele recente de stabilizare a economiei germane, cea mai mare a Europei, apărute după un an de recesiune industrială, riscă să vină prea târziu pentru a preîntâmpina o extindere a slăbiciunii la nivel general, scrie Bloomberg.</p>
      <p>Deşi o redresare uşoară a aşteptărilor companiilor şi o creştere a comenzilor fabricilor au generat o perspectivă de stabilizare, dovezile că fragilitatea sectorului manufacturier a început să afecteze economia ca întreg se înmulţesc.</p>
      <p>Date care vor fi publicate în această săptămână ar putea indica că Germania a intrat în recesiune.</p>
      <p>Strategii germani tind să minimizeze încetinirea ce a cuprins economia germană, caracterizând-o drept o problemă temporară care va fi depăşită odată ce relaţiile comerciale se vor detensiona, iar construc­torii auto vor lăsa în urmă scandalul emisiilor. Acest optimism a fost însă în mod repetat zdruncinat cel mai recent de estimări care indică faptul că creşterea ar putea rămâne modestă în următorii doi ani.</p>
      <p>O redresare a fabricilor s-ar putea dovedi a fi prea puţin, venind prea târziu. Piaţa muncii vede semne de slăbiciune, afectând încrederea consu­ma­torilor. Estimările gospodăriilor privitoare la viitorul economic se situează deja la un minim pe 7 luni, perspectivele financiare se deteriorează rapid, iar temerile privind şomajul cresc.</p>
      <p>Consiliul experţilor economici vorbeşte despre o „dihotomie“ a datelor. În timp ce industria este în recesiune, sectorul serviciilor rămâne deocamdată robust. Rata record a ocupării forţei de muncă şi o creş­tere a veniturilor disponibile susţin cererea de consum.</p>
      <p>Jens Ulbrich, economist-şef la Bundesbank, spune că Germania are în prezent o „economie cu două viteze“. Divergenţa dintre sectoarele intern şi de export este surprinzătoare, însă există teama că va apărea o convergenţă dacă durerea industrială cuprinde şi alte sectoare, scrie Financial Times.</p>
      <p>Optimiştii scot în faţă datele pozitive recente. Andreas Scheurle de la Deka Bank argumentează că chiar dacă datele din această săptămână vor indica o contracţie marginală, aceasta nu va echivala cu o recesiune reală.</p>
      <p>Optimist este şi Henrik Bohme de la Deutsche Welle. Acesta arată că deşi mulţi de-abia aşteaptă ca economia germană să intre într-o vale a plângerii, realităţile de pe teren sunt diferite.</p>
      <p>Potrivit acestuia, însăşi definiţia recesiunii este una depăşită. „Cel mai adesea, estimările nu sunt de încredere pentru că lucrurile din jurul nostru au devenit mai complexe, iar multe modele de estimare sunt învechite“, scrie acesta.</p>
      <p>În plus, economia se dezvoltă în cicluri, însemnând că atât creşterile, cât şi scăderile sunt normale, adaugă Bohme.</p>
      <p>Isabel Schnabel, membru al consiliului economiştilor, arată că există o dezbatere aprinsă în cadrul consiliului privitor la cât de profund va fi declinul economiei germane şi la soluţii de redresare, scrie Financial Times. Unii economişti cer lansarea de stimulente fiscale pentru a preîntâmpina o scădere economică mai severă.</p>
      <p>„În timp real nu poţi şti niciodată ce parte este ciclică şi ce parte este structurală, arată Schnabel.</p>
      <p>Jens Ulbrich din cadrul Bundesbank arată însă că nu este nevoie de stimulente fiscale. „De ce ai susţine necesitatea unor ample stimulente fiscale într-o economie cu un grad ridicat al utilizării capacităţii?“</p>
      <p>Alţii spun însă că miniştrii germani trebuie să acţioneze acum pentru a elimina ameninţarea unei recesiuni mai profunde. Eric Schweitzer, director al Asociaţiei Camerelor Germane de Comerţ şi Industrie, spune că există deja semne că declinul se generalizează şi cere guvernului german să „acţioneze urgent“ prin reformarea sistemului de impozitare a companiilor şi prin investiţii mai mari în infrastructură.</p>
      <p>Oficialii germani resping deocamdată apelurile privind lansarea de stimulente. Olaf Scholz, ministrul german de finanţe, insistă că perspectivele economice ale Germaniei rămân pozitive în pofida veştilor rele privind sectorul manufacturier. Recent, acesta a anticipat că situaţia exportatorilor se va îmbunătăţi semnificativ odată ce SUA şi China vor ajunge la un acord pe plan comercial, iar problema Brexitului va fi soluţionată.</p>
      <p>„Încetinirea economiei mondiale se datorează în mare parte conflictelor comerciale care ar putea fi soluţionate“, a declarat Scholz. „În fiecare săptămână primim veşti că un acord este aproape.“ </p>
      <p>Decizia preşedintelui american Donald Trump cu privire la impunerea de tarife pe importurile de maşini din UE va influenţa de asemenea direcţia viitoare a celei mai mari economii europene, potrivit Reuters.</p>
      <p>Orice majorare a tarifelor respective va determina măsuri retaliatorii imediate din partea autorităţilor de la Bruxelles, ceea ce va duce la o nouă escaladare a războiului comercial mondial.</p>
    </article>
  </body>
</html>