<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546582.html/%D8%AA%D9%85%D8%AF%DB%8C%D8%AF-%D8%A7%D8%B1%D8%B3%D8%A7%D9%84-%D8%A2%D8%AB%D8%A7%D8%B1-%D8%A8%D9%87-%D8%AC%D8%B4%D9%86%D9%88%D8%A7%D8%B1%D9%87-%D8%B1%D8%B3%D8%A7%D9%86%D9%87-%D8%A7%DB%8C-%D8%A7%D8%A8%D9%88%D8%B0%D8%B1-%D8%AA%D8%A7-8-%D8%A2%D8%B0%D8%B1%D9%85%D8%A7%D9%87-490-%D8%A7%D8%AB%D8%B1-%D8%A8%D9%87-%D8%AC%D8%B4%D9%86%D9%88%D8%A7%D8%B1%D9%87-%D8%A7%D8%B1%D8%B3%D8%A7%D9%84-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T21:40:00+00:00"/>
    <meta property="og:title" content="تمدید ارسال آثار به جشنواره رسانه‌ای ابوذر تا 8 آذرماه/490 اثر به جشنواره ارسال شد"/>
    <meta property="og:description" content="رئیس سازمان بسیج رسانه مازندران از تمدید مهلت ارسال آثار به جشنواره رسانه‌ای ابوذر استان تا پایاه هفته بسیج( 8 آذر) خبر داد."/>
  </head>
  <body>
    <article>
      <h1>تمدید ارسال آثار به جشنواره رسانه‌ای ابوذر تا 8 آذرماه/490 اثر به جشنواره ارسال شد</h1>
      <h2>رئیس سازمان بسیج رسانه مازندران خبر داد</h2>
      <address>
        <time datetime="2019-11-11T21:40:00+00:00">11 Nov 2019, 21:40</time>
      </address>
      <p>رئیس سازمان بسیج رسانه مازندران از تمدید مهلت ارسال آثار به جشنواره رسانه‌ای ابوذر استان تا پایاه هفته بسیج( 8 آذر) خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به گزارش <a href="http://www.bloghnews.com/">بلاغ</a>، عبدالمهدی حق‌شناس امشب در نشست خبری اولین جشنواره رسانه‌ای ابوذر مازندران که در سالن کنفرانس اداره کل ارشاد استان برگزار شد، گفت: تاکنون 490 اثر به این جشنواره ارسال شده است و پیش‌بینی می‌شود 600 الی700 اثر تا پایان مهلت به این جشنواره برسد.<br/><br/>وی با اشاره به اینکه قرار است کتاب جشنواره رسانه‌ای ابوذر مازندران تهیه و چاپ شود، افزود: در سال گذشته 20 هزار اثر در کل کشور به این جشنواره ارسال شده بود.<br/><br/>رئیس سازمان بسیج رسانه مازندران با بیان اینکه مازندران خبرنگاران توانمند زیادی در حوزه‌های مختلف دارد، ادامه داد: این جشنواره به همت اداره کل فرهنگ و ارشاد اسلامی مازندران، معاونت فرهنگی هنری و روابط عمومی و تبلیغات سپاه کربلا، بسیج رسانه مازندران، سازمان فضای مجازی بسیج در هشت محور و هشت قالب مجزا ویژه اصحاب رسانه و خبر استان برگزار می‌شود.<br/><br/>این مسئول محورهای جشنواره را دفاع مقدس و جبهه مقدس، گام دوم انقلاب، اقتصاد مقاومتی و رونق تولید، مبارزه با آسیب های اجتماعی، محرومیت‌زدایی، بسیج و حوزه‌های اقدام، مسائل صنفی خبرنگاران، بصیرت و دشمن شناسی، دستاوردهای انقلاب دانست، گفت: ارسال آثار از طریق عکس، مستند، گزارش، موشن گرافی، کلیپ، کاریکاتور، یادداشت است.<br/><br/>حق شناس تصریح کرد: جشنواره ابوذر از ۱۲ بهمن سال ۱۳۹۷ شروع شده است و مهلت ارسال آثار تا هشت آذرماه تمدید شده است و اختتامیه جشنواره اواخر آذر در شهرستان چالوس برگزار می‌شود.<br/><br/>وی در بخش دیگری برگزاری 50 دوره آموزش خبرنگاری، اعزام خبرنگاران به راهیان نور و مناطق سیل زده، برگزاری نخستین یادواره شهدای رسانه کشور در مازندران، اجرای 97 برنامه در دهه فجر و برگزاری آموزش سواد رسانه را از مهم ترین عملکرد یک سال گذشته بسیج رسانه استان اعلام کرد.<br/><br/>اقتدار فعالان رسانه‌ای در نمایشگاه مطبوعات<br/><br/>مدیرکل فرهنگ و ارشاد اسلامی مازندران نیز در این جلسه گفت: رسانه ها به گام دوم انقلاب بیشتر بپردازند و این موضوع نباید مغفول بماند.<br/><br/>عباس زارع تصریح کرد: امسال نمایشگاه کتاب و مطبوعات همزمان با هم برگزار می شود تا اقتدار فعالان رسانه ای استان را نشان دهیم.<br/><br/>وی با اشاره به اینکه این نمایشگاه از 26 آبان ماه تا اول آذرماه سال جاری در مجموعه نمایشگاهی شرکت آرین سینا واقع در جاده فرح‌آباد ساری برپا می‌شود، گفت: 80 غرفه برای حضور رسانه‌ها در این نمایشگاه تدارک دیده‌ شده است و تاکنون 70 رسانه در بخش محلی و ملی برای حضور در این نمایشگاه اعلام آمادگی کردند.<br/> <br/>انتهای پیام/</p>
    </article>
  </body>
</html>