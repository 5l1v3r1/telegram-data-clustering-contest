<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/11/bombite-novoto-oryjie-v-krimi-voinata-v-shveciia.429225"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T21:46:00+00:00"/>
    <meta property="og:title" content="Бомбите – новото оръжие в крими войната в Швеция"/>
    <meta property="og:description" content="Съперничещи си групи вече използват почти обичайно и взривни устройства | Dnes.bg"/>
  </head>
  <body>
    <article>
      <h1>Бомбите – новото оръжие в крими войната в Швеция</h1>
      <h2>Съперничещи си групи вече използват почти обичайно и взривни устройства</h2>
      <address><time datetime="2019-11-11T21:46:00+00:00">11 Nov 2019, 21:46</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Самоделните бомби са новото оръжие във войната между кварталните престъпни босове: Швеция преживява от началото на годината вълна от криминални експлозии - уникален феномен в Европа, който допълва уреждането на сметки с Калашников.</p>
      <p>Класирана сред най-богатите и най-проспериращите страни в света, Швеция се радва на слабо ниво на насилие в сравнение с другите западни страни. Но скандинавското кралство същевременно е обхванато от нарастваща социална маргинализация и социално-икономически различия, които се задълбочават повече, отколкото в която и да било друга страна членка на Организацията за икономическо развитие и сътрудничество (ОИСР), пише Франс прес.</p>
      <p>В големите, а все по-често и в средните градове, банди, често свързани с трафика на дрога, безчинстват и водят кървава война. Освен престрелките, които всяка година причиняват десетки убити и ранени, съперничещи си групи вече използват почти обичайно и взривни устройства, ръчни гранати или термос, пълен с барут.</p>
      <p>"Не ни е известно подобно явление в чужбина", призна шефът на шведската полиция Андерш Торнберг на пресконференция миналата седмица.</p>
      <p>"Разбирам, че много хора са разтревожени от случващото се - имаме усещането, че уреждането на сметки става нещо обичайно", допълни той.</p>
      <p>През последните дни няколко инцидента потресоха южните шведски градове. Бомба избухна на стълбище на жилищна сграда в Малмьо, третия по големина град в страната, взривно устройство беше намерено пред търговски център в Кристианщад, а експлозия повреди балкон на апартамент в Хеслехолм.</p>
      <p>От януари до октомври сапьори са се намесвали при 99 експлозии, двойно повече от същия период на миналата година, и заради 76 неексплодирали взривни устройства.</p>
      <p>"Това се превърна в тенденция, една засилваща се тенденция", казва Линда Стааф от службите за криминално разузнаване.</p>
      <p>Няколко жилищни сгради, но също и малки фирми и полицейски управления станаха мишена на атаки.</p>
      <p>
        <b>Изолирано насилие</b>
      </p>
      <p>Тези умишлени експлозии рядко водят до жертви, за разлика от престрелките. От януари до октомври 33-ма души, повечето мъже под 30 години, бяха убити при 268 случая на уреждане на сметки с огнестрелно оръжие. В същия период на миналата година Швеция е регистрирала 37 убити при 248 случая.</p>
      <p>"Понякога първоначалният конфликт е забравен отдавна и става дума само за репресии", казва Линда Стааф.</p>
      <p>Според властите повечето от извършителите на престрелките са израснали в зони, които шведската полиция квалифицира като "уязвими".</p>
      <p>През юни властите публикуваха списък с около 60 квартали от този тип, които се характеризират с лоши социално-икономически условия, и където "престъпниците имат влияние върху местната общност".</p>
      <p>За повечето от младежите, които израстват там, насилието се превръща в начин да си изградят име.</p>
      <p>"Имаме примери, при които хора бързо са си спечелили голям престиж, убивайки някого в полза на трето лице", разказва Линда Стааф.</p>
      <p>За Андерш Торнберг тази ескалация представлява "невероятно сложно предизвикателство", с което силите на реда трудно се справят, и за което дори самите полицаи признават, че добива нарастваща сила.</p>
      <p>На 7 юни зрелищна експлозия разруши фасадите на две жилищни сгради в Линкьопинг, на два часа с кола от Стокхолм. По чудо нямаше тежко ранени.</p>
      <p>"В повечето случаи само по случайност няма ранени или убити", казва Линда Стааф, уточнявайки, че авторите на тези престъпления изглежда все по-малко и по-малко се грижат да не причинят странични жертви. Имаше обаче и няколко убити, по-конкретно две малки деца през 2015 г. и 2016 г., което предизвика възмущение в страната.</p>
      <p>За Линда Стааф по-голямата част от насилието се ограничава до престъпните среди, но властите са свидетели и на случаи, при които бомбени атаки са били извършени и заради любовни връзки или "просто за удоволствие".</p>
      <p>Съветът за превенция на престъпността публикува през юни изследване, което показва, че макар престъпленията с насилие са се увеличили в Швеция, нивото им все пак е по-ниско от регистрираното през 90-те и че макар убийствата в криминалните среди са се увеличили, битовите са намалели.</p>
      <p>"От глобална гледна точка Швеция отчита много ниски нива на смъртоносно насилие", изтъква Съветът.</p>
      <p>Според Бюрото на ООН за борба с трафика на наркотици и престъпността средното равнище на убийствата в света е 6,1 на 100 000 души през 2017 г., 3 на 100 000 в Европа и само 1,1 на 100 000 в Швеция. <br/> </p>
      <p>/БТА/ <br/> </p>
      <related>
        <h4>Още по темата</h4>
        <a href="https://www.dnes.bg/world/2019/08/26/jena-beshe-zastreliana-v-malmio-shveciia.420887"/>
        <a href="https://www.dnes.bg/notifikacii/2019/06/07/eksploziia-v-shveciia-rani-25-dushi.412717"/>
      </related>
    </article>
  </body>
</html>