<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2031182/ikanopiisi-anastasiadi-gia-tis-apofasis-tis-ee-kata-tis-tourkias.html"/>
    <meta property="og:site_name" content="News.gr"/>
    <meta property="article:published_time" content="2019-11-11T21:25:23+00:00"/>
    <meta property="og:title" content="Ικανοποίηση Αναστασιάδη για τις αποφάσεις της ΕΕ κατά της Τουρκίας"/>
    <meta property="og:description" content="«Εκφράζεται έμπρακτα η αλληλεγγύη και η στήριξη των εταίρων μας προς τη χώρα μας»"/>
  </head>
  <body>
    <article>
      <h1>Ικανοποίηση Αναστασιάδη για τις αποφάσεις της ΕΕ κατά της Τουρκίας</h1>
      <address>
        <time datetime="2019-11-11T21:25:23+00:00">11 Nov 2019, 21:25</time>
      </address>
      <h3>«Εκφράζεται έμπρακτα η αλληλεγγύη και η στήριξη των εταίρων μας προς τη χώρα μας»</h3>
      <p>Ικανοποίηση για την <a href="https://www.news.gr/kosmos/article/2030531/egkrithike-i-apofasi-gia-tis-kirosis-tis-ee-kata-ton-tourkikon-geotriseon.html"><b>σημερινή απόφαση του Συμβουλίου Εξωτερικών Υποθέσεων της ΕΕ</b></a> για συγκεκριμένες κυρώσεις για τις παραβιάσεις και τις έκνομες ενέργειες της <a href="https://www.news.gr/tag/toyrkia"><b>Τουρκίας</b></a> στην <a href="https://www.news.gr/tag/kipriaki-aoz"><b>ΑΟΖ</b></a> της Κυπριακής Δημοκρατίας, εξέφρασε ο Πρόεδρος της Δημοκρατίας με μήνυμά του στο Twitter.</p>
      <p>«Εκφράζω την ικανοποίησή μου για την απόφαση της Ε.Ε. που έμπρακτα στηρίζει τα κυριαρχικά δικαιώματα της Κυπριακής Δημοκρατίας και τη νομιμότητα στη θάλασσα της <a href="https://www.news.gr/tag/kypros"><b>Κύπρου</b></a>» έγραψε στον λογαριασμό του ο Πρόεδρος <a href="https://www.news.gr/tag/nikos-anastasiadhs"><b>Νίκος Αναστασιάδης</b></a>.</p>
      <p>Την ικανοποίηση της κυβέρνησης για την εν λόγω απόφαση εξέφρασε γραπτώς και ο Κυβερνητικός Εκπρόσωπος σημειώνοντας ότι αυτή «ενεργοποιεί προηγούμενες πολιτικές αποφάσεις και εκφράζει έμπρακτα την αλληλεγγύη και τη στήριξη των εταίρων μας προς τη χώρα μας», όπως μεταδίδει το Αθηναϊκό Πρακτορείο Ειδήσεων.</p>
      <p>Έχοντας υπόψη τη δυσκολία ενός τέτοιου εγχειρήματος, εκφράζουμε ικανοποίηση διότι κατέστη εφικτό να ληφθούν αποφάσεις για συγκεκριμένες κυρώσεις και έτσι γίνεται σαφέστερο το πολιτικό μήνυμα της ενωμένης Ευρώπης, πρόσθεσε ο Πρόδρομος Προδρόμου.</p>
      <p>Πρόκειται, συνέχισε, για μια πολύ σημαντική απόφαση που ενισχύει τις προσπάθειες της Κυπριακής Δημοκρατίας προς υπεράσπιση των δικαιωμάτων της απέναντι στην επιθετική πολιτική της Τουρκίας.</p>
      <p>«Ελπίζουμε ότι αυτές οι νομικές πράξεις και τα περιοριστικά μέτρα θα συμβάλουν ούτως ώστε η τουρκική κυβέρνηση να αντιληφθεί ότι δεν είναι δυνατό ούτε γίνεται ανεκτό να αυθαιρετεί, να παραβιάζει το διεθνές δίκαιο και τα κυριαρχικά δικαιώματα της Κυπριακής Δημοκρατίας».</p>
      <p>Στόχος της κυπριακής κυβέρνησης είναι να τερματιστούν οι προκλήσεις και οι αυθαίρετες παρεμβάσεις και να επικρατήσει η νομιμότητα, κατέληξε ο κ. Προδρόμου.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2031118/ti-anaferi-i-el-as-gia-ton-tzichantisti-ston-evro.html"/>
        <a href="https://www.news.gr/kosmos/article/2030906/tourkiko-ipex-se-ee-tha-sinechisoume-tis-erevnes-ke-tis-geotrisis.html"/>
        <a href="https://www.news.gr/kosmos/article/2030531/egkrithike-i-apofasi-gia-tis-kirosis-tis-ee-kata-ton-tourkikon-geotriseon.html"/>
      </related>
    </article>
  </body>
</html>