<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/utsatt-for-rasisme---fikk-rodt-kort/71807023"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T21:01:35+00:00"/>
    <meta property="og:title" content="Utsatt for rasisme - fikk rødt kort"/>
    <meta property="og:description" content="Rasisme fra tribunen ryster ukrainsk fotball."/>
  </head>
  <body>
    <article>
      <h1>Utsatt for rasisme - fikk rødt kort</h1>
      <h2>Rasisme fra tribunen ryster ukrainsk fotball.</h2>
      <address><time datetime="2019-11-11T21:01:35+00:00">11 Nov 2019, 21:01</time> by <a rel="author">Mathias Hagen</a></address>
      <p>Storkampen i ukrainsk fotball mellom Shakhtar Donetsk og Dynamo Kiev fikk en lei vending. For etter rundt 70 minutter spilt taklet brasilianske Taison en motspiller, noe som på ingen måte ble tatt godt imot av Dynamo-fansen.</p>
      <p>De svarte med rasistiske kommentarer rettet mot Taison, noe som fikk han til å reagere sterkt. Han sparket ballen opp mot fansen og viste dem fingeren. Dommeren svarte så med å gi ham et direkte rødt kort.</p>
      <p>TV-bildene viste en sønderknust Taison som måtte bli trøstet av både medspillere og motspillere.</p>
      <figure>
        <iframe data-src="https://twitter.com/SamWiseSW/status/1193695146765893632?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Også hans brasilianske lagkamerat Dentinho skal ha blitt utsatt for rasisme.</p>
      <h3>-En skam</h3>
      <p>I etterkant av hendelsen har Taison forklart seg på <a href="https://www.instagram.com/p/B4s0_6uAZsJ/?utm_source=ig_web_copy_link">Instagram-profilen</a> sin.</p>
      <p>- Jeg gråt på grunn av indignasjon, avvisning og hjelpeløshet - hjelpeløshet fordi jeg ikke kunne gjøre noe i det øyeblikket. Men vi har blitt lært opp til å være sterke og å kjempe. Å kjempe for våre rettigheter og for likestilling, skriver brasilianeren på Instagram.</p>
      <figure>
        <img src="https://dbstatic.no/71807263.jpg?imageId=71807263&amp;width=1024&amp;height=615"/>
        <figcaption><b>I TÅRER:</b> Taison gikk av banen gråtende etter å ha blitt rasehetset. Foto: AP Photo / Oleksandr Osipov / NTB Scanpix Vis mer</figcaption>
      </figure>
      <p>Shakhtars manager, Luis Castro, stilte ikke opp på pressekonferanse etter kampen, men han fordømte fansen i en uttalelse gjennom klubben etter kampen.</p>
      <p>
        <b>- Nå vil jeg støtte absolutt alle som lider på grunn av rasisme og de guttene som var ofre i dag. Alle former av rasisme er helt uakseptabelt. Det var, og er, en skam for alle. Sammen må vi kjempe mot det - hver dag, hvert minutt og hvert sekund, uttalte manager Castro.</b>
      </p>
      <h3>Dynamo Kiev svarer</h3>
      <p>Også klubben Shakhtar var raskt ute med å reagere på det som hadde skjedd denne kvelden.</p>
      <p>
        <b>- Slike pinlige hendelser sørger for smerte og skuffelse overfor den store fotballfamilien til FC Shakhtar. Vi fordømmer denne typen oppførsel fra publikum, og vi vil alltid uttrykke vår støtte og beskyttelse overfor våre spillere. Vi ber fotballforbund og klubber å stanse rasisme på arenaene, skriver <a href="https://shakhtar.com/en/news/2019/november/10_news/10_fc-shakhtar-statement/">Shakhtar</a>.</b>
      </p>
      <p>Motstander Dynamo Kiev var også ute for å støtte Shakhtar-spillerne etter kampen. Men klubben ville ikke konkludere med at det var deres fans som sto bak ugjerningene. Likevel var de tydelige på at de ville samarbeide og ta konsekvensene dersom det viser seg at det er deres fans som står bak rasismen.</p>
      <p>- Vi ser fram til å starte etterforskningen, og vi er klare til å assistere. Hvis vi blir funnet skyldig vil vi ta alle mulige grep for å utestenge disse individualistene - ikke bare fra fotballen, men også fra samfunnet. Vi ser fram til utgivelsen av bilder og videoer som kan kaste lys over omstendighetene rundt hendelsen, skriver Dynamo Kiev ifølge <a href="https://www.skysports.com/football/news/11095/11859194/shakhtar-donetsk-midfielder-taison-sent-off-for-racism-reaction">Sky Sports</a>.</p>
    </article>
  </body>
</html>