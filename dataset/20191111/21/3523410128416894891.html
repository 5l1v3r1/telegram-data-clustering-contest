<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639487/%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%A7-%DB%B2-%D8%B4%D8%B1%D8%B7-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D8%A8%D8%B1%D9%BE%D8%A7%DB%8C%DB%8C-%D8%B9%D9%85%D8%B1%D9%87-%D9%85%D9%81%D8%B1%D8%AF%D9%87-%D9%85%D9%88%D8%A7%D9%81%D9%82%D8%AA-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T21:19:00+00:00"/>
    <meta property="og:title" content="عربستان با ۲ شرط ایران برای برپایی عمره مفرده موافقت کرد"/>
    <meta property="og:description" content="رئیس سازمان حج و زیارت با اشاره به مذاکرات راه اندازی عمره مفرده با طرف سعودی گفت: دو شرط نخست ما مورد قبول طرف سعودی قرار گرفت ..."/>
  </head>
  <body>
    <article>
      <h1>
        <a href="https://www.bultannews.com/fa/news/639487/%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%A7-%DB%B2-%D8%B4%D8%B1%D8%B7-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D8%A8%D8%B1%D9%BE%D8%A7%DB%8C%DB%8C-%D8%B9%D9%85%D8%B1%D9%87-%D9%85%D9%81%D8%B1%D8%AF%D9%87-%D9%85%D9%88%D8%A7%D9%81%D9%82%D8%AA-%DA%A9%D8%B1%D8%AF">عربستان با ۲ شرط ایران برای برپایی عمره مفرده موافقت کرد</a>
      </h1>
      <h2>رئیس سازمان حج و زیارت با اشاره به مذاکرات راه اندازی عمره مفرده با طرف سعودی گفت: دو شرط نخست ما مورد قبول طرف سعودی قرار گرفت ...</h2>
      <address><time datetime="2019-11-11T21:19:00+00:00">11 Nov 2019, 21:19</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، علی رضا رشیدیان<b><i> رئیس</i></b> سازمان <b>حج و زیارت</b> در نشست مدیران مناطق بعثه مقام معظم رهبری ضمن تبریک میلاد نبی مکرم اسلام حضرت محمد مصطفی (ص) و گرامیداشت هفته وحدت به همه مسلمانان جهان، به دشمنی و کینه جویی استکبار جهانی شامل امریکا و رژیم صهیونیستی با دین اسلام و ملت های مسلمان اشاره کرد و گفت: در حال حاضر دشمنی و تقابل اصلی استکبار با اسلام است و در این رودررویی با توجه به تجارب شکست و هزینه‌های سنگین در عملیات‌های نظامی، در جنگ نرم با هدف تخریب مبانی قدرت ما که همان اعتقادات دینی است، را هدف قرار داده‌اند.</p>
      <p>وی، اعتقادات دینی و ایمان را مبنای حرکت انقلاب اسلامی دانست و تصریح کرد: علیرغم برخی مشکلات اقتصادی و اجتماعی که در کشور وجود دارد اما عشق و شور مردم به اهل بیت عصمت و طهارت و جاذبه شدید سفرهای زیارتی به حج و عتبات عالیات در جامعه وجود دارد و این ارادت به حمد الهی روزبروز در حال گسترش است.</p>
      <p>رشیدیان در بخش دیگری از سخنان خود گفت: سازمان حج و زیارت و بعثه مقام معظم رهبری به عنوان متولی امور اجرایی و فرهنگی موضوع زیارت محسوب می‌شوند و در این راستا هدف متعالی و اصلی همه ما ارتقا و بهره فرهنگی زیارت است.</p>
      <p>فعالیت ۲۰ کارگروه آسیب شناسی پس از حج تمتع ۹۸</p>
      <p>وی با اشاره به شرط محقق شدن اهداف متعالی فرهنگی کار، به ارتقا معارف و شناخت معصوم مورد زیارت در سفرهای زیارتی افزود: همکاری، هماهنگی و هم افزایی میان بخش اجرایی و فرهنگی در حوزه حج و زیارت مهم و ضروری است و این هم افزایی نیز باید در راستای ارتقا ایمان، اخلاق و معنویت باشد.</p>
      <p>رشیدیان با بیان اینکه با توجه به تحولات در حوزه‌های کار زیارت اعم از شرایط کشورهای هدف زیارت و تحولات حوزه های تخصصی و انتظارات زائرین باید همگی در حوزه حج و زیارت نسبت به تغییرات و تحولات آگاه باشیم، گفت: یکی از مهم‌ترین برنامه‌ها شناسایی نقاط قوت و ضعف عملیات های اجرایی و فرهنگی است که نیازمند بررسی راهکارها و ایده‌های جدید است و مسلماً در ارتقای خدمات رسانی به زائران تاثیرگذار خواهد بود، موضوع آسیب شناسی است که در همین زمینه ۲۰ کارگروه آسیب شناسی پس از پایان حج تمتع ۹۸ کار خود را آغاز کرده‌اند. در حوزه اربعین هم با توجه به حضور گسترده گروه‌های مردمی با کمک این عزیزان به زودی در ۷ منطقه کشوری بررسی و جمع بندی خواهد شد.</p>
      <p>دو شرط ایران برای برپایی عمره مفرده مورد قبول طرف سعودی قرار گرفت</p>
      <p>وی همچنین با اشاره به مذاکرات راه اندازی عمره با طرف سعودی و مطرح شدن سه شرط از سوی کشورمان اعم از تضمین عزت و کرامت و امنیت زائران ایرانی و حضور مسئولان کنسولی جمهوری اسلامی ایران در زمان عمره در عربستان و لغو قوانین سختگیرانه برای ورود اتباع عربستانی به ایران گفت: دو شرط نخست ما مورد قبول طرف سعودی قرار گرفت و شرط سوم در حال بررسی است که امیدواریم با توجه به تحولات مثبتی که در روابط کشورهای منطقه در حال وقوع است ، سریعتر این مسئله هم حل شود.</p>
      <p>رئیس سازمان حج و زیارت درباره برنامه ریزی برای حج تمتع سال آینده گفت: اقدامات لازم همانند اجاره مسکن برای حج تمتع آینده از ۱۴ ذی الحجه حج سال ۹۸ آغاز شده است. فراخوان کارگزاران حج ۹۹ هم انجام گرفته و در روزهای آینده نیز فراخوان مربوط به کارگزاران که شرایط ارتقا را دارا است، انجام می‌گیرد.</p>
      <p>وی با بیان اینکه پیگیری ها برای رفع مشکلاتی همانند کمبود فضا در منا نیز انجام گرفته است، گفت: طبق مذاکراتی که با وزیر حج عربستان داشتیم راهکارها و پیشنهاداتی را برای استفاده بهتر از فضای موجود در منا مطرح کردیم که کلیات آن مورد موافقت طرف سعودی قرار گرفت که امیدواریم سریعتر کارهای اجرایی آن شروع شود.</p>
    </article>
  </body>
</html>