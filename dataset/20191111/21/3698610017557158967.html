<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/eks-kerivnika-pivdenno-zahidnoyi-zaliznici-pidozryuyut-u-rozkradanni-ponad-50-mln-griven-zmi-329279_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T21:43:00+00:00"/>
    <meta property="og:title" content="Екс-керівника Південно-західної залізниці підозрюють у розкраданні понад 50 млн гривень — ЗМІ"/>
    <meta property="og:description" content="Ймовірні дії екс-керівника призвели до нанесення економічної шкоди державі."/>
  </head>
  <body>
    <article>
      <h1>Екс-керівника Південно-західної залізниці підозрюють у розкраданні понад 50 млн гривень — ЗМІ</h1>
      <h2>Ймовірні дії екс-керівника призвели до нанесення економічної шкоди державі.</h2>
      <address>
        <time datetime="2019-11-11T21:43:00+00:00">11 Nov 2019, 21:43</time>
      </address>
      <p>Служба безпеки викрила колишнього посадовця однієї з регіональних <b><a href="https://dt.ua/UKRAINE/chinovnika-ukrzaliznici-zatrimali-pri-otrimanni-velikogo-habara-300925_.html">філій "Укрзалізниці" на розкраданні</a> </b>понад 50 млн гривень. Про це повідомила прес-служба СБУ.</p>
      <p>"Колишній керівник одного з регіональних філій Укрзалізниці ініціював питання передачі в оренду майна акціонерного товариства за заниженою відсотковою ставкою. Він, зокрема, здав частину приміщень готелю "Експрес" у Шевченківському районі Києва. Дії екс-керівника призвели до нанесення економічної шкоди державі", — зазначають у відомстві.</p>
      <p>Підкреслюється, що наразі документуються й інші факти протиправної діяльності зловмисника.</p>
      <p>У відомстві прізвища посадової особи не називають, проте, за даними "Української правди", мова йде про екс-начальника Південно-Західної залізниці Олексія Кривопишина, якого усунули ще в 2015 році.</p>
      <p>Кривопишину оголосили підозру в рамках кримінального провадження щодо ч. 3 ст. 191 (привласнення, розтрата майна або заволодіння ним шляхом зловживання службовим становищем), ст. 364 (зловживання владою або службовим становищем) і ч. 2 ст. 366 (службове підроблення) КК.</p>
      <p>Раніше в НАБУ повідомили про розслідування <b><a href="https://dt.ua/UKRAINE/eksdeputatu-inkriminuyut-zavolodinnya-20-mln-griven-ukrzaliznici-325209_.html">корупційної схеми в Укрзалізниці</a></b>, фігурантами якої є мінімум 10 чоловік, серед яких колишній народний депутат, його фінансовий радник і колишній позаштатний радник глави Адміністрації президента в 2015-2016 роках.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>