<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639484/%D8%AF%D9%88%D9%84%D8%AA-%D8%AA%D8%B1%D8%A7%D9%85%D9%BE-%D8%AF%D8%B1-%D9%BE%DB%8C-%DA%A9%D8%A7%D9%87%D8%B4-%D8%AA%D9%86%D8%B4-%D8%A8%D8%A7-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T21:14:00+00:00"/>
    <meta property="og:title" content="دولت ترامپ در پی کاهش تنش با ایران است"/>
    <meta property="og:description" content="سفیر جدید آمریکا در امارات متحده عربی گفت، دولت ترامپ متعهد به کاهش تنش‌ها با ایران از طریق سیاسی است."/>
  </head>
  <body>
    <article>
      <h1>
        <a href="https://www.bultannews.com/fa/news/639484/%D8%AF%D9%88%D9%84%D8%AA-%D8%AA%D8%B1%D8%A7%D9%85%D9%BE-%D8%AF%D8%B1-%D9%BE%DB%8C-%DA%A9%D8%A7%D9%87%D8%B4-%D8%AA%D9%86%D8%B4-%D8%A8%D8%A7-%D8%A7%DB%8C%D8%B1%D8%A7%D9%86-%D8%A7%D8%B3%D8%AA">دولت ترامپ در پی کاهش تنش با ایران است</a>
      </h1>
      <h2>سفیر جدید آمریکا در امارات متحده عربی گفت، دولت ترامپ متعهد به کاهش تنش‌ها با ایران از طریق سیاسی است.</h2>
      <address><time datetime="2019-11-11T21:14:00+00:00">11 Nov 2019, 21:14</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سفیر جدید <b>آمریکا</b> در امارات متحده عربی دوشنبه در حاشیه برگزاری نشستی در «ابوظبی» درباره ایران گفت، دولت «دونالد ترامپ» رئیس جمهور آمریکا متعهد به یک راه حل سیاسی برای کاهش <b>تنش‌</b>ها با ایران است.</p>
      <p>به نوشته روزنامه انگلیسی زبان «نشنال» چاپ امارات «جان راکولتا» سفیر آمریکا در این زمینه گفت: من با سران بسیاری از کشورها در اینجا دیدار کرده‌ام. آن‌ها به وضوح گفته‌اند که در وهله نخست 100 درصد موافق فشار حداکثری بر ایران هستند، دوم این که آن‌ها نمی‌خواهند با خشونت مشکلات را حل کند و سوم این‌که یک راه حل سیاسی، از طریق مذاکرات تنها راه پیشرفت در این ماجراست.»</p>
      <p>بر اساس این گزارش، دولت دونالد ترامپ که با توصیف «برجام» به عنوان بدترین توافق تاریخ اردیبهشت سال گذشته از آن خارج شد، هفته گذشته بار دیگر در یک موضع‌گیری متناقض از ایران بابت عدم پایبندی به این توافق انتقاد کرده است.</p>
      <p>«مورگان اورتاگوس» سخنگوی وزارت خارجه آمریکا چهارشنبه گذشته چهارمین گام ایران برای کاستن از تعهدات خود ذیل برجام را «گامی بزرگ در جهتی اشتباه» توصیف کرد. (جزئیات بیشتر)</p>
      <p>به نوشته نشنال، سفیر جدید آمریکا در امارات در بخش دیگر سخنان خود گفت: «ما با همکاری نزدیک با امارات تلاش می‌کنیم ایران را متقاعد کنیم که تنها راه برون رفت از این مسئله یک راه حل سیاسی است. رئیس جمهور آمریکا بارها و بارها به وضوح گفته که تنها راه برون رفت از این تنش، راه حل سیاسی است. در خاورمیانه جایی برای خشونت وجود ندارد و باید متوقف شود.»</p>
      <p>جان راکولتا در خاتمه به تداوم همکاری آمریکا با امارات به ویژه همکاری‌های تجاری اشاره کرد.</p>
      <p>«انور قرقاش» وزیر مشاور در امور خارجه امارات نیز روز گذشته در سخنرانی در این نشست گفت که ایران باید برای رسیدن به یک توافق جدید به منظور کاستن از تنش‌های منطقه و «احیای اقتصادش»، با قدرت‌های جهانی و کشورهای حاشیه خلیج فارس مذاکره کند.</p>
    </article>
  </body>
</html>