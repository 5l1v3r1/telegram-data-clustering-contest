<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639489/%D8%AA%D8%B1%D8%A7%D9%85%D9%BE-%D8%AE%DB%8C%D9%84%DB%8C-%D9%88%D9%82%D8%AA-%D8%A7%D8%B3%D8%AA-%D9%BE%D8%A7%DB%8C-%D8%AA%D9%84%D9%81%D9%86-%D8%A7%D8%B3%D8%AA-%D8%AA%D8%A7-%D8%A7%DB%8C%D8%B1%D8%A7%D9%86-%D8%A8%D9%87-%D8%A7%D9%88-%D8%B2%D9%86%DA%AF-%D8%A8%D8%B2%D9%86%D8%AF%D8%AF%D9%84%DB%8C%D9%84-%D9%81%D8%B4%D8%A7%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D8%B1-%D8%B9%D8%B1%D8%A7%D9%82-%D9%85%D9%85%D8%A7%D9%86%D8%B9%D8%AA-%D8%A7%D8%B2-%DA%AF%D8%B4%D8%A7%DB%8C%D8%B4-%DA%AF%D8%B0%D8%B1%DA%AF%D8%A7%D9%87-%D8%A8%D9%88%DA%A9%D9%85%D8%A7%D9%84-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T21:26:00+00:00"/>
    <meta property="og:title" content="ترامپ خیلی وقت است پای تلفن است تا ایران به او زنگ بزند/دلیل فشار آمریکا بر عراق ممانعت از گشایش گذرگاه بوکمال بود"/>
    <meta property="og:description" content="دبیرکل حزب‌الله لبنان اعلام کرد، ایران در برابر تحریم‌ها و فشارها ایستادگی کرد و راهبرد رئیس‌جمهور امریکا در قبال این کشور شکست خورده است."/>
  </head>
  <body>
    <article>
      <h1>
        <a href="https://www.bultannews.com/fa/news/639489/%D8%AA%D8%B1%D8%A7%D9%85%D9%BE-%D8%AE%DB%8C%D9%84%DB%8C-%D9%88%D9%82%D8%AA-%D8%A7%D8%B3%D8%AA-%D9%BE%D8%A7%DB%8C-%D8%AA%D9%84%D9%81%D9%86-%D8%A7%D8%B3%D8%AA-%D8%AA%D8%A7-%D8%A7%DB%8C%D8%B1%D8%A7%D9%86-%D8%A8%D9%87-%D8%A7%D9%88-%D8%B2%D9%86%DA%AF-%D8%A8%D8%B2%D9%86%D8%AF%D8%AF%D9%84%DB%8C%D9%84-%D9%81%D8%B4%D8%A7%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D8%B1-%D8%B9%D8%B1%D8%A7%D9%82-%D9%85%D9%85%D8%A7%D9%86%D8%B9%D8%AA-%D8%A7%D8%B2-%DA%AF%D8%B4%D8%A7%DB%8C%D8%B4-%DA%AF%D8%B0%D8%B1%DA%AF%D8%A7%D9%87-%D8%A8%D9%88%DA%A9%D9%85%D8%A7%D9%84-%D8%A8%D9%88%D8%AF">ترامپ خیلی وقت است پای تلفن است تا ایران به او زنگ بزند/دلیل فشار آمریکا بر عراق ممانعت از گشایش گذرگاه بوکمال بود</a>
      </h1>
      <h2>دبیرکل حزب‌الله لبنان اعلام کرد، ایران در برابر تحریم‌ها و فشارها ایستادگی کرد و راهبرد رئیس‌جمهور امریکا در قبال این کشور شکست خورده است.</h2>
      <address><time datetime="2019-11-11T21:26:00+00:00">11 Nov 2019, 21:26</time> by <a rel="author">بولتن نیوز | bultannews.com</a></address>
      <p><b>گروه بین الملل</b>: سخنرانی «<b>سید حسن نصرالل</b>ه» دبیرکل حزب‌الله در ابتدای سخنرانی خود به مناسبت روز شهید در لبنان، <b>میلاد پیامبر اکرم</b> (ص) را به تمام مسلمانان جهان تبریک گفت.</p>
      <p>به گزارش <a href="https://www.bultannews.com/">بولتن نیوز</a> به نقل از ایران، احمد جعفر قصیر جوان لبنانی، عضو مقاومت لبنان بود که در یازدهم اکتبر سال ۱۹۸۱ (۲۰ آبان ۱۳۶۰) اولین عملیات استشهادی مقاومت علیه رژیم صهیونیستی را انجام داد و نام او تا بهار ۱۹۸۵ (۱۳۶۴) فاش نشد.</p>
      <p>در عملیاتی که قصیر علیه مقر حاکم نظامی رژیم صهیونیستی در «بوابة صور» در جنوب لبنان انجام داد و تا الان بزرگ‌ترین و موفقترین عملیات شهادت‌طلبانه در تاریخ مبارزه با رژیم صهیونیستی است، ۱۴۱ نظامی کشته و حدود ده نفر نیز مجروح شدند</p>
      <p>بر اساس گزارش شبکه «المیادین»، نصرالله در ادامه به روز شهید پرداخت و عملیات احمد قصیر را تشریح کرد و گفت، عملیات وی که در اینچنین روزی انجام شد، مهمترین عملیات استشهادی در نزاع عربی-اسرائیلی از نظر نوع، حجم و خسارت‌هایی که به دشمن صهیونیستی وارد کرد، است.</p>
      <p>وی در ادامه تصریح کرد، امروز «دونالد ترامپ» با ارتش آمریکا مانند ارتش مزدور رفتار می‌کند، به همین دلیل آنها تصور می‌کنند همه مانند خودشان هستند.</p>
      <p>دبیرکل حزب‌الله تصریح کرد: شهدا ما را وارد دوره پیروزی‌ها و دستاوردها کردند و قدردان آنها هستیم.از جمله دستاوردهای آنها این است که خطرهای بزرگ را از کشور ما دفع کردند مانند حملات تروریستی که طی سال‌های اخیر رخ داد.</p>
      <h3>یمن | تهدید رهبر انصارالله علیه رژیم صهیونیستی، تهدیدی معتبر است</h3>
      <p> وی در ادامه به سخنان «عبد الملک الحوثی» رهبر جنبش انصارالله که در جشن میلاد رسول اکرم (ص) اعلام کرد، اگر رژیم صهیونیستی به یمن تجاوز کند صنعا به شدت پاسخ خواهد داد، پرداخت و گفت، اهمیت این موضوع در آن است که این سخنان از زبان رهبری گفته می‌شود که پنج سال است با ارتش و قوای بزرگ در حال مبارزه و جنگ است.</p>
      <p>نصرالله تأکید کرد: ما از رهبری حرف می‌زنیم که صداقت بسیاری دارد و می تواند تهدیدش را عملی کند، او دائما چیزی را که گفته عملی کرده؛ اسرائیلی‌ها این تهدید را جدی گرفته‌اند.</p>
      <p>دبیرکل حزب‌الله ادامه داد، یمن امروز پیشرفته‌ترین سلاح‌ها از موشک و پهپاد را در اختیار دارد و شجاعت استفاده از این موشک‌ها و پهپادها را هم دارد.</p>
      <p>وی تأکید کرد: موضع عبدالملک الحوثی، اعلام وجود قدرتی دیگر در محور مقاومت یعنی یمن است.موضع وی یک تحول بسیار مهم است و دشمن و مقاومت ، هر دو اهمیت این موضع را می‌دانند.</p>
      <p>دبیرکل حزب‌الله در ادامه گفت، هزاران نفر در صنعا ساعت‌ها منتظر سخنرانی رهبر انصارالله بودند و این یک پیام سیاسی بسیار مهم است.</p>
      <h3>ایران|راهبرد ترامپ شکست خورد</h3>
      <p>محور بعدی سخنان نصرالله جمهوری اسلامی ایران بود. وی گفت،در ماه‌های گذشته شبح جنگ علیه ایران وجود داشت اما امروز این موضوع به احتمال ۹۹. ۹۹ درصد از بین رفته است. ایران در برابر تحریم‌ها و محاصره ایستادگی کرد و امروز در موضع منطقه‌ای خود مقتدر ایستاده است. راهبرد ترامپ علیه ایران شکست خورده است.</p>
      <p>نصرالله سپس تصریح کرد: امروز شاهد تغییر ادبیات برخی کشورهای منطقه و منطقه خلیج فارس هستیم؛ اسمشان را نمی‌بریم اما برخی در حال تقابل با ایران بودند. اعمال تحریم، فشار از داخل و خارج بر ایران، ارعاب برای کشاندن ایران به پای میز مذاکره،که همه شکست خورد. ترامپ خیلی وقت است پای تلفن است تا ایران به او زنگ بزند.</p>
      <p>وی افزود، محاسبات ترامپ فقط بر اساس نفت و پول است و همه دیدند چگونه از شرق فرات خارج شد و تعدادی از نیروهای آمریکایی در آنجا فقط به خاطر چاه‌های نفت ایستادند.</p>
      <h3>لبنان|آمریکا مانع آمدن شرکت‌های چینی و ایرانی به لبنان می‌شود</h3>
      <p>وی در پرداخت به تحولات لبنان گفت: رایزنی‌ها در لبنان همچنان ادامه دارد تا بهترین راه‌حل برای کشور گرفته شود.</p>
      <p>نصرالله گفت، حزب‌الله از زمان تبلیغات انتخاباتی اعلام کرده، بخشی از پویش مبارزه با فساد خواهد بود.اجماعی ملی در لبنان برای مقابله با فساد و بازگرداندن اموال به غارت رفته وجود دارد و امروز کسی نمی‌تواند از مفسدی حمایت کند.</p>
      <p>دبیرک حزب الله  تصریح کرد، مقابله با فساد نیاز به قاضی‌هایی پاک دست و شجاع دارد که تسلیم فشارهای سیاسی نشوند . این مبارزه همچنین نیازمند دادگاه‌های عادل و سازوکارهای مناسب برای بازگردان پول‌های به غارت رفته است.</p>
      <p>وی در ادامه از قاضی‌های لبنانی خواست نماینده شهدا باشند، تسلیم فشارها نشوند و گام‌های شجاعاته برای حمایت از کشور و نجات آن بردارند.</p>
      <p>نصرالله قول داد اگر در پرونده‌های فساد مالی پای مسؤولی از حزب‌الله در میان باشد، حزب‌الله از او حمایت نخواهد کرد. وی تأکید کرد، انسان مفسد مانند مزدوری است که دین نمی‌شناسد .</p>
      <p>دبیرکل حزب‌الله  طرح افزایش تعرفه و مالیات بر شهروندان را اقدامی اشتباه خواند و گفت، دولت آمریکا مانع از آن می‌شود که اوضاع لبنان حل شود و در راستای تعمیق بن بست اقتصادی لبنان کار می‌کند.</p>
      <p>نصرالله در ادامه از مهمترین ابزارها برای حل مسأله کنونی لبنان را فعال کردن بخش تولید در کشور دانست و گفت، لبنان در این بخش در بدترین وضعیت خود قرار دارد و اگر چرخ تولید نچرخد فرصت‌های کاری به وجود نمی آید.</p>
      <p>وی در ادامه گفت، شرکت‌های چینی آماده سرمایه گذاری‌های میلیارد دلاری در لبنان هستند اما آمریکا این اجازه را نمی دهد.</p>
      <p>دبیرکل حزب‌الله گفت: شرکت‌های رسمی و مردمی (غیردولتی) ایران آماده آمادن به ایران هستند، اما چه کسی مانع می‌شود؟ طبعا ایالات متحده آمریکا.</p>
      <p>وی همچنین اعلام کرد، آمریکا شرکت‌های لبنانی را تهدید کرده و گفته هیچ شرکتی حق ندارد در روند بازسازی سوریه شرکت داشته باشد، شرکت‌ها و برخی بازرگانان کشورهای عربی به سوریه رفته‌اند و پتانسیل این کشور برای فعالیت اقتصاید را مناسب دیده‌اند اما هنگام بازگشت تماس‌های تهدید آمیز از سفیر آمریکا داشته اند.</p>
      <p>دبیرکل حزب‌الله تأکید کرد، فرصت ورود شرکت‌های خارجی به لبنان وجود دارد اما آمریکا مانع این کار می‌شود.</p>
      <p>نصرالله تصریح کرد، یکی از دلایل عصبانیت آمریکا از «عادل عبدالمهدی» نخست‌وزیر عراق ، رفتن وی به چین و بستن قراردادهای اقتصادی با پکن است.</p>
      <p>دبیرکل حزب‌الله در ادامه به برخی حادثه‌های تیراندازی و مانند آن در آمریکا اشاره کرد و گفت، لبنان امن‌تر از هر ایالتی در ایالات متحده آمریکاست.</p>
      <p>وی سپس گفت، تحریم‌های آمریکا علیه حزب‌الله تأثیرانی واضح بر وضعیت اقتصادی لبنان و بخش بانکی آن گذاشته است؛ چه کسی با وجود ارعاب‌های متوالی آمریکا در لبنان سرمایه‌گذاری می‌کند؟ هدف تحریم‌های آمریکا تحریک علیه مقاومت در داخل لبنان است. حزب‌الله خواهان دولتی است که منافع ملی را در اولویت قرار دهد.</p>
      <p>نصرالله تأکید کرد، آمریکایی‌ها سیاست فشار را ترک نمی‌کنند و از آن علیه عراقی‌ها استفاده کردند تا مانع از بازگشایی گذرگاه «بوکمال» شوند. آمریکایی‌ها خوب می‌دانند بازگشایی گذرگاه بوکمال، اقتصاد لبنان و سوریه را زنده خواهد کرد. یکی دیگر از دلایل تلاش‌های آمریکا برای عدم بازگشایی گذرگاه بوکمال عدم ورود موشک به لبنان است اما مقاومت امروز به اندازه کافی موشک ذخیره کرده است.</p>
      <p>وی خطاب به مایک پامپئو وزیر خارجه آمریکا گفت، کجاست آن فسادی است که گفته می‌شود ایران به لبنان آورده است، آیا این نفوذ در بخش بانکی وجود دارد یا ارتش؟ اگر هم مفسدی در لبنان وجود دارد دوست شما هستند. قصد پامپئو از نفود ایران در لبنان ، مقاومت است که می‌خواهند دست آن را قطع کنند، دستی که لبنان را حمایت و دشمن را تهدید می‌کند تا اراضی و آب‌های لبنان را به آن برگرداند و از امنیت و سیادتش محافظت می‌کند.</p>
      <p>وی در پایان اعلام کرد، ملت لبنان امروز قاطعانه تصمیم به پایان دادن به فساد  و حفاظت از قدرت خود گرفته است و در این مسیر تسلیم نخواهد شد.</p>
      <p> </p>
    </article>
  </body>
</html>