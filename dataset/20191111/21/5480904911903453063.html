<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trump-v-den-veteranu-vyzdvihl-odhaleni-a-smrt-bagdadiho/1819903?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T21:54:00+00:00"/>
    <meta property="og:title" content="Trump v Den veteránů vyzdvihl odhalení a smrt Bagdádího"/>
    <meta property="og:description" content="New York - Americký prezident Donald Trump dnes při příležitosti Dne veteránů znovu vyzdvihl odhalení a smrt vůdce teroristické organizace Islámský stát abú Bakra Bagdádího. Nyní mají Američané podle Trumpa &quot;v hledáčku&quot; nového šéfa islamistů. Bagdádí zemřel na konci října při operaci americké speciální jednotky na severu Sýrie, když na útěku odpálil nálože na svém těle."/>
  </head>
  <body>
    <article>
      <h1>Trump v Den veteránů vyzdvihl odhalení a smrt Bagdádího</h1>
      <address><time datetime="2019-11-11T21:54:00+00:00">11 Nov 2019, 21:54</time> by <a rel="author" href="http://www.ctk.cz/" target="_blank">ČTK</a></address>
      <p>New York - Americký prezident Donald Trump dnes při příležitosti Dne veteránů znovu vyzdvihl odhalení a smrt vůdce teroristické organizace Islámský stát abú Bakra Bagdádího. Nyní mají Američané podle Trumpa "v hledáčku" nového šéfa islamistů. Bagdádí zemřel na konci října při operaci americké speciální jednotky na severu Sýrie, když na útěku odpálil nálože na svém těle.</p>
      <p>Jak napsala agentura AFP, předchozí američtí prezidenti si den, na který připadá výročí konce první světové války, tradičně připomínali položením věnců na národním hřbitově v Arlingtonu nedaleko Washingtonu. Právě tam jsou pochováni padlí vojáci z válek. Trump nicméně odcestoval do New Yorku, kde vystoupil se svým projevem před každoroční vojenskou přehlídkou u příležitosti Dne veteránů.</p>
      <p>Šéf Bílého domu si v říjnu vysloužil kritiku za své prohlášení, že se američtí vojáci stáhnou ze Sýrie. Jeho odpůrci, ale i někteří příznivci tento krok označili za nebezpečný, protože by mohl vést k opětovnému posílení Islámského státu. Rovněž tak podle mnohých kritiků Američané zrazují své dosavadní spojence v boji proti islamistům - syrské kurdské milice.</p>
      <p>Trump ve své dnešní řeči uvedl, že vedení Islámského státu je po Bagdádího smrti vystrašené. "Je tomu jen pár dní, co americké speciální síly zaútočily na areál ISIS a přivedly teroristického vůdce číslo jedna před spravedlnost," prohlásil Trump. ISIS je zkratkou používanou pro Islámský stát. "Díky americkým bojovníkům je Bagdádí mrtvý, jeho zástupce je také mrtvý a nyní se zaměřujeme na muže číslo tři," dodal. Mluvčí Islámského státu po Bahdádího smrti oznámil, že organizace jmenovala svým novým vůdcem téměř neznámého muže jménem abú Ibráhím Hášimí Kurajší.</p>
      <p>I když americký prezident původně informoval o úplném stažení vojáků USA ze Sýrie, později uvedl, že někteří z nich v regionu zůstanou, aby chránili důležitá ropná pole.</p>
    </article>
  </body>
</html>