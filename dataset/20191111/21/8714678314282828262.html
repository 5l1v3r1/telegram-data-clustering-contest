<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/reklame/2019/11/aller-og-amedia-henter-ny-sjef-for-a-ta-opp-kampen-med-google-og-facebook/"/>
    <meta property="og:site_name" content="Kampanje"/>
    <meta property="article:published_time" content="2019-11-11T21:47:48+00:00"/>
    <meta property="og:title" content="Aller og Amedia henter ny sjef for å ta opp kampen med Google og Facebook"/>
    <meta property="og:description" content="- Det er et veldig hårete mål, men det handler om å utnytte de mulighetene vi og et samlet marked har, sier Kathrine Saastad."/>
  </head>
  <body>
    <article>
      <h1>Aller og Amedia henter ny sjef for å ta opp kampen med Google og Facebook</h1>
      <address><time datetime="2019-11-11T21:47:48+00:00">11 Nov 2019, 21:47</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>- Det er et veldig hårete mål, men det handler om å utnytte de mulighetene vi og et samlet marked har, sier Kathrine Saastad.</b>
      </p>
      <p>Nå er det klart at <b>Kathrine Saastad</b> (37) blir administrerende direktør i nysatsingen til Aller Media og Amedia, Diar. Diar er et selskap som skal tilby annonsørene en helt ny markedsplass for kjøp av digitale annonseformater på tvers av de to mediehusene krydret med data fra innloggingstjenesten aID som begge mediehus nå benytter.</p>
      <p>- Enkelt forklart så skal vi skal være et <i>one point of contact </i>for Aller og Amedia med egne data og produktløsninger, sier Saastad til Kampanje.</p>
      <p>Kathrine Saastad har lang erfaring i den digitale delen av mediebransjen. De siste årene har hun jobbet på byråsiden, etter en lengre periode på publisistsiden med kommersielle og tekniske stillinger hos Finn.no, Schibsted og Amedia. Hun har blant annet vært sentral i etableringen og oppstarten av den programmatiske satsingen for Schibsted, før hun gikk over til Amedia for å etablere deres digitale kjøpsenhet. </p>
      <p>- Det er på publisistsiden at jeg har lengst fartstid, sier hun. </p>
      <p><b>Vil ta opp kampen med gigantene</b><br/>Det er et stort marked de to mediehusene, som når ut til 2,7 milloner nordmenn, nå forsøker å styrke seg i. Internettmarkedet for reklame er på hele 11,6 milliarder kroner og her står displaymarkedet for rundt halvparten. De store vinnerne på dette markedet har de siste årene vært Facebook og Google, som samlet legger beslag på nærmere syv milliarder kroner.</p>
      <p>Tanken med Diar er å utfordre disse gigantene.</p>
      <p>- Det er et veldig hårete mål å tro at Diar blir en konkurrent til Facebook og Google, men det handler om å utnytte de mulighetene vi og et samlet marked har, og det er definitivt et stort potensial, sier Saastad. </p>
      <p>Hun sier «planen er å bygge opp en vinner med gode og effektive løsninger i det digitale reklamemarkedet.»</p>
      <p>- Vi er så heldige å få med det beste Aller og Amedia har å by på, nemlig dekning og aID. Ved å toppe det med noen kompetente og smarte hoder, så kommer vi til markedet med gode og relevante kvalitetsløsninger for både kunde, annonsører og byråer - gled dere! sier Kathrine Saastad.</p>
      <p>- Er det markedet for displayannonser dere først sikter på?</p>
      <p>- Ja, i første omgang er det det, men vi har ambisjoner om å lage produkter som utfyller hverandre og tenker både på for eksempel content og video som produkter vi skal ta ut i markedet på sikt.</p>
      <p>- Er det fortsatt vekst i dette markedet?</p>
      <p>- Ja, det digitale vokser sånn sett og alle som jobber i dette markedet er opptatt av å gjøre kaka større, men det handler også om å ta markedsandeler.</p>
      <p><b>Jobbet i Amnet<br/></b>Saastad kommer sist fra stillingen som leder for Dentsu-selskapet Amnet, en stilling hun tok over etter Janicke Eckbo. I løpet av sine to år hos Dentsu og i Amnet har Saastad dermed stått midt opp i den diskusjonen som de programmatiske annonsekjøpene og transparensen knyttet til den digitale verdikjeden for annonser.</p>
      <p>- Utfordringen knyttet til transparens er ikke forbeholdt programmatisk. Det er egentlig all annonsering enten det skjer automatisk eller ikke. Men når det kommer til de programmatiske transaksjonene og kostnadene så er det komplekse økosystemer som krever at mottaker forstår sammenhengen, sier hun.</p>
      <p>Mye av kritikken rundt det programmatiske har handlet om at for mye penger blir bort i tekonlogikostnader og lisenser.</p>
      <p>- Her er det en fordel å ha tilgang til eget varelager. Da har vi fordeler andre ikke har samtidig som vi skal gjøre alt for å holde adtechutgiftene nede. Vi trenger ikke kjøpe programmatisk og kan også ha egne booking-løsninger, som ikke påvirker leveransen. Vi kan gjøre det på gamle måten også. </p>
      <p>
        <b>Les også: <a href="https://kampanje.com/link/8456c122192c497e87cd8ce527c4c3db.aspx">Eckbo slutter i Dentsu - klar for toppjobb i Schibsted</a></b>
      </p>
      <p><b>- Stor og viktig satsing</b><br/>Styreleder i Diar og konsernsjef i Aller Media, <b>Dag Sørsdahl</b>, er fornøyd med å ha daglig leder på plass.</p>
      <p>- Vi er veldig stolte og fornøyde av å ha fått Kathrine Saastad inn som daglig leder i Diar, spesielt med tanke på hennes dype forståelse for det tekniske og forretningsmessige på publisistsiden, men også hennes gjennomgående kunnskap rundt digital annonsering. Dette er en stor og viktig satsing for både Amedia og Aller Media, og vi har stor tro på at Kathrine skal gjøre en god og viktig jobb som leder for Diar, sier han.</p>
      <p>Sørsdahl sier Diar «vil gi norske annonsører et reelt alternativ til de internasjonale gigantene».</p>
      <p>- Vi mener at denne satsningen har sterk konkurransekraft, og tilfører noe nytt i markedet. Dette er en satsing som vi har ekstra stor tro på. Det er viktig at norske og nordiske medieaktører er konkurransedyktige på sin egen hjemmearena, sier Dag Sørsdahl.</p>
    </article>
  </body>
</html>