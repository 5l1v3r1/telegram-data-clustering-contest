<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596887/diamartyria-kynigon-ston-ptd-gia-katargisi-oulamou-pataksis-lathrothirias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T21:53:00+00:00"/>
    <meta property="og:title" content="Διαμαρτυρία κυνηγών στον ΠτΔ για κατάργηση Ουλαμού Πάταξης Λαθροθηρίας"/>
    <meta property="og:description" content="Μεγάλη απογοήτευση και θλίψη εκφράζει το κίνημα Ενωμένων Κυπρίων Κυνηγών για την απόφαση του Αρχηγείου Αστυνομίας για τερματισμό της λειτουργίας του Ουλαμού..."/>
  </head>
  <body>
    <article>
      <h1>Διαμαρτυρία κυνηγών στον ΠτΔ για κατάργηση Ουλαμού Πάταξης Λαθροθηρίας</h1>
      <address><time datetime="2019-11-11T21:53:00+00:00">11 Nov 2019, 21:53</time> by <a rel="author">SigmaLive</a></address>
      <p><b>Μεγάλη απογοήτευση και θλίψη εκφράζει το κίνημα Ενωμένων Κυπρίων Κυνηγών για την απόφαση του Αρχηγείου Αστυνομίας για τερματισμό της λειτουργίας του Ουλαμού Πάταξης Λαθροθηρίας και με επιστολή του Προέδρου του, στον Πρόεδρο της Δημοκρατίας ζητεί την άμεση ανάκληση της απόφασης.<br/></b> <br/>Η επιστολή στάλθηκε σήμερα στον Πρόεδρο Αναστασιάδη και ο Πρόεδρος του κινήματος, Νικόλας Προδρόμου αναφέρει ότι ο ουλαμός αυτός λειτουργούσε ενάντια στην σοβαρή λαθροθηρία και προστάτευε τον νομοταγή κυνηγό αλλά και τους λειτουργούς του Ταμείου Θήρας, από κακοποιά και εγκληματικά στοιχεία. «Αυτό που μας τρομάζει ακόμη περισσότερο είναι το γεγονός ότι αυτή η απόφαση έχει παρθεί μετά τις τελευταίες τεράστιες επιτυχίες του Ουλαμού και στην καταγγελία σεσημασμένων λαθροθηρών».<br/> <br/>Είναι αποδεδειγμένο όχι μόνο στην Κύπρο αλλά και σε ολόκληρο τον κόσμο ότι η λαθροθηρία είναι το φυτώριο της σοβαρής εγκληματικότητας, σημειώνει ο κ. Προδρόμου.<br/> <br/>«Πώς είναι δυνατό το Υπουργείο Δικαιοσύνης και η Κυπριακή Αστυνομία να παίρνουν μια τέτοια απόφαση αγνοώντας την ασφάλεια τόσο των κυνηγών, όσο και των λειτουργών του Ταμείου Θήρας. Αγνοώντας το λαϊκό αίσθημα ανασφάλειας και αφήνοντας την φύση και τους κυνηγούς έρμαια στις ορέξεις του κάθε κακοποιού;»<br/> <br/>Αναφέρει επίσης ότι σε μια εποχή που η κυπριακή κοινωνία ταλανίζεται με υποθέσεις διαφθοράς, με το λαϊκό αίσθημα να απαξιώνει τους θεσμούς αυτού του κράτους και τον πολίτη να νιώθει ανασφάλεια και αβεβαιότητα, ο Ουλαμός Πάταξης Λαθροθηρίας με τα επιτεύγματα του είχε καταφέρει να αντιστρέψει στις τάξεις των κυνηγών αυτή την αρνητική εικόνα.<br/> <br/>Ζητεί από τον Πρόεδρο Αναστασιάδη άμεση ανάκληση της απόφασης και ενίσχυση του Ουλαμού, πράγμα που θεωρεί ότι «είναι χρέος προς την κοινωνία και στο Κύπριο φορολογούμενο πολίτη ο οποίος γνωρίζει τι κατάσταση επικρατεί σε αυτόν τον τομέα».<br/> <br/>Δηλώνει τέλος στη διάθεση του Προέδρου της Δημοκρατίας για συνάντηση «και για να σας δώσουμε τις θέσεις του κινήματος μας υπογεγραμμένες από πέραν των οκτώ χιλιάδων πολιτών της Κυπριακής Δημοκρατίας».<br/> <br/>Πηγή: ΚΥΠΕ </p>
    </article>
  </body>
</html>