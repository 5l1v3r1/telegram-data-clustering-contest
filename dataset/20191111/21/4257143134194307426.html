<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/mar-tobb-mint-115-ezren-dolgoznak-nyugdij-mellett-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-11T21:05:00+00:00"/>
    <meta property="og:title" content="Már több mint 115 ezren dolgoznak nyugdíj mellett - a nap hírei"/>
    <meta property="og:description" content="Kedden érkezik a bankszámlákra az idei nyugdíjprémium és nyugdíj-kiegészítés. Kedden egyeztet a szerdára tervezett szociális sztrájk elégséges feltételeiről a szakszervezet a kormány képviselőivel. Elhunyt Szívós István olimpiai bajnok vízilabdázó. A nap legfontosabb hírei november 11-én."/>
  </head>
  <body>
    <article>
      <h1>Már több mint 115 ezren dolgoznak nyugdíj mellett - a nap hírei</h1>
      <address><time datetime="2019-11-11T21:05:00+00:00">11 Nov 2019, 21:05</time> by <a rel="author">Infostart</a></address>
      <h3>Kedden érkezik a bankszámlákra az idei nyugdíjprémium és nyugdíj-kiegészítés. Kedden egyeztet a szerdára tervezett szociális sztrájk elégséges feltételeiről a szakszervezet a kormány képviselőivel. Elhunyt Szívós István olimpiai bajnok vízilabdázó. A nap legfontosabb hírei november 11-én.</h3>
      <p><a href="https://infostart.hu/belfold/2019/11/11/kellemetlen-meglepetes-erhet-tobb-nyugdijast">Kedden érkezik a bankszámlákra az idei nyugdíjprémium és nyugdíj-kiegészítés.</a>A posta csütörtökön kezdi a kézbesítést. Aki mindkét juttatásra jogosult, átlagosan 33.500 forinttal kap több pénzt novemberben. Novák Katalin családügyi államtitkár hangsúlyozta: minden nyugdíjas és nyugdíjszerű ellátásban részesülő kap nyugdíjprémiumot, amelyet a novemberi ellátással együtt fizetnek ki.</p>
      <p>Tavaly óta több mint másfélszeresére nőtt a nyugdíj mellett dolgozók száma, szeptemberben már több mint 115 ezren voltak. Tállai András pénzügyi államtitkár a Magyar Nemzetnek elmondta: kevesebb mint egy év alatt 40 ezer időskorú munkavállaló helyezkedett el újonnan.</p>
      <p><a href="https://infostart.hu/belfold/2019/11/11/ugy-sztrajkolnak-a-szocialis-agazatban-hogy-dolgoznak">Szerdán csak akkor sztrájkolnak a szociális ágazat dolgozói, ha addig sikerül megállapodni a kormánnyal a még elégséges szolgáltatásokról - jelentette be a közszolgálati szakszervezet elnöke.</a> Boros Péterné az InfoRádióban azt mondta: a feltételekről kedden lesz az utolsó egyeztetés, ahol egyértelmű választ kérnek a bérkövetelésükre is.</p>
      <p><a href="https://infostart.hu/belfold/2019/11/11/reszletek-a-szakkepzes-atalakitasarol">Tartalmában és módszertanában is átalakul a szakképzés - jelentette ki a területért felelős helyettes államtitkár.</a> Pölöskei Gáborné elmondta: a változás a juttatások és ösztöndíjak, valamint a munkaszerződések rendszerén alapul, de módosul az oktatók jogállása is.</p>
      <p>Megváltoztatná az infláció mérésének módját a jegybank vezetése. Matolcsy György elnök, Nagy Márton alelnök, Palotai Dániel és Virág Barnabás ügyvezető igazgató a nemzeti bank honlapján is megjelent írásában úgy véli: új problémákra világít rá a méréssel kapcsolatban a technológiai fejlődés, amihez gyorsan kell alkalmazkodni.</p>
      <p>A bankszektor minél gyorsabb és hatékonyabb digitalizációját sürgette a Magyar Bankszövetség elnöke. Becsei András elmondta: a szervezet a tranzakciós illeték eltörlésére, az ingyenes készpénzfelvételi minimum újragondolására, egyszeri adóamnesztitára és a készpénzállomány csökkentésére tett javaslatot.</p>
      <p>Szeptemberben 10,9 százalékkal nőtt az export euróban számított értéke, az importé eközben 6,5 százalékkal bővült az előző év azonos időszakához képest. A Központi Statisztikai Hivatal első becslése alapján a külkereskedelmi többlet 385 millió euróval nőtt, és 566 millió eurót tett ki.</p>
      <p>Szankciós keretet fogadtak el Törökország ellen a Ciprus közelében folyó próbafúrások miatt az Európai Unió külügyminiszterei. A korlátozó intézkedések lehetővé tehetik majd azoknak az embereknek és szervezeteknek a szankcionálását, akik vagy amelyek felelősek a Ciprus közelében folyó, szénhidrogén-kitermelést célzó fúrási tevékenységekért.</p>
      <p>Törökország visszaküldte az Egyesült Államokba az Iszlám Állam egyik amerikai állampolgárságú harcosát, és ezzel megkezdte a területén fogva tartott külföldi dzsihadisták kitoloncolását. A török hatóságok előkészítették hét német származású iszlamista utaztatását is.</p>
      <p><a href="https://infostart.hu/kulfold/2019/11/11/nekimegy-a-munkaspartnak-farage-brexit-partja">Nem indít jelölteket a Brexit Párt a december 12-ére kiírt előrehozott brit parlamenti választáson azokban a választókerületekben, amelyeket a kormányzó Konzervatív Párt 2017-ben elnyert.</a> Nigel Farage, az unióellenes politikai párt vezetője azt mondta: esélyt akar adni Boris Johnson miniszterelnöknek, hogy meg lehessen akadályozni az újabb népszavazás kiírását a brit uniós tagságról.</p>
      <p><a href="https://infostart.hu/kulfold/2019/11/11/spanyolszakerto-vagy-befogja-a-kispartokat-a-baloldal-vagy-nagykoalicio-jon">Spanyolországban a Szocialista Munkáspárt nyerte a parlamenti választást, de rosszabbul szerepelt, mint tavasszal, képviselőinek száma hárommal csökkent.</a> A második helyen a konzervatív Néppárt végzett, amely növelni mandátumai tudta számát. Elemzők szerint az eredmények alapján még nehezebb lesz a kormányalakítás, mint eddig volt, pedig a voksolást éppen a patthelyzet miatt írták ki.</p>
      <p><a href="https://infostart.hu/tudositoink/2019/11/11/politikai-vakuum-az-elektromos-autok-gyartasa-miatt-fontos-orszagban">Lemondott hivataláról a bolíviai elnök, miután a rendőrség és a hadsereg vezetője is távozásra szólította fel.</a>A dél-amerikai országban három hete zajlottak a tüntetések és összecsapások, ellenzéki csoportok szerint ugyanis Evo Morales csalással nyerte meg az októberi elnökválasztást.</p>
      <p>Egy évvel meghosszabbította a Venezuelával szembeni szankciókat az Európai Unió. A közösség külügyi tanácsa szerint a dél-amerikai országot politikai, gazdasági, társadalmi és humanitárius válság jellemzi, amely aláássa a demokráciát, a jogállamiságot és az emberi jogok helyzetét.</p>
      <p><a href="https://infostart.hu/sport/2019/11/10/elhunyt-dr-szivos-istvan">Elhunyt Szívós István olimpiai bajnok vízilabdázó.</a> Az 1976-os ötkarikás játékokon aranyérmes válogatott tagja 71 éves volt. Szívós Istvánt háromszor választották meg az év magyar vízilabdázójának. Megkapta a Magyar Köztársasági Érdemrend középkeresztje polgári tagozata kitüntetést, 1996-ban beválasztották az úszás halhatatlanjai közé.</p>
    </article>
  </body>
</html>