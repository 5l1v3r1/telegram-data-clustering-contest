<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/indias-power-demand-falls-at-fastest-pace-in-12-years-report.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T21:22:00+00:00"/>
    <meta property="og:title" content="സാമ്പത്തിക രംഗത്ത് ‘പവർകട്ട്’; വൈദ്യുതി ഉപയോഗത്തിൽ 12 വർഷത്തെ വൻ കുറവ്"/>
    <meta property="og:description" content="2024ൽ അഞ്ച് ട്രില്യൻ ഡോളർ സമ്പദ് വ്യവസ്ഥ ലക്ഷ്യമിടുന്ന സർക്കാരിനെ സംബന്ധിച്ച് ആശങ്കയുണ്ടാക്കുന്നതാണ് ഊർജ ആവശ്യത്തിലെ കുറവ്. 'സാമ്പത്തിക പ്രതിസന്ധി.Power Demand. Electricity. Economic Slowdown. GDP. Indian Economy. Manorama News. Malayala Manorama. Manorama Online. Malayalam News. ഊർജം. വൈദ്യുതി. ഇന്ത്യ. സാമ്പത്തികം.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സാമ്പത്തിക രംഗത്ത് ‘പവർകട്ട്’; വൈദ്യുതി ഉപയോഗത്തിൽ 12 വർഷത്തെ വൻ കുറവ്</h1>
      <address><time datetime="2019-11-11T21:22:00+00:00">11 Nov 2019, 21:22</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ ഏഷ്യയിലെ മൂന്നാമത്തെ വലിയ സമ്പദ് ശക്തിയായ ഇന്ത്യയിൽ സാമ്പത്തിക പ്രതിസന്ധി രൂക്ഷമാണെന്നതിനു തെളിവായി സർക്കാർ രേഖ. രാജ്യത്തിന്റെ ഊർജ ആവശ്യകതയിൽ 2018 ഒക്ടോബറുമായി താരതമ്യപ്പെടുത്തുമ്പോൾ ഈ വർഷം 13.2% കുറവുണ്ടായെന്നാണു സർക്കാരിന്റെ റിപ്പോർട്ട്. 12 വർഷ കാലയളവിൽ ഉപയോഗത്തിലെ ഏറ്റവും വലിയ കുറവാണിത്. വ്യവസായിക രംഗത്തെ അടിസ്ഥാനമായ വൈദ്യുതിയുടെ ആവശ്യം കുറയുന്നതു മേഖലയിലെ വളർച്ചാ  മുരടിപ്പിനെയാണു കാണിക്കുന്നതെന്നു സാമ്പത്തിക വിദഗ്ധർ ചൂണ്ടിക്കാട്ടുന്നു.‌</p>
      <p>2024ൽ അഞ്ച് ട്രില്യൻ ഡോളർ സമ്പദ് വ്യവസ്ഥ ലക്ഷ്യമിടുന്ന സർക്കാരിനെ സംബന്ധിച്ച് ആശങ്കയുണ്ടാക്കുന്നതാണ് ഊർജ ആവശ്യത്തിലെ കുറവ്. ‘സാമ്പത്തിക പ്രതിസന്ധി ആഴത്തിലുള്ളതാണ്, പ്രത്യേകിച്ചും വ്യവസായിക മേഖലയിൽ. വരുംവർഷത്തെ വളർച്ചയെ ബാധിക്കുമെന്നും ആശങ്കയുണ്ട്’– ഊർജോപയോഗ റിപ്പോർട്ടിന്റെ പശ്ചാത്തലത്തിൽ ഡൽഹിയിലെ നാഷനൽ ഇൻസ്റ്റിറ്റ്യൂട്ട് ഓഫ് പബ്ലിക് ഫിനാൻസ് ആൻഡ് പൊളിസി പ്രഫസർ എൻ.ആർ.ഭാനുമൂർത്തി അഭിപ്രായപ്പെട്ടു.</p>
      <p>വ്യവസായിക സംസ്ഥാനങ്ങളായ മഹാരാഷ്ട്രയിലും ഗുജറാത്തിലും ഊർജ ഉപഭോഗം കുറഞ്ഞു. കഴിഞ്ഞ മാസം മഹാരാഷ്ട്രയിൽ 22.4%, ഗുജറാത്തിൽ 18.8% വീതമാണു വൈദ്യുതോപയോഗത്തിൽ കുറവുണ്ടായതെന്നു സെൻട്രൽ ഇലക്ട്രിസിറ്റി അതോറിറ്റി (സിഇഎ) കണക്കുകൾ വ്യക്തമാക്കുന്നു. വലിയ സംസ്ഥാനങ്ങളായ ഉത്തർപ്രദേശിൽ 4%, മധ്യപ്രദേശിൽ 8.3% വീതവും വൈദ്യുതി ആവശ്യത്തിൽ കുറവ് രേഖപ്പെടുത്തി. സാമ്പത്തിക വളർച്ച കുറഞ്ഞതു കണക്കിലെടുത്തു റേറ്റിങ് ഏജൻസിയായ മൂഡീസ് ഇൻവെസ്റ്റേഴ്സ് സർവീസ് കഴിഞ്ഞദിവസം ഇന്ത്യയുടെ ക്രെഡിറ്റ് റേറ്റിങ് ‘നെഗറ്റീവ്’ ആക്കിയിരുന്നു.</p>
      <p>സാമ്പത്തിക മാന്ദ്യം പരിഹരിക്കാനുള്ള സർക്കാരിന്റെ നടപടികൾ ഫലപ്രദമായില്ലെന്നും ഇതു വളർച്ച കുറയ്ക്കുമെന്നുമാണു മൂഡീസ് വിലയിരുത്തിയത്. സാമ്പത്തിക മാന്ദ്യം സാധാരണക്കാരുടെ വരുമാനം കുറയ്ക്കും, ജീവിത നിലവാരം ഉയർത്തുന്നതിനു തടസമാകും, സാമ്പത്തിക പാക്കേജുകളും പലിശനിരക്ക് കുറച്ച ആർബിഐ നടപടിയും സാമ്പത്തിക വളർച്ച പഴയ നിലയിലെത്തിക്കാൻ ഉടനെ സഹായിക്കില്ലെന്നുമാണു മൂഡിസിന്റെ കണ്ടെത്തലുകൾ.</p>
      <p><b>English Summary:</b> India's Power Demand Falls At Fastest Pace In 12 Years: Report</p>
    </article>
  </body>
</html>