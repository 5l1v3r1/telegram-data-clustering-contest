<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/politics/nikos-kotzias-ta-tessera-erotimata-pou-prepei-na-apantisei-i-aristera/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T21:02:39+00:00"/>
    <meta property="og:title" content="Νίκος Κοτζιάς : Τα τέσσερα ερωτήματα που πρέπει να απαντήσει η Αριστερά"/>
    <meta property="og:description" content="Εκδήλωση που διοργάνωσε η κίνηση «Πράττω» με θέμα το μέλλον της Κεντροαριστεράς"/>
  </head>
  <body>
    <article>
      <h1>Νίκος Κοτζιάς : Τα τέσσερα ερωτήματα που πρέπει να απαντήσει η Αριστερά</h1>
      <h2>Εκδήλωση που διοργάνωσε η κίνηση «Πράττω» με θέμα το μέλλον της Κεντροαριστεράς</h2>
      <address><time datetime="2019-11-11T21:02:39+00:00">11 Nov 2019, 21:02</time> by <a rel="author">ΤοΒΗΜΑ Team</a></address>
      <p>«Η Δημοκρατία και ο δημοκρατικός διάλογος θέλουν οργάνωση», ανέφερε ξεκινώντας την εισήγησή του ο Νίκος Κοτζιάς, στην εκδήλωση που διοργάνωσε η κίνηση «Πράττω» με θέμα το μέλλον της Κεντροαριστεράς.</p>
      <p>Υποστήριξε ότι η κεντροαριστερά θα πρέπει να απαντήσει σε τέσσερα βασικά ερωτήματα:</p>
      <p>
        <a href="https://www.in.gr/2019/11/12/politics/tzanakopoulos-gia-proanakritiki-tha-yperaspistoume-ti-syntagmatiki-nomimotita/">Τζανακόπουλος για Προανακριτική : Θα υπερασπιστούμε τη συνταγματική νομιμότητα</a>
      </p>
      <p>– Ποια είναι η κατάσταση της χώρας:</p>
      <p>Παρά τις πολιτικές σωτηρίας που ακολούθησε ο ΣΥΡΙΖΑ, η χώρα με αυτή την κυβέρνηση μπαίνει σε μία κατηφόρα. Η χώρα υποβαθμίζεται μέσα από ένα κλειστό, διαβρωμένο σύστημα, που δεν αφήνει να μπει κανείς και λεηλατεί την χώρα. Αυτό που πρέπει να έχουμε συνείδηση, είναι ότι στον 21ο αιώνα θα υπάρξουν χαμένοι και κερδισμένοι. Η Ελλάδα κινδυενεύει να υποχωρήσει στο διεθνές στερέωμα και στον διεθνή καταμερισμό εργασίας. Αυτό που χρειάζεται η Αριστερά, είναι να διατυπώσει ένα όραμα. Τι βλέπει για την Ελλάδα στον 21ο αιώνα, τι θα είναι αυτό που θα το κάνει ελκυστικό και θα σπάει τις πελατειακές σχέσεις;</p>
      <p>– Δεύτερο ερώτημα: ποιος είναι ο αντίπαλος και ποιες είναι οι συμμαχίες του.</p>
      <p>Ο αντίπαλος ξεκινά από τον πυρήνα του συστήματος, είναι οι τέσσερις συστημικές τράπεζες, η Τράπεζα της Ελλάδος και δέκα οικογένειες ολιγαρχίας. Αυτός είναι ο σκληρός πυρήνας που δεν αφήνει κανένα να προσεγγίσει, αλλά που δεν θα μπορούσε να αντέξει αν δεν είχε κοινωνικές και πολιτικές συμμαχίες. Ποιες είναι αυτές; Κατ’ αρχήν είναι η ΝΔ. Ακολούθως είναι το ΚΙΝΑΛ, ενώ υπάρχει και η Ελληνική Λύση που στα περισσότερα ζητήματα έχει ψηφίσει μαζί με τη ΝΔ.</p>
      <p>Η συμμαχία αυτή διευρύνεται σε διάφορους τομείς, όπως στον χώρο του Τύπου, δείτε την εφημερίδα Νέα Σελίδα και την αλλαγή στάσης. Η ΝΔ εξασφαλίζει την αναπαραγωγή του συστήματος και διαμορφώνει συμμαχίες με μικρομεσαία στρώματα, πχ η συντηρητική διανόηση είναι πλέον πιο ισχυρή από ότι στο παρελθόν, είναι τμήμα της Εκκλησίας, ο άμβωνας μεταδίδει το κυρίαρχο μήνυμα. Είναι το παραδικαστικό κύκλωμα. Είναι οι κατασταλτικοί μηχανισμοί. Είναι η εθνοφρουρά που έστηνε ο Καμμένος, τα νέα ΤΕΑ. Αυτή η συγκρότηση έχει αδυναμίες. Όλο αυτό στηρίζεται, όσο εξασφαλίζει την αναπαραγωγή του συστήματος. Στην συνέχεια όμως, θα πρέπει να μοιράσει δουλειές και θα υπάρξουν ρήγματα. Δεν μπορεί να πάρει και ο Βαρδινογιάννης και ο Λάτσης το Ελληνικό. Δεν μπορεί το πρωτάθλημα να το πάρει και ο ΠΑΟΚ και ο Ολυμπιακός. Ο Ν. Κοτζιάς σημείωσε πάντως, ότι «δεν συμφωνώ με χαρακτηρισμούς για ‘χούντα της ΝΔ’. Δεν πείθουν αυτά παρά μόνο όποιους είναι ήδη κοντά μας».</p>
      <p>– Το τρίτο ερώτημα είναι, ποιες είναι οι θεματικές, ποια είναι τα μεγάλα μέτωπα.</p>
      <p>Το πρώτο είναι η οικονομία. Θα πρέπει να τελειώνει η Αριστερά με τα δημοσιονομικά. Η Αριστερά θα πρέπει να μιλήσει για την πραγματική οικονομία. Π.χ. για τις τράπεζες και τι θα κάνουμε με αυτές, θα είμαστε πάλι όμηροι του Στουρνάρα; Το άλλο ζήτημα είναι ο πολιτισμός. Δεν υπάρχει Αριστερά χωρίς πολιτισμό. Το ίδιο ισχύει και για την παιδεία και τις νέες τεχνολογίες. Δεν λύθηκε κανένα πρόβλημα με την αναβάθμιση των ΤΕΙ. Επίσης είναι η μετανάστευση. Μπορούμε να αφήσουμε τους μετανάστες στην κατάσταση που είναι; Όχι, οι μετανάστες που είναι εγκλωβισμένοι στους χώρους που τους έχουμε είναι οι αυριανοί εχθροί μας. Πρέπει να τους ενσωματώσουμε στις εκπαιδευτικές και κοινωνικές δομές. Δεν πρέπει όμως να κάνουμε πρόσκληση για περισσότερους μετανάστες. Η Ελλάδα δεν χωράει άλλους. Το επόμενο σημείο είναι η κανονικότητα του πολίτη, όπως η ασφάλεια. Πρέπει να πάψουμε να θεωρούμε θέματα αριστερά ή δεξιά, μπορεί τα θέματα να έχουν ιεράρχηση ή να έχουν αριστερές ή δεξιές απαντήσεις. Η ασφάλεια είναι πεδίο δυνάμει κοινωνικών συμμαχιών. Μεγάλο είναι και το θέμα της δημοκρατίας.</p>
      <p>– Το τελευταίο ερώτημα είναι τι πρέπει να γίνει, τι να κάνουμε.</p>
      <p>Μέτωπο όλων των δυνάμεων. Αυτό που έχουμε ανάγκη είναι μία συνολική κοινωνική συμμαχία. Παράλληλα, θα πρέπει να έχουμε και θεσμική συμμαχία με συνδικάτα με δήμους με επαγγελματικούς φορείς, εκτίμησε ο Ν. Κοτζιάς.</p>
      <p>Πηγή: ΑΠΕ – ΜΠΕ</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/10/23/politics/pyra-kotzia-kata-kyvernisis-kai-makron-gia-to-veto-sti-voreia-makedonia/"/>
        <a href="https://www.tovima.gr/2019/10/12/politics/nikos-kotzias-oi-prespes-tous-volepsan-olous/"/>
        <a href="https://www.tovima.gr/2019/09/26/politics/kontra-maksimou-syriza-gia-ti-synantisi-mitsotaki-erntogan/"/>
        <a href="https://www.tovima.gr/2019/08/12/politics/kotzias-kataggellei-dioksi-koryfaion-stelexon-tou-ypeks/"/>
      </related>
    </article>
  </body>
</html>