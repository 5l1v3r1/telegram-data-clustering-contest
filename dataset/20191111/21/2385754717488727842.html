<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596884/synelifthi-stin-kopegxagi-danos-tzixantistis-pou-eksedose-i-tourkia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T21:37:00+00:00"/>
    <meta property="og:title" content="Συνελήφθη στην Κοπεγχάγη Δανός τζιχαντιστής που εξέδωσε η Τουρκία"/>
    <meta property="og:description" content="Ένας 28χρονος Δανός, που εκδόθηκε από την Τουρκία σήμερα, συνελήφθη μόλις έφθασε στη Δανία, έγινε γνωστό από την αστυνομία.   Ο άνδρας αναμένεται..."/>
  </head>
  <body>
    <article>
      <h1>Συνελήφθη στην Κοπεγχάγη Δανός τζιχαντιστής που εξέδωσε η Τουρκία</h1>
      <address><time datetime="2019-11-11T21:37:00+00:00">11 Nov 2019, 21:37</time> by <a rel="author">SigmaLive</a></address>
      <p><b>Ένας 28χρονος Δανός, που εκδόθηκε από την Τουρκία σήμερα, συνελήφθη μόλις έφθασε στη Δανία, έγινε γνωστό από την αστυνομία.<br/></b> <br/>Ο άνδρας αναμένεται αύριο να οδηγηθεί ενώπιον δικαστηρίου στην Κοπεγχάγη, προκειμένου να αποφασιστεί η προφυλάκισή του, ανέφεραν οι αστυνομικές αρχές, χωρίς να υπεισέλθουν σε λεπτομέρειες.<br/> <br/>Δανέζικα ΜΜΕ μεταδίδουν ότι πρόκειται για τον Άχμαντ Σάλεμ αλ Χατζ, που έχει γεννηθεί στο 'Ωρχους στη Δανία. Έφυγε από τη χώρα του για τη Συρία το 2013, προκειμένου να ενταχθεί στις τάξεις της οργάνωσης Ισλαμικό Κράτος.<br/> <br/>Έναν χρόνο μετά, καταδικάστηκε ερήμην στη Δανία για τρομοκρατία με τις αρχές να εκδίδουν σε βάρος του διεθνές ένταλμα σύλληψης.<br/> <br/>Ο αλ Χατζ τραυματίστηκε σοβαρά σε μια βομβιστική επίθεση στη Συρία, στις αρχές του 2017 και έκτοτε βρίσκεται σε αναπηρικό αμαξίδιο.<br/> <br/>Ο ίδιος πήγε, στη συνέχεια, στην Τουρκία μαζί με τη σύζυγό του, από τη Συρία, και τα δύο παιδιά τους. Συνελήφθησαν στην πόλη Κιλίς, στην τουρκική μεθόριο, τον Δεκέμβριο του 2017.<br/> <br/>Στην Τουρκία, ο αλ Χατζ είχε καταδικαστεί σε φυλάκιση 4 ετών και δύο μηνών, όμως αφέθηκε ελεύθερος υπό δικαστική επιτήρηση και κρατείτο σε ένα κέντρο διαμετακόμισης από φέτος το καλοκαίρι, μεταδίδει το δανέζικο τηλεοπτικό δίκτυο DR.<br/> <br/><b>Παρίσι: Δεν γνωρίζουμε αν θα γίνουν απελάσεις Γάλλων μελών του ISIS από την Τουρκία<br/></b> <br/>Η υπουργός Ενόπλων Δυνάμεων της Γαλλίας, Φλοράνς Παρλί, δήλωσε σήμερα ότι δεν έχει λάβει γνώση για συγκεκριμένες απελάσεις από την Τουρκία Γάλλων υπηκόων οι οποίοι πολέμησαν με το Ισλαμικό Κράτος, τονίζοντας ότι η διαδικασία επαναπατρισμού των τρομοκρατών θα πρέπει να γίνει με βάσει το πρωτόκολλο που είχαν υπογράψει οι δύο χώρες.<br/> <br/>"Αυτή τη στιγμή δεν γνωρίζω για συγκεκριμένες επιστροφές τρομοκρατών από την Τουρκία", είπε η Παρλί μιλώντας στον ραδιοφωνικό σταθμό France Inter.<br/> <br/>"Έχουμε ένα πρωτόκολλο με την Τουρκία, που επιτρέπει τον επαναπατρισμό των τρομοκρατών όταν προκύπτουν τέτοιες καταστάσεις", είπε.<br/> <br/>Η γαλλική κυβέρνηση έχει δηλώσει στο παρελθόν ότι θα προτιμούσε οι μαχητές του ΙΚ που κρατούνται στη Συρία και το Ιράκ να δικαστούν σε αυτές τις χώρες.<br/> <br/><b>Γερμανία: Η Τουρκία απελαύνει δέκα Γερμανούς τζιχαντιστές<br/></b> <br/>Τουλάχιστον δέκα Γερμανοί πολίτες οι οποίοι θεωρείται ότι σχετίζονται με το «Ισλαμικό Κράτος» θα απελαθούν αυτή την εβδομάδα από την Τουρκία στην Γερμανία, επιβεβαίωσε νωρίτερα σήμερα το υπουργείο Εξωτερικών.<br/> <br/>Σύμφωνα με τον εκπρόσωπο του γερμανικού υπουργείου Εξωτερικών Κρίστοφερ Μπούργκερ, οι τουρκικές αρχές ενημέρωσαν μόλις σήμερα τις αντίστοιχες γερμανικές για την περίπτωση δέκα ατόμων των οποίων η υπηκοότητα δεν αμφισβητείται. Πρόκειται για τρεις άνδρες, πέντε γυναίκες και δύο παιδιά. «Οι γερμανικές αρχές έχουν επιβεβαιώσει την ταυτότητά τους», δήλωσε ο κ. Μπούργκερ σχετικά. Ένα άτομο βρίσκεται ήδη στην Γερμανία, θα ακολουθήσουν πέντε την Πέμπτη και δύο ακόμη το ερχόμενο Σάββατο.<br/> <br/>Σύμφωνα πάντως με την εφημερίδα BILD, είναι ακόμη ασαφές εάν το Βερολίνο συμφωνεί ότι υπάρχουν στις τουρκικές φυλακές συνολικά 20 μέλη του «Ισλαμικού Κράτους», τα οποία έχουν γερμανική υπηκοότητα, όπως υποστηρίζει το τουρκικό υπουργείο Εσωτερικών. Οι πληροφορίες της εφημερίδας αναφέρουν ότι οι περισσότεροι διέθεταν άδεια παραμονής στην Γερμανία, η οποία ωστόσο στο μεταξύ έχει λήξει.<br/> <br/>Η BILD επισημαίνει ακόμη ότι οι γερμανικές αρχές δεν αναμένουν μεγάλο αριθμό απελάσεων από την Τουρκία, καθώς οι περισσότεροι γερμανοί υπήκοοι - μέλη του «Ισλαμικού Κράτους» βρίσκονται σε υπό κουρδικό έλεγχο φυλακές στην Συρία και η Γερμανία δεν διατηρεί διπλωματικές σχέσεις με τους Κούρδους. Το περασμένο καλοκαίρι πάντως επέστρεψαν στην Γερμανία τρία ορφανά παιδιά και ένα σοβαρά άρρωστο νήπιο, ενώ εκτιμάται ότι στις εν λόγω φυλακές κρατούνται περίπου 80 ενήλικες με γερμανική υπηκοότητα και 100 παιδιά τα οποία είτε έχουν ήδη γερμανική υπηκοότητα είτε την δικαιούνται.<br/> <br/>Σύμφωνα με τα επίσημα στοιχεία της γερμανικής κυβέρνησης, 1050 άτομα έχουν ως τώρα εγκαταλείψει την Γερμανία προκειμένου να ενταχθούν στις δυνάμεις του «Ισλαμικού Κράτους» στην Συρία και στο Ιράκ, χωρίς ωστόσο να αποκλείεται να υπάρχουν πολύ περισσότερες περιπτώσεις οι οποίες δεν έχουν αναφερθεί στις αρχές.<br/> <br/>Πηγή: ΑΠΕ-ΜΠΕ<br/> </p>
    </article>
  </body>
</html>