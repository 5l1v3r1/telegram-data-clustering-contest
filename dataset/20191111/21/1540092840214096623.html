<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197049/iaea-anixneytikan-somatidia-oyranioy-se-topothesia-poy-den-exei-dilosei-to-iran"/>
    <meta property="og:site_name" content="CNN.gr"/>
    <meta property="article:published_time" content="2019-11-11T21:02:14+00:00"/>
    <meta property="og:title" content="ΙΑΕΑ: Ανιχνεύτηκαν σωματίδια ουρανίου σε τοποθεσία που δεν έχει δηλώσει το Ιράν"/>
    <meta property="og:description" content="Η Διεθνής Υπηρεσία Ατομικής Ενέργειας ανίχνευσε σωματίδια φυσικού ουρανίου σε τοποθεσία που το Ιράν δεν έχει δηλώσει, σύμφωνα με έκθεση που περιήλθε σε γνώση..."/>
  </head>
  <body>
    <article>
      <h1>ΙΑΕΑ: Ανιχνεύτηκαν σωματίδια ουρανίου σε τοποθεσία που δεν έχει δηλώσει το Ιράν</h1>
      <h2>Η Διεθνής Υπηρεσία Ατομικής Ενέργειας ανίχνευσε σωματίδια φυσικού ουρανίου σε τοποθεσία που το Ιράν δεν έχει δηλώσει, σύμφωνα με έκθεση που περιήλθε σε γνώση του Γαλλικού Πρακτορείου στη Βιέννη.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:02 , 11 November 2019 - 23:52</p>
      <p>«Η Υπηρεσία ανίχνευσε σωματίδια φυσικού ουρανίου ανθρωπογενούς προέλευσης -δηλαδή που οφείλονται σε ανθρώπινη δραστηριότητα- μέσα σε μέρος που το Ιράν δεν δήλωσε στην Υπηρεσία», αναφέρει η εσωτερική αυτή έκθεση που δίδεται στα κράτη μέλη.</p>
      <p>Η ΙΑΕΑ δεν κατονομάζει την τοποθεσία αυτή. Διπλωματικές πηγές ανέφεραν νωρίτερα στο Γαλλικό Πρακτορείο ότι η ΙΑΕΑ είχε θέσει ερωτήσεις στην Τεχεράνη σε σχέση με μια τοποθεσία που είχε επισημάνει παλαιότερα το Ισραήλ, το οποίο υποψιαζόταν ότι εκεί πραγματοποιούνταν <b>πυρηνικές δραστηριότητες.</b></p>
      <p>Πηγή αποκάλυψε επίσης ότι η ΙΑΕΑ είχε λάβει δείγματα από αυτή την τοποθεσία της περιοχής Τουρκουζαμπάντ, στην Τεχεράνη, την άνοιξη.</p>
      <p>Σύμφωνα με διπλωμάτη στη Βιέννη, <b>το ποσοστό παραγωγής ουρανίου στο Ιράν έχει αυξηθεί σημαντικά για να ξεπερνά τα 100 κιλά τον μήνα</b>. Μπορεί να αυξηθεί περισσότερο εντός των προσεχών μηνών.</p>
      <p>Η έκθεση επιβεβαιώνει αυτή την εντατικοποίηση των δραστηριοτήτων,<b> τα αποθέματα του ελαφρώς εμπλουτισμένου ουρανίου ισοδυναμούν στο εξής με 551 κιλά.</b> Η συμφωνία που υπέγραψε το Ιράν το 2015 με τις μεγάλες δυνάμεις δεν επιτρέπει στην Ισλαμική Δημοκρατία να εμπλουτίζει περισσότερα από 300 κιλά.</p>
      <p>Σύμφωνα με τους επιθεωρητές της ΙΑΕΑ, η Ισλαμική Δημοκρατία εμπλουτίζει αυτή την περίοδο ουράνιο στις εγκαταστάσεις της στο Φορντό -δραστηριότητα που συνιστά εκ νέου παραβίαση των υποχρεώσεών της.</p>
      <p>«Έχουμε εισέλθει σε μια <b>φάση επιδείνωσης</b>», δήλωσε ευρωπαϊκή πηγή.</p>
      <h3>Ανησυχία Γαλλίας-Γερμανίας-Βρετανίας και ΕΕ από τις πυρηνικές δραστηριότητες του Ιράν</h3>
      <p>Οι υπουργοί Εξωτερικών της Γαλλίας<b> Ζαν-Ιβ Λε Ντριάν</b>, της Γερμανίας <b>Χάικο Μάας</b>, της Βρετανίας <b>Ντόμινικ Ράαμπ</b> και η επικεφαλής της ευρωπαϊκής διπλωματίας<b> Φεντερίκα Μογκερίνι</b> δήλωσαν σήμερα "εξαιρετικά ανήσυχοι" από την απόφαση του<b><a href="https://www.cnn.gr/eidhseis/tag/1174/iran"> Ιράν</a></b> να επαναλάβει τον <b><a href="https://www.cnn.gr/eidhseis/tag/74259/employtismos-oyranioy">εμπλουτισμό ουρανίου</a> </b>στο εργοστάσιο του Φορντό και το καλούν να υπαναχωρήσει στις αποφάσεις του που είναι αντίθετες με τη διεθνή συμφωνία (JCPoA) του 2015 για το <b>ιρανικό <a href="https://www.cnn.gr/eidhseis/tag/38517/pyrhniko-programma">πυρηνικό πρόγραμμα</a></b>, από την οποία αποχώρησαν οι ΗΠΑ.</p>
      <p>Παρίσι, Βερολίνο, Λονδίνο και η Ευρωπαϊκή Ένωση κάλεσαν την Τεχεράνη να μείνει προσηλωμένη στη συμφωνία JCPoA και δήλωσαν ότι "θα εξετάσουν όλους τους μηχανισμούς που προβλέπει η συμφωνία του 2015, συμπεριλαμβανομένου ενός <b>μηχανισμού επίλυσης διαφοράς,</b> για να ρυθμιστούν τα θέματα που έχουν σχέση με την εφαρμογή από το Ιράν των δεσμεύσεών του στην JCPoA". Ο μηχανισμός αυτός μπορεί να οδηγήσει στην επαναφορά των κυρώσεων του ΟΗΕ σε βάρος της Τεχεράνης για τις πρόσφατες παραβιάσεις της συμφωνίας.</p>
      <p>Σε κοινή ανακοίνωση, οι τρεις χώρες γνωστές ως οι E3, προειδοποιούν επίσης το Ιράν ότι οι τελευταίες ενέργειές του καθιστούν δυσκολότερες τις προσπάθειές τους να κατευνάσουν τις εντάσεις στην περιοχή. "Η ενέργεια του Ιράν έχει εν δυνάμει <b>σοβαρές επιπτώσεις διάδοσης</b>", αναφέρουν οι τρεις χώρες. "Είμαστε έτοιμοι να συνεχίσουμε τις διπλωματικές μας προσπάθειες για να δημιουργήσουμε τις προϋποθέσεις και να διευκολύνουμε την αποκλιμάκωση των εντάσεων στη Μέση Ανατολή".</p>
      <p>Οι Ε3 καλούν επίσης την Ισλαμική Δημοκρατία να σεβαστεί πλήρως τη Διεθνή Υπηρεσία Ατομικής Ενέργειας, κυρίως μετά την κράτηση για λίγο μιας<b> επιθεωρήτριας</b> που εργάζεται για την ΙΑΕΑ από την Τεχεράνη και την <b>κατάσχεση των ταξιδιωτικών της εγγράφων</b> τον Οκτώβριο, δήλωσαν διπλωμάτες την περασμένη εβδομάδα -σε ένα πρώτο περιστατικό του είδους μετά τη συμφωνία του 2015.</p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197047/anypoxoriti-i-toyrkia-den-tha-stamatisoyme-tis-ereynes-stin-an-mesogeio-para-tis-apeiles-tis-ee">Ανυποχώρητη η Τουρκία: Δεν θα σταματήσουμε τις έρευνες στην αν. Μεσόγειο παρά τις απειλές της ΕΕ</a>
        </li>
        <li>
          <a href="https://www.cnn.gr/news/kosmos/story/197045/ikanopoiisi-anastasiadi-apo-tis-apofaseis-tis-ee-gia-tin-toyrkia">Ικανοποίηση Αναστασιάδη από τις αποφάσεις της ΕΕ για την Τουρκία</a>
        </li>
        <li>
          <a href="https://www.cnn.gr/news/kosmos/story/197022/epixeirisi-epanapatrismos-o-kindynos-piso-apo-tis-epistrofes-maxiton-toy-isis-se-hpa-kai-ee">Επιχείρηση «Επαναπατρισμός»: Ο κίνδυνος πίσω από τις επιστροφές μαχητών του ISIS σε ΗΠΑ και ΕΕ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1174/iran">ΙΡΑΝ</a>
        </li>
        <li>
          <a href="https://www.cnn.gr/eidhseis/tag/74259/employtismos-oyranioy">ΕΜΠΛΟΥΤΙΣΜΟΣ ΟΥΡΑΝΙΟΥ</a>
        </li>
        <li>
          <a href="https://www.cnn.gr/eidhseis/tag/38517/pyrhniko-programma">ΠΥΡΗΝΙΚΟ ΠΡΟΓΡΑΜΜΑ</a>
        </li>
        <li>
          <a href="https://www.cnn.gr/eidhseis/tag/326/eyropaiki">ΕΥΡΩΠΑΙΚΗ ΕΝΩΣΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197073/snapshot/2748351.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197008/snapshot/2753450.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197057/snapshot/2754192.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197061/snapshot/1.jpg"/>
      </figure>
    </article>
  </body>
</html>