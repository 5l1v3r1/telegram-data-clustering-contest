<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/merkel-i-putin-obgovorili-normandskiy-samit-i-peregovori-schodo-tranzitu-gazu-329278_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T21:36:00+00:00"/>
    <meta property="og:title" content="Меркель і Путін обговорили нормандський саміт і переговори щодо транзиту газу"/>
    <meta property="og:description" content="Між канцлером Німеччини й президентом Росії відбувся черговий телефонний розмова."/>
  </head>
  <body>
    <article>
      <h1>Меркель і Путін обговорили нормандський саміт і переговори щодо транзиту газу</h1>
      <h2>Між канцлером Німеччини й президентом Росії відбувся черговий телефонний розмова.</h2>
      <address>
        <time datetime="2019-11-11T21:36:00+00:00">11 Nov 2019, 21:36</time>
      </address>
      <p>Федеральний канцлер Німеччини Ангела Меркель і президент Росії Володимир Путін у ході телефонної розмови в понеділок, 11 листопада, вчергове обговорили підготовку до <b><a href="https://dt.ua/POLITICS/u-kremli-ne-nazvali-datu-provedennya-samitu-normandskoyi-chetvirki-329219_.html">зустрічі лідерів "Нормандської четвірки"</a></b>. Також співрозмовники торкнулися теми переговорів з транзиту російського газу до ЄС через газотранспортну систему України.</p>
      <p>У канцелярії голови німецького уряду повідомили, що Меркель зателефонувала Путіну, щоб обговорити переговори в "нормандському форматі". Лідери Німеччини і Росії також говорили про ситуацію в Сирії та Лівії і тристоронні переговорах про транзит газу з участю Єврокомісії, України і РФ.</p>
      <p>У Кремлі, в свою чергу, уточнили, що Меркель і Путін приділили увагу не тільки підготовки "нормандського" саміту, але й ситуації в Донбасі, так званій "формулі Штайнмаєра", розведенню військ у районі Петрівського, Золотого і Станиці Луганської. Путін вкотре наполягав на закріпленні "особливого статусу" Донбасу в Конституції України.</p>
      <p>"Сторонами було підтверджено налаштованість на подальшу координацію зусиль Росії та Німеччини в "Нормандській четвірці", зокрема в плані підготовки можливого саміту в цьому форматі", - йдеться повідомленні прес-служби президента РФ.</p>
      <p>Напередодні <b><a href="https://dt.ua/">DT.UA</a></b> з посиланням на джерело повідомило, що <b><a href="https://dt.ua/POLITICS/zustrich-normandskoyi-chetvirki-mozhe-vidbutisya-24-abo-26-listopada-329128_.html">зустріч "Нормандської четвірки" може відбутися 24 або 26 листопада</a></b>. За словами поінформованого співрозмовника, якщо зустріч не відбудеться в ці дні, то до кінця року вона не відбудеться взагалі. Не виключено, що "нормандський формат" взагалі буде згорнуто.</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html"><b>"Нормандської четвірки" було заплановано на 17 вересня</b></a>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>