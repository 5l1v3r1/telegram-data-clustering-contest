<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/kamislida-es-zamanli-3-bombali-saldiri-6-olu-22-yarali"/>
    <meta property="og:site_name" content="euronews"/>
    <meta property="article:published_time" content="2019-11-11T21:01:42+00:00"/>
    <meta property="og:title" content="Kamışlı'da eş zamanlı 3 bombalı saldırı: 6 ölü, 22 yaralı"/>
    <meta property="og:description" content="Suriye'nin Haseki kentine bağlı Kamışlı'da, eş zamanlı meydana gelen 3 bombalı saldırıda 6 sivil hayatını kaybetti, en az 22 kişi de yaralandı. Kanlı eylemleri henüz üstlenen olmadı."/>
  </head>
  <body>
    <article>
      <h1>Kamışlı'da eş zamanlı 3 bombalı saldırı: 6 ölü, 22 yaralı</h1>
      <address><time datetime="2019-11-11T21:01:42+00:00">11 Nov 2019, 21:01</time> by <a rel="author">Tuba Altunkaya</a></address>
      <p>Suriye'nin Haseki kentine bağlı Kamışlı'da, eş zamanlı meydana gelen 3 bombalı saldırıda 6 sivil hayatını kaybetti, en az 22 kişi de yaralandı.</p>
      <p>İki bomba yüklü araç ve bir motosiklet, kalabalık bir pazar yeri ile okul ve kiliselerin bulunduğu alanda infilak etti. Patlamanın kuvvetiyle çevre binalar hasar gördü, alev alan araçlara itfaiye ekipleri müdahale etti.</p>
      <p>Bölgeyi kontrol eden Kürt güvenlik güçlerinden edinilen bilgilere göre yaralılar arasında 4 güvenlik personeli de bulunuyor. Saldırıları henüz üstlenen olmazken, Suriye Demokratik Güçleri (SDF), IŞİD'in uyuyan hücrelerinin bölge için halen bir tehdit oluşturduğunu söylüyor.</p>
      <ul>
        <li>
          <a href="https://tr.euronews.com/2019/10/23/kamisli-neden-soci-mutabakatinin-disinda-tutuldu">Kamışlı neden Soçi mutabakatının dışında tutuldu?</a>
        </li>
        <li>
          <a href="https://tr.euronews.com/2019/10/11/baris-pinari-harekati-devam-ederken-kamisli-da-ne-oldu-kim-ne-dedi">Barış Pınarı Harekâtı devam ederken Kamışlı'da ne oldu? Kim ne dedi?</a>
        </li>
        <li>
          <a href="https://tr.euronews.com/2019/11/11/suriye-deki-arama-kurtarma-ekibi-beyaz-baretliler-in-kurucusu-istanbul-da-olu-bulundu">Suriye'deki arama kurtarma ekibi Beyaz Baretliler'in kurucusu İstanbul'da ölü bulundu</a>
        </li>
      </ul>
      <figure>
        <img src="https://static.euronews.com/articles/stories/04/29/43/04/606x433_cmsv2_654d5680-03b0-5992-b1b3-a01bff319014-4294304.jpg"/>
        <figcaption>SANA/REUTERS aracılığıyla</figcaption>
      </figure>
      <h3>Ermeni rahibin öldürüldüğü saldırıyı IŞİD üstlendi</h3>
      <p>Kanlı eylem, IŞİD'in Ermeni Katolik Kilisesi'nden iki rahibin öldürüldüğü saldırıyı üstlenmesinin hemen ardından meydana geldi.</p>
      <p>Bombalı saldırılardan önce, bir grup silahlı saldırgan Ermeni rahip Hovsep Petoyan ile babası rahip Abraham Petoyan'ın bulunduğu araca ateş açtı. Kamışlı'dan Deyrizor'a gitmekte olan iki rahip hayatını kaybederken araçtaki üçüncü şahıs yaralandı.</p>
      <p>Mardin'in Nusaybin ilçesinin karşısında yer alan Kamışlı'da geçtiğimiz aylarda da bombalı saldırılar yaşanmış, eylemleri IŞİD örgütü üstlenmişti. 11 Ekim günü bomba yüklü bir aracın patlatılması sonucu en az 6 kişi yaşamını yitirmişti. Temmuz ayında ise benzer saldırı 44 kişinin hayatına mal olmuştu.</p>
      <p>Ek kaynaklar<b> • AFP/Reuters</b></p>
    </article>
  </body>
</html>