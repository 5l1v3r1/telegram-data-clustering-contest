<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596882/el-salvador-den-ypirkse-quotkanena-tsounamiquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T21:16:00+00:00"/>
    <meta property="og:title" content="Ελ Σαλβαδόρ: Δεν υπήρξε &quot;κανένα τσουνάμι&quot;"/>
    <meta property="og:description" content="Κανένα τσουνάμι δεν εντοπίστηκε στα ανοιχτά του Ελ Σαλβαδόρ, μολονότι οι αρχές της χώρας είχαν προειδοποιήσει νωρίτερα ότι ένα στρατιωτικό αμερικανικό..."/>
  </head>
  <body>
    <article>
      <h1>Ελ Σαλβαδόρ: Δεν υπήρξε "κανένα τσουνάμι"</h1>
      <address><time datetime="2019-11-11T21:16:00+00:00">11 Nov 2019, 21:16</time> by <a rel="author">SigmaLive</a></address>
      <p><b>Κανένα τσουνάμι δεν εντοπίστηκε στα ανοιχτά του Ελ Σαλβαδόρ, μολονότι οι αρχές της χώρας είχαν προειδοποιήσει νωρίτερα ότι ένα στρατιωτικό αμερικανικό αεροσκάφος είδε ένα πιθανό παλιρροϊκό κύμα να κατευθύνεται προς τις ακτές.<br/></b> <br/>Η πρεσβεία των ΗΠΑ στο Σαν Σαλβαδόρ ανέφερε μέσω του Twitter ότι αεροσκάφος του υπουργείου Άμυνας είδε ένα "πιθανό τσουνάμι" σε απόσταση 600 μιλίων (965 χιλιόμετρα) από το Ελ Σαλβαδόρ και τη Νικαράγουα. Οι αρχές κάλεσαν τους κατοίκους να εκκενώσουν τις παράκτιες περιοχές.<br/> <br/>Ωστόσο ο Ορλάνδο Τεχάδα, στέλεχος της υπηρεσίας πολιτικής προστασίας του Ελ Σαλβαδόρ, διαβεβαίωσε ότι "δεν υπήρξε απολύτως καμία καταγραφή τσουνάμι". Αμέσως μετά η πρεσβεία των ΗΠΑ επιβεβαίωσε και αυτή ότι δεν διαπιστώθηκε "καμία δραστηριότητα" που θα μπορούσε να προκαλέσει το φαινόμενο αυτό.<br/> <br/>"Όμως, δεδομένης της ταχύτητας με την οποία κινούνται τα παλιρροϊκά κύματα, το θεωρήσαμε συνετό να μοιραστούμε αμέσως αυτήν την πληροφορία", πρόσθεσε.<br/> <br/>Οι αρχές του Ελ Σαλβαδόρ συνεχίζουν να παρακολουθούν την κατάσταση.<br/> <br/>Πηγή: ΑΠΕ-ΜΠΕ <br/> <br/> </p>
    </article>
  </body>
</html>