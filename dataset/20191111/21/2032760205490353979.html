<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89326"/>
    <meta property="og:site_name" content="Denník politika"/>
    <meta property="article:published_time" content="2019-11-11T21:35:03+00:00"/>
    <meta property="og:title" content="Mancini si nechce vyberať hráčov podľa farby pleti, Balotellimu by dal ďalšiu šancu iba podľa výkonov"/>
    <meta property="og:description" content="11.11.2019 (Webnoviny.sk) – Tréner talianskej reprezentácie Roberto Mancini chce aj naďalej vyberať hráčov do svojho kádra na základe výkonnosti a nie podľa farby pleti."/>
  </head>
  <body>
    <article>
      <h1>Mancini si nechce vyberať hráčov podľa farby pleti, Balotellimu by dal ďalšiu šancu iba podľa výkonov</h1>
      <address><time datetime="2019-11-11T21:35:03+00:00">11 Nov 2019, 21:35</time> by <a rel="author">Webnoviny</a></address>
      <p>11.11.2019 (Webnoviny.sk) – Tréner talianskej reprezentácie Roberto Mancini chce aj naďalej vyberať hráčov do svojho kádra na základe výkonnosti a nie podľa farby pleti.</p>
      <h3>Rasistické správanie fanúšikov na štadiónoch</h3>
      <p>Reagoval tak na výzvu prezidenta Talianskej futbalovej federácie Gabrieleho Gravinu z minulého týždňa, nech povolá útočníka Maria Balotelliho, aby tak poslal jasný odkaz všetkým fanúšikom, ktorí sa na talianskych tribúnach opakovane prezentujú rasistickým správaním, že aj futbalisti s tmavou farbou pleti sú súčasťou futbalu.</p>
      <p><i>„Futbal a aj celý šport by mali spájať, nie ničiť. Čoskoro tu máme rok 2020 a stále tu hovoríme o farbe pleti. Ak by som mal Maria povolať do národného tímu, bude to na základe jeho výkonov,“</i> povedal v pondelok Mancini.</p>
      <h3>Balotelliho nepozval do reprezentácie</h3>
      <p>Ten Balotelliho do reprezentácie nepozval už viac ako rok, chýba aj v nominácii na novembrové súboje kvalifikácie o postup na Euro 2020 proti výberom Bosny a Hercegoviny i Arménska.</p>
      <p><i>„Ak Balotelli dostane ďalšiu šancu, bude to výhradne kvôli tomu, že si ju zaslúži výkonmi na ihrisku. Nie pre to, že si to jednoducho zaslúži kvôli niečomu inému</i><i>,“</i> pokračoval kouč Mancini.</p>
      <p>Ten Balotelliho viedol na klubovej úrovni v Interi Miláno aj Manchestri City. Dvadsaťdeväťročný rodák z Palerma v siedmich tohtosezónnych dueloch Brescie v Serie A strelil dva góly.</p>
      <p>Taliani už majú istotu postupu na ME 2020, nič na tom nemôžu zmeniť spomenuté novembrové zápasy. Idem im však už o desiaty triumf za sebou, čím by prekonali maximum tímu z rokov 1938 a 1939.</p>
      <p>Viac k témam: <a href="https://www.webnoviny.sk/tag/majstrovstva-europy-vo-futbale-me-vo-futbale-2020/"><u>majstrovstvá Európy vo futbale ME vo futbale 2020</u></a>, <a href="https://www.webnoviny.sk/tag/rasizmus/"><u>rasizmus</u></a><br/>Zdroj: Webnoviny.sk – <a href="https://www.webnoviny.sk/mancini-si-nechce-vyberat-hracov-podla-farby-pleti-balotellimu-by-dal-dalsiu-sancu-iba-podla-vykonov/"><u>Mancini si nechce vyberať hráčov podľa farby pleti, Balotellimu by dal ďalšiu šancu iba podľa výkonov</u></a> © SITA Všetky práva vyhradené.</p>
    </article>
  </body>
</html>