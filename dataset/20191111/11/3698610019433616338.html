<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/maas-zayaviv-scho-yevropa-ne-zmozhe-sebe-zahistiti-bez-ssha-329187_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T11:01:00+00:00"/>
    <meta property="og:title" content="Маас заявив, що Європа не зможе себе захистити без США"/>
    <meta property="og:description" content="Чиновник нагадав про слова президента Франції Еммануеля Макрона про смерть мозку НАТО і підкреслив, що без США ні Німеччина, ні Європа не в змозі ефективно захистити себе."/>
  </head>
  <body>
    <article>
      <h1>Маас заявив, що Європа не зможе себе захистити без США</h1>
      <h2>Чиновник нагадав про слова президента Франції Еммануеля Макрона про "смерть мозку НАТО" і підкреслив, що без США ні Німеччина, ні Європа не в змозі ефективно захистити себе.</h2>
      <address>
        <time datetime="2019-11-11T11:01:00+00:00">11 Nov 2019, 11:01</time>
      </address>
      <p>У неділю, 10 листопада, Міністр закордонних справ Німеччини Хайко Маас заявив, що Берлін і далі буде <a href="https://dt.ua/WORLD/u-nato-vidreaguvali-na-slova-makrona-schodo-mertvogo-mozku-alyansu-328900_.html"><b>підтримувати Північноатлантичний альянс</b>.</a> При цьому підкреслив, що без США ні Німеччина, ні Європа не в змозі ефективно себе захистити, повідомляє видання <a href="https://www.spiegel.de/politik/deutschland/heiko-maas-sicherheit-fuer-europa-gastbeitrag-des-bundesaussenministers-a-1295735.html">Spiegel online</a>.</p>
      <p>Глава німецького МЗС підкреслив, що порушення РФ договору про ліквідацію ракет середньої і меншої дальності вже підтвердило цей факт.<br/><br/>Маас зазначив, що вести зовнішню політику та політику безпеки без Вашингтона було б безвідповідальним, а відділення європейської безпеки від американської назвав небезпечним кроком.<br/><br/>За його словами, навіть якщо Європа якось зможе прийти до того, щоб самостійно відстоювати свою безпеку, НАТО все одно потрібно прагнути зберегти.<br/><br/>При цьому Маас в черговий раз виступив за створення Ради безпеки Євросоюзу. Він назвав цей орган "місцем, в якому європейці зможуть спільно проводити роботу у сферах міжнародної політики і безпеки в рамках інститутів ЄС і за їх межами".<br/><br/>При цьому, за словами Маасу, Великобританія повинна брати участь у роботі Ради безпеки ЄС навіть після того, як вона покине Євросоюз, а США повинні стати важливим партнером цієї ради.</p>
      <p>Нагадаємо, що президент Франції Еммануель Макрон заявив, що Північноатлантичний альянс переживає "смерть мозку" через відсутність координації між Європою і США і односторонніх дій ключового союзника – Туреччини – в Сирії. Також він зазначив, що Європа стоїть на краю прірви і повинна почати більше розвиватися стратегічно.</p>
      <p>Раніше президент Франції Еммануель Макрон дав інтерв'ю правому журналу Valeurs Actuelles, вживши під час розмови фразу <b><a href="https://dt.ua/WORLD/makron-nazvav-ukrayinciv-u-franciyi-nelegalnimi-bandami-328104_.html">"нелегальні українські банди"</a></b>.</p>
      <p>У зв'язку з цією заявою <b><a href="https://dt.ua/POLITICS/mzs-viklikalo-posla-franciyi-cherez-slova-makrona-328228_.html">до МЗС України викликали для пояснень французького посла</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>