<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546435.html/%D8%AA%D9%87%D8%B1%D8%A7%D9%86%DB%8C-%D9%87%D8%A7-%D8%A8%DB%8C%D8%B4%D8%AA%D8%B1%DB%8C%D9%86-%D9%BE%D9%88%D9%84-%D8%B1%D8%A7-%D8%AF%D8%B1-%D8%A8%D8%A7%D9%86%DA%A9--%DA%AF%D8%B0%D8%A7%D8%B4%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:49:00+00:00"/>
    <meta property="og:title" content="تهرانی‌ها بیشترین پول را در بانک‌ گذاشتند"/>
    <meta property="og:description" content="آمارهای بانک مرکزی از افزایش ۲۶.۹ درصدی مانده سپرده‌ها و ۲۱.۷ درصدی مانده تسهیلات بانکی در پایان تیر ۹۸ نسبت به مقطع مشابه سال قبل حکایت دارد."/>
  </head>
  <body>
    <article>
      <h1>تهرانی‌ها بیشترین پول را در بانک‌ گذاشتند</h1>
      <address>
        <time datetime="2019-11-11T11:49:00+00:00">11 Nov 2019, 11:49</time>
      </address>
      <p>آمارهای بانک مرکزی از افزایش ۲۶.۹ درصدی مانده سپرده‌ها و ۲۱.۷ درصدی مانده تسهیلات بانکی در پایان تیر ۹۸ نسبت به مقطع مشابه سال قبل حکایت دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ گزارش بانک مرکزی از وضعیت کل مانده سپرده‌ها و تسهیلات ریالی و ارزی بانک‌ها و موسسات اعتباری در پایان تیرماه سال 1398 حاکی از آن است که مانده کل سپرده‌ها بالغ بر 22165.1 هزار میلیارد ریال شده که نسبت به مقطع مشابه سال قبل 4696.4 هزار میلیارد ریال (26.9 درصد) و نسبت به پایان سال قبل معادل 1491.7 هزار میلیارد ریال (7.2 درصد) افزایش نشان می‌دهد.</p>
      <p>بیشترین مبلغ سپرده‌ها مربوط به استان تهران با مانده 11969.8 هزار میلیارد ریال و کمترین مبلغ مربوط به استان کهگیلویه و بویر احمد معادل 59.5 هزار میلیارد ریال است.   مانده کل تسهیلات بالغ بر 16108.9 هزار میلیارد ریال است که نسبت به مقطع مشابه سال قبل 2872.5 هزار میلیارد ریال (21.7 درصد) و نسبت به پایان سال قبل 1018.7 هزار میلیارد ریال (6.8 درصد) افزایش داشته است. بیشترین مبلغ تسهیلات مربوط به استان تهران با مانده 10445.2 هزار میلیارد ریال و کمترین مبلغ مربوط به استان کهگیلویه و بویر احمد معادل 54.8 هزار میلیارد ریال است.   شایان ذکر است نسبت تسهیلات به سپرده‌ها بعد از کسر سپرده قانونی 81 درصد است که نسبت به پایان تیر ماه 1397 و پایان اسفند 1397، به ترتیب 3.5 و 0.3 واحد درصد کاهش نشان می‌دهد. نسبت مذکور در استان تهران 96.3 درصد و در استان کهگیلویه و بویراحمد 104.9 درصد است.   بانک مرکزی توضیح داده است که یکی از علل مهم بالا بودن رقم تسهیلات و سپرده‌ها در استان تهران استقرار دفاتر مرکزی بسیاری از شرکت‌ها و موسسه‌های تولیدی سایر استان‌ها در استان تهران بوده و عمده فعالیت‌های بانکی آنها توسط شعب بانک‌ها و موسسه‌های اعتباری استان تهران انجام می‌شود.   منبع: تسنیم</p>
    </article>
  </body>
</html>