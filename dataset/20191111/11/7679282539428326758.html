<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-icc-ranking-t20-international-ranking-deepak-chahar-rohit-sharma-2843365.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T11:23:02+00:00"/>
    <meta property="og:title" content="वर्ल्ड रिकॉर्ड के बाद दीपक चाहर ने ICC रैंकिंग में लगाई लंबी छलांग, जानिए कहां से कहां पहुंच गए"/>
    <meta property="og:description" content="भारत और बांग्लादेश के बीच तीन मैचों की ट्वंटी20 सीरीज खत्म हो चुकी है। भारत ने 2-1 से सीरीज अपने नाम कर ली है। दीपक चाहर को इस सीरीज में मैन ऑफ द मैच और मैन ऑफ द सीरीज दोनों ही अवॉर्ड्स दिए गए। सीरीज..."/>
  </head>
  <body>
    <article>
      <h1>वर्ल्ड रिकॉर्ड के बाद दीपक चाहर ने ICC रैंकिंग में लगाई लंबी छलांग, जानिए कहां से कहां पहुंच गए</h1>
      <address><time datetime="2019-11-11T11:23:02+00:00">11 Nov 2019, 11:23</time> by <a rel="author">लाइव हिन्दुस्तान टीम,दुबई</a></address>
      <p>भारत और बांग्लादेश के बीच तीन मैचों की ट्वंटी20 सीरीज खत्म हो चुकी है। भारत ने 2-1 से सीरीज अपने नाम कर ली है। दीपक चाहर को इस सीरीज में मैन ऑफ द मैच और मैन ऑफ द सीरीज दोनों ही अवॉर्ड्स दिए गए। सीरीज के आखिरी टी20 इंटरनेशनल मैच में चाहर ने महज सात रन देकर छह विकेट लिए। चाहर ने इस मैच में एक वर्ल्ड रिकॉर्ड भी अपने नाम किया। वो टी20 इंटरनेशनल मैच बेस्ट बॉलिंग फिगर के मामले में फिलहाल टॉप पर पहुंच गए हैं। इस प्रदर्शन के बाद उन्होंने आईसीसी टी20 इंटरनेशनल गेंदबाजी की रैंकिंग में भी लंबी छलांग लगाई है।</p>
      <p>88 पायदान की छलांग के साथ चाहर 42वें स्थान पर पहुंच गए हैं। इस लिस्ट में हालांकि धीमी गति के गेंदबाजों का दबदबा है। टॉप के पांच गेंदबाज और टॉप-9 में से आठ गेंदबाज स्पिनर हैं। न्यूजीलैंड के मिशेल सैंटनर अफगानिस्तान के राशिद खान के बाद दूसरे स्थान पर पहुंच गए हैं। बांग्लादेश के खिलाफ तीसरे और अंतिम मैच में चाहर टी20 इंटरनेशनल में हैट्रिक लेने वाले पहले भारतीय गेंदबाज बने। इससे भारत इस सीजन में घरेलू सरजमीं पर पहली टी20 सीरीज जीतने में सफल रहा। भारत के अन्य गेंदबाजों में कुणाल पांड्या (संयुक्त 18वें) ने छह, युजवेंद्र चहल (25वें) ने नौ और वॉशिंगटन सुंदर (27वें) ने 21 पायदान की छलांग लगाई है।</p>
      <h3>
        <a href="https://www.livehindustan.com/cricket/story-india-vs-bangladesh-yuzvendra-chahal-ne-jab-deepak-chahar-ko-sareaam-kah-diya-besharam-2843152.html">Ind vs Ban: दीपक चाहर को सरेआम जब बेशरम बोल गए युजवेंद्र चहल- देखें Video</a>
      </h3>
      <h3>
        <a href="https://www.livehindustan.com/cricket/story-ind-vs-ban-india-vs-bangladesh-mahmudullah-said-we-have-played-good-cricket-2843207.html">हार के बावजूद बांग्लादेशी कप्तान महमूदुल्लाह ने कहा- हमने अच्छी क्रिकेट खेली</a>
      </h3>
      <p>
        <b>बल्लेबाजी रैंकिंग में जानिए क्या रहा हाल</b>
      </p>
      <p>रोहित शर्मा भारत के टॉप बल्लेबाज बने हुए हैं। वो पहले की तरह सातवें नंबर पर काबिज हैं, जबकि केएल राहुल रविवार को अर्धशतक जमाने के दम पर एक पायदान ऊपर आठवें स्थान पर पहुंच गए हैं। पिछले कुछ समय से रन बनाने के लिए जूझ रहे शिखर धवन 12वें, इस सीरीज में नहीं खेलने वाले विराट कोहली 15वें और खराब फॉर्म में चल रहे ऋषभ पंत 89वें स्थान पर खिसक गए हैं। इंग्लैंड के डेविड मलान ने बैटिंग लिस्ट में तीसरे पायदान पर जगह बनाई है। इस लिस्ट में पाकिस्तान के बाबर आजम टॉप पर और ऑस्ट्रेलिया के एरन फिंच दूसरे नंबर पर हैं।</p>
      <p>
        <b>टीम के मामले में टॉप पर बरकारर पाकिस्तान</b>
      </p>
      <p>बांग्लादेश के बल्लेबाज मोहम्मद नैम संयुक्त 38वें स्थान पर पहुंच गए हैं। उन्होंने इस सीरीज के तीन मैचों में 143 रन बनाए थे। ऑलराउंडरों की लिस्ट में ग्लेन मैक्सवेल के नहीं खेल पाने के कारण अफगानिस्तान के मोहम्मद नबी इस ऑस्ट्रेलियाई को हटाकर टॉप पर पहुंच गए हैं, जबकि ओमान के जीशान मकसूद छठे स्थान पर काबिज हो गए हैं। टीम रैंकिंग में पाकिस्तान 270 अंक लेकर टॉप पर बना हुआ है लेकिन ऑस्ट्रेलिया तीन मैचों की सीरीज 2-0 से जीतने के बाद उससे केवल एक अंक पीछे है। इंग्लैंड, दक्षिण अफ्रीका और भारत अगले तीन स्थानों पर हैं।</p>
    </article>
  </body>
</html>