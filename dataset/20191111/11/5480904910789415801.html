<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stem-popularita-babise-stoupla-zustava-nejoblibenejsim-politikem/1819637?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T11:05:00+00:00"/>
    <meta property="og:title" content="STEM: Popularita Babiše stoupla, zůstává nejoblíbenějším politikem"/>
    <meta property="og:description" content="Praha - Nejlépe hodnoceným politikem mezi členy vlády a předsedy parlamentních stran zůstává premiér a šéf ANO Andrej Babiš, jehož popularita se po několikaměsíčním poklesu opět zvýšila. V říjnovém průzkumu agentury STEM ho kladně hodnotilo 52 procent lidí, tedy o sedm procentních bodů více než v červnu. Na druhém místě opět skončila ministryně financí Alena Schillerová (za ANO) s podporou 43 procent občanů. Třetí místo s 39 procenty pozitivních hodnocení nově obsadili ministryně práce a sociálních věcí Jana Maláčová (ČSSD) a ministr kultury Lubomír Zaorálek."/>
  </head>
  <body>
    <article>
      <h1>STEM: Popularita Babiše stoupla, zůstává nejoblíbenějším politikem</h1>
      <address><time datetime="2019-11-11T11:05:00+00:00">11 Nov 2019, 11:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nejlépe hodnoceným politikem mezi členy vlády a předsedy parlamentních stran zůstává premiér a šéf ANO Andrej Babiš, jehož popularita se po několikaměsíčním poklesu opět zvýšila. V říjnovém průzkumu agentury STEM ho kladně hodnotilo 52 procent lidí, tedy o sedm procentních bodů více než v červnu. Na druhém místě opět skončila ministryně financí Alena Schillerová (za ANO) s podporou 43 procent občanů. Třetí místo s 39 procenty pozitivních hodnocení nově obsadili ministryně práce a sociálních věcí Jana Maláčová (ČSSD) a ministr kultury Lubomír Zaorálek.</p>
      <p>"Andrej Babiš zaznamenal oproti červnovému průzkumu zvýšení podílu příznivých hodnocení, což znamená, že opět je tábor jeho příznivců početnější než tábor jeho odpůrců," uvedli autoři průzkumu. Obliba Babiše se tak dostala na úroveň z konce roku 2017.</p>
      <p>Proti červnu si polepšily i Schillerová a Maláčová. Zaorálka v červnovém průzkumu lidé nehodnotili, protože ministrem kultury se stal až na konci prázdnin. Naposledy byl v průzkumu zařazen jako šéf diplomacie v listopadu 2017 a proti této době si polepšil o 12 bodů.  </p>
      <figure>
        <img src="https://i3.cn.cz/3/1573482073_12-popularitapolitiku.png"/>
      </figure>
      <p>V porovnání s červnem si mírně polepšila ještě ministryně spravedlnosti Marie Benešová (za ANO), kterou kladně vnímá 36 procent Čechů.</p>
      <p>Naproti tomu obliba předsedy Pirátů Ivana Bartoše, ministra životního prostředí Richarda Brabce (ANO) a šéfa komunistů Vojtěcha Filipa klesla. Bartoš kvůli poklesu popularity vypadl i z pětice nejlépe hodnocených politiků, v červnu byl s 39 procenty pozitivních hodnocení na třetím místě, nynějších 34 procent, což je nejméně v časové řadě, mu stačilo na šesté až sedmé místo.</p>
      <p>Hodnocení ostatních politiků se příliš nezměnilo, včetně předsedy ČSSD a ministra obrany Jana Hamáčka, na kterého má příznivý názor stabilně třetina veřejnosti. Nejméně známým členem vlády zůstává ministr dopravy Vladimír Kremlík (za ANO). Nezná ho téměř polovina dotázaných.</p>
      <p>Mezi opozičními politiky se v první desítce umístil spolu s Bartošem ještě předseda SPD Tomio Okamura s 33 procenty na osmém místě. V červnu byl na pátém místě žebříčku.</p>
      <p>STEM provedl průzkum od 11. do 25. října mezi tisícovkou lidí. </p>
      <h3>Žebříček deseti nejlépe hodnocených politických osobností (v součtu procent příznivých hodnocení): </h3>
      <ul>
        <li>Pořadí | Osobnost | říjen 2018 | leden 2019 | červen 2019 | říjen 2019</li>
        <li>1. | Andrej Babiš (ANO) | 50 | 48 | 45 | 52</li>
        <li>2. | Alena Schillerová (ANO) | 30 | 36 | 40 | 43</li>
        <li>3. | Jana Maláčová (ČSSD) | 23 | 32 | 37 | 39</li>
        <li>4. | Lubomír Zaorálek (ČSSD) | - | - | - | 39</li>
        <li>5. | Marie Benešová | - | - | 34 | 36</li>
        <li>6. | Adam Vojtěch (za ANO) | 27 | 29 | 34 | 34</li>
        <li>7. | Ivan Bartoš (Piráti) | 41 | 41 | 39 | 34</li>
        <li>8. | Tomio Okamura (SPD) | 36 | 32 | 35 | 33</li>
        <li>9. | Jan Hamáček (ČSSD) | 30 | 34 | 32 | 32</li>
        <li>10. | Richard Brabec (ANO) | 32 | 30 | 35 | 31</li>
      </ul>
      <p>Zdroj: STEM</p>
    </article>
  </body>
</html>