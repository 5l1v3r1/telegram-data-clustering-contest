<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820016.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T11:29:00+00:00"/>
    <meta property="og:title" content="ابطحی در گفتگو با الف مطرح کرد؛ تهیه طرح استیضاح حجتی در مجلس"/>
    <meta property="og:description" content="سید محمد جواد ابطحی نماینده خمینی شهر در مجلس شورای اسلامی در گفتگو با خبرنگار الف با بیان اینکه استیضاح این وزیر دیروز یکشنبه در مجلس تهیه شده، گفت: این طرح در همان جلسه دیروز به امضای 20 نماینده مجلس رسید."/>
  </head>
  <body>
    <article>
      <h1>ابطحی در گفتگو با الف مطرح کرد؛ تهیه طرح استیضاح حجتی در مجلس</h1>
      <address>
        <time datetime="2019-11-11T11:29:00+00:00">11 Nov 2019, 11:29</time>
      </address>
      <p>عضو کمیسیون آموزش و تحقیقات مجلس از تهیه طرح استیضاح محمود حجتی وزیر جهاد کشاورزی از سوی نمایندگان خبر داد.</p>
      <p>سید محمد جواد ابطحی نماینده خمینی شهر در مجلس شورای اسلامی در گفتگو با خبرنگار الف با بیان اینکه استیضاح این وزیر دیروز یکشنبه در مجلس تهیه شده، گفت: این طرح در همان جلسه دیروز به امضای 20 نماینده مجلس رسید.</p>
      <p>وی با بیان اینکه این استیضاح دارای چندین محور است، افزود: سوء مدیریت در بخش محصولات کشاورزی، اجرا نکردن قانون، محقق نشدن وعده های وزیر در بخش تولید، عزل و نصب های بی مورد و دارای گرایش سیاسی از جمله این محورهاست.</p>
      <p>به گفته این نماینده مجلس، متقاضیان استیضاح این وزیر تصمیم دارند تا در روزهای آینده این استیضاح را تحویل هیئت رئیسه مجلس دهند تا طبق آئین نامه داخلی مجلس بررسی شود.</p>
      <p>در سالهای گذشته استیضاح حجتی بارها در مجلس مطرح شد.</p>
      <p>حجتی حتی روز چهارشنبه 23 اسفند 96 در صحن مجلس استیضاح شد اما مجددا از نمایندگان رای اعتماد گرفت. </p>
      <p>بعد از آن  وی بارها در معرض استیضاح قرار گرفت اما طرح استیضاح وی  از دستور کار مجلس خارج شد.</p>
      <p>آخرین بار  21 اسفند سال گذشته بود که استیضاح این وزیر در 20 محور  از سوی 51 نماینده تهیه شد اما در خرداد امسال از دستور کار مجلس خارج گردید.</p>
      <p>برای استیضاح یک وزیر به امضای حداقل 10 نماینده نیاز است.</p>
    </article>
  </body>
</html>