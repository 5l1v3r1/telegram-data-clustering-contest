<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/seguretat-britanica-financara-components-cannabis_0_2342165863.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T11:28:00+00:00"/>
    <meta property="og:title" content="La seguretat social britànica finançarà dos fàrmacs fets a partir de components del cànnabis"/>
    <meta property="og:description" content="Malalts amb dos tipus d'epilèpsia i amb esclerosi múltiple es podran beneficiar de la decisió"/>
  </head>
  <body>
    <article>
      <h1>La seguretat social britànica finançarà dos fàrmacs fets a partir de components del cànnabis</h1>
      <h2>Malalts amb dos tipus d'epilèpsia i amb esclerosi múltiple es podran beneficiar de la decisió</h2>
      <address>
        <time datetime="2019-11-11T11:28:00+00:00">11 Nov 2019, 11:28</time>
      </address>
      <p>Una de freda i una de calenta per als activistes i les entitats britàniques que demanaven l'accés a medicines produïdes amb derivats del cànnabis per al tractament de determinades malalties greus o cròniques. L'Institut Nacional d'Excel·lència Sanitària i Assistencial, l'organisme que regula les normes de funcionament i l'estabilitat financera del National Health Service (NHS, la seguretat social del Regne Unit), ha dictaminat aquest dilluns que dos fàrmacs que se'n deriven –Epidyolex i Sativex– es podran finançar i administrar a través de l'esmentat NHS, però només per a aquells pacients amb dos tipus concrets d'epilèpsia –les síndromes de <a href="https://en.wikipedia.org/wiki/Lennox%E2%80%93Gastaut_syndrome">Lennox-Gastaut</a> i de <a href="https://en.wikipedia.org/wiki/Dravet_syndrome">Dravet</a>– i amb esclerosi múltiple.  </p>
      <p>Amb tot, refusant una llarga reivindicació de pacients amb malalties cròniques i dels seus familiars, el mateix organisme ha refusat que aquests dos medicaments derivats del cànnabis puguin ser subministrats per al seu tractament, al·legant que no hi ha proves que demostrin que els elements que hi contenen sigui beneficiosos per alleugerir substancialment el dolor permanent.</p>
      <p>El dictamen ha agafat per sorpresa les associacions que ho demanaven, ja que des del novembre passat el llavors ministre de l'Interior, Sajid Javid, va despenalitzar l'ús del cànnabis amb finalitats terapèutiques arran de les campanyes que havien fet els pares de dos nens, Alfie Dingley i Billy Caldwell, afectats d'epilèpsia molt severa. Les restriccions imposades ara, però, faran que els nens Alfie Dingley i Billy Caldwell no es puguin beneficiar del subministrament dels medicaments que necessiten amb fons públics. Els seus pares hauran de continuar adquirint-los a l'estranger.</p>
      <h3>Entre la vida i la mort</h3>
      <p>La <a href="https://www.ara.cat/internacional/Regne-Unit-legalitzara-cannabis-terapeutic_0_2058394344.html">despenalització del cànnabis per a ús mèdic</a> va tenir lloc justament arran de la confiscació dels fàrmacs que els pares de Billy Caldwell havien comprat al Canadà per tractar els símptomes del seu fill. Sense poder ser sotmès al tractament per alleugerir els atacs que patia al dia –de vegades, fins a quaranta–, Billy Caldwell va estar hospitalitzat entre la vida i la mort l'estiu de l'any passat. Va ser aleshores que el llavors ministre de Sanitat, Jeremy Hunt, va emetre un permís especial perquè se li administrés el medicament i, posteriorment, Interior va despenalitzar-ne l'ús mèdic.</p>
      <p>
        <a href="https://www.ara.cat/internacional/Regne-Unit-legalitzara-cannabis-terapeutic_0_2058394344.html">El Regne Unit legalitzarà el cànnabis terapèutic</a>
      </p>
      <p>Sense l'aprovació de l'Institut Nacional d'Excel·lència Sanitària i Assistencial, només un nombre molt reduït de metges al Regne Unit estan qualificats i disposats per emetre receptes amb derivats del cànnabis, la qual cosa fa que sigui pràcticament impossible d'aconseguir-los a la pràctica. A banda del cost elevadíssim que tenen.</p>
      <p>Millie Hinton, de la campanya End Our Pain (Acabeu amb el nostre dolor), ha assegurat aquest dilluns al matí que les noves directrius són "una gran oportunitat perduda" per a milers de persones amb diverses condicions. A més, és especialment devastador que no hi hagi cap recomanació positiva perquè l'NHS hagi de permetre la prescripció de productes que contenen CBD (cannabidiol) i THC per a casos adequats d'epilèpsia infantil intractable", ha assegurat, referint-se als dos nens ja esmentats.</p>
      <p>Per la seva banda, Simon Wigglesworth, director general adjunt del grup benèfic Epilèpsia Acció ha rebut amb satisfacció la decisió de recomanar Epidyolex, però també ha afirmat que hi ha molts milers de persones amb altres tipus d'epilèpsies complexes i resistents al tractament que podrien beneficiar-se de medicaments basats en el cànnabis. Només entre els 8.000 i 9.000 malalts esmentats amb les dues síndromes es beneficiaran de la mesura d'una població total de mig milió d'afectats per altres formes de la malaltia. De malalts amb esclerosi múltiple n'hi ha uns cent mil.</p>
      <p>A l'agost, l'Institut Nacional d'Excel·lència Sanitària i Assistencial també va aprovar Nabilone, un medicament basat en cànnabis sintètic per a pacients amb càncer que tenen efectes secundaris de la quimioteràpia.   </p>
      <h3>El cànnabis terapèutic a Catalunya i Espanya</h3>
      <h4>Alegal però indicat en determinats pacients</h4>
      <p>L'ús medicinal del cànnabis viu una situació d'alegalitat tant a Catalunya com a l'Estat. Mentre que ja existeixen usuaris de la marihuana amb finalitats terapèutiques que han de recórrer al mercat negre, cultivar-la a casa o adquirir-la en clubs cannàbics, les dues cambres mantenen encallat el debat sobre la seva regularització. Molts dels consumidors ho fan per resistir el dolor provocat per la malaltia que pateixen, pal·liar els símptomes derivats de la quimioteràpia –nàusees i vòmits– o controlar les manifestacions d'alguns trastorns neurològics, com l'epilèpsia o l'esclerosi. Alguns ho fan amb seguiment mèdic i altres de manera informal.</p>
      <p>Únicament el Sativex, un fàrmac de dispensació hospitalària elaborat a partir de THC –un principi actiu del cànnabis però sense efectes psicoactius–, està aprovat pel ministeri de Sanitat, que l'indica per a persones amb esclerosi múltiple i pacients oncològics des del 2010. Aquest medicament s'administra en format aerosol dins la boca, sota la llengua o a la cara interna de la gola.</p>
      <figure>
        <img src="https://www.ara.cat/2019/02/14/societat/Toc-atencio-regular-cannabis-terapeutic_2180192072_60452614_117x66.jpg"/>
      </figure>
      <p>
        <a href="https://www.ara.cat/societat/cannabis-terapeutic-regulacio-europea_0_2180182051.html">Toc d’atenció per regular el cànnabis terapèutic</a>
      </p>
      <p>Al mes de febrer el Parlament Europeu va animar els estats membres a debatre una regulació específica sobre el cànnabis medicinal i a incorporar tractaments basats en els seus principis actius en l'oferta terapèutica. "Preneu-vos seriosament l'ús medicinal del cànnabis", advertia l'òrgan, malgrat que la seva resolució no té força legislativa i no pot obligar els països. </p>
      <h4>Reticència a Catalunya i l'Estat</h4>
      <p>En el cas d'Espanya, res no ha canviat des d'aquest acord europeu. El 2017 Ciutadans i Unides Podem van impulsar la creació d'una comissió mixta (Congrés i Senat) per avaluar els beneficis del consum terapèutic de cànnabis i regularitzar-lo. Tot i que els grups de treball van comptar amb el suport del PSOE i el PP, les postures de les formacions són diverses.</p>
      <p>Mentre que els de Pablo Iglesias i ERC advoquen per una regulació integral, que permeti tant el consum lúdic com el medicinal, els del partit taronja i JxCat només valoren aquest segon supòsit com a complement terapèutic pels provats beneficis per a la salut que comporta en determinats pacients.</p>
      <p>De fet, fonts parlamentàries expliquen a l'ARA que el gener passat es va aprovar en comissió de salut una proposta de resolució dels comuns amb esmenes de JxCat i ERC. La cambra va demanar al Govern que encarregués una revisió de la "literatura especialitzada en l'ús terapèutic del cànnabis" a l'Agència de Qualitat i Avaluació Sanitàries de Catalunya (AQuAS). L'objectiu d'aquest encàrrec és "tenir noves evidències sobre l'eficàcia i la seguretat dels productes, comercialitzats i no comercialitzats, que en deriven". </p>
      <p>Els socialistes, com a grup, no es mullen i fins i tot alguns membres del partit es contradiuen. El programa electoral que defensa Pedro Sánchez inclou l'"obertura d'un debat en profunditat sobre el coneixement del cànnabis i els seus efectes en la salut". En canvi, la ministra de Sanitat en funcions, María Luisa Carcedo, rebla que no hi ha cap evidència científica sobre els beneficis de la marihuana, que no és cap medicament i que els pacients ja disposen d'"un arsenal de fàrmacs per al dolor".</p>
      <p>Els populars són els més contraris a l'aprovació d'un programa de cànnabis medicinal –malgrat haver donat suport a la creació d'aquesta comissió mixta– i tanquen la porta a aquesta idea: al·leguen que és una "fal·làcia" i que es banalitzarien els riscos del consum de marihuana. Vox, per la seva banda, encara no s'ha posicionat.  </p>
      <p>La reticència de la política catalana i espanyola a abordar aquest debat contrasta amb l'opinió majoritària dels ciutadans: si bé només la meitat dels espanyols veuen amb bons ulls la possibilitat d'autoritzar el consum de marihuana amb finalitats lúdiques, la xifra pràcticament es duplica quan aquest ús es fa per motius terapèutics i amb prescripció mèdica. Segons el baròmetre del CIS del 2018, el 84% dels espanyols està a favor de la regulació de l'ús medicinal d'aquesta planta.</p>
    </article>
  </body>
</html>