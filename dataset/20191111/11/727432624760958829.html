<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/maten-har-blitt-billigere/71804924"/>
    <meta property="og:site_name" content="Dinside"/>
    <meta property="article:published_time" content="2019-11-11T11:19:34+00:00"/>
    <meta property="og:title" content="Maten har blitt billigere"/>
    <meta property="og:description" content="Matprisene fortsetter å falle."/>
  </head>
  <body>
    <article>
      <h1>Maten har blitt billigere</h1>
      <h2>Og prisene fortsetter å falle.</h2>
      <address><time datetime="2019-11-11T11:19:34+00:00">11 Nov 2019, 11:19</time> by <a rel="author">Kristin Sørdal</a></address>
      <p>Konsumprisindeksen (KPI), som viser endringer i prisene på varer og tjenester som kjøpes av husholdninger, steg 0,2 prosent fra september til oktober.</p>
      <p>Dette viser ferske tall fra Statistisk sentralbyrå (SSB).</p>
      <p>Men mens elektrisitet og nettleie bidro til oppgangen, har nedgang i matprisene bidratt til å redusere oppgangen.</p>
      <p>Passasjertransport med fly har også bidratt til å holde oppgangen i KPI nede. Flytrafikken viste en prisnedgang på 7,3 prosent tilsvarende periode.</p>
      <related>
        <a href="https://www.dinside.no/okonomi/dette-bor-du-handle-pa-svenskehandel/71612054"/>
      </related>
      <h3>Billigere ferdigmiddager, kaffe og bær</h3>
      <p>Matprisene har falt mer enn normalt tre måneder på rad, og har knapt økt det siste året, skriver Virke dagligvare i en pressemelding.</p>
      <p>Ifølge SSB falt matvareprisene med 1,2 prosent fra september til oktober 2019, blant annet som følge av registrerte prisnedganger på kaffe, ferdigmiddager og friske bær.</p>
      <p>− Prisene på mat og drikke har nok en gang bidratt til å trekke ned konsumprisindeksen, sier Ingvill Størksen, direktør for Virke dagligvare.</p>
      <related>
        <a href="https://www.dinside.no/okonomi/merkelig-prisforskjell-pa-tacosaus/71792326"/>
      </related>
      <h3>- Prisreduksjonen er høyere enn normalt</h3>
      <p>Fra oktober 2018 til oktober 2019 økte konsumprisindeksen generelt med 1,8 prosent, mens matvareprisene kun økte med 0,4 prosent i samme periode.</p>
      <p>− Prisene på mat og drikke har falt mer enn normalt tre måneder på rad. Det er ikke uvanlig med en liten nedgang i matprisene i denne perioden av året, men prisreduksjonen vi ser nå er klart høyere enn normalt.</p>
      <p>− Fra oktober 2016 til oktober 2019, har matprisene gått opp med 1,5 prosent. Det er bemerkelsesverdig lite, og viser at den sterke konkurransen i markedet kommer kundene til gode, avslutter Størksen.</p>
      <related>
        <a href="https://www.dinside.no/okonomi/pristest-enormt-mye-a-spare/71772978"/>
      </related>
    </article>
  </body>
</html>