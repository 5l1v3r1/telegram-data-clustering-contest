<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546383.html/%D8%A7%D9%86%D8%AA%D9%82%D8%A7%D9%84-%D8%A2%D8%A8-%D8%AE%D8%B2%D8%B1-%DA%A9%D8%A7%D8%B1%D8%B4%D9%86%D8%A7%D8%B3%DB%8C-%D8%B4%D8%AF%D9%87-%D9%86%DB%8C%D8%B3%D8%AA--%D8%AC%D8%A7%D9%85%D8%B9%D9%87-%D9%86%D8%AE%D8%A8%DA%AF%D8%A7%D9%86-%D9%88%D8%B1%D9%88%D8%AF-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:10:00+00:00"/>
    <meta property="og:title" content="انتقال آب خزر کارشناسی شده نیست/ جامعه نخبگان ورود کنند"/>
    <meta property="og:description" content="مشاوره بنیاد نخبگان مازندران گفت: جامعه نخبگان و اندیشمندان از مزایا و محاسن طرح انتقال آب خزر آگاه شوند شاید بتوانند با سردمداران این انتقال تاریخی، سیاسی و جغرافیایی همراه شوند و جلوی فاجعه را قبل از وقوع بگیرند."/>
  </head>
  <body>
    <article>
      <h1>انتقال آب خزر کارشناسی شده نیست/ جامعه نخبگان ورود کنند</h1>
      <h2>مشاوره بنیاد نخبگان مازندران:</h2>
      <address>
        <time datetime="2019-11-11T11:10:00+00:00">11 Nov 2019, 11:10</time>
      </address>
      <p>مشاوره بنیاد نخبگان مازندران گفت: جامعه نخبگان و اندیشمندان از مزایا و محاسن طرح انتقال آب خزر آگاه شوند شاید بتوانند با سردمداران این انتقال تاریخی، سیاسی و جغرافیایی همراه شوند و جلوی فاجعه را قبل از وقوع بگیرند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ روزبه مفیدیان در گفت‌وگو با خبرنگار <a href="http://www.bloghnews.com/">بلاغ</a>، با اشاره به پیشینه و مکانیسم انتقال آب دریای خزر اظهار کرد: اصولا انتقال آب دریاها از زمان‌های قدیم وجود داشته است و معمولا برای توصیف طرح های انتقالی آب از مکان هایی که منبع آبی وجود دارد به مناطق کم برخوردار بکار می رود تا توسعه انسانی بهتر استفاده شود.<br/><br/>وی  ادامه داد: هدف از چنین طرح هایی می تواند کمبود آب یا تولید برق یا هر دو مورد باشد؛ چنین انتقالی در قرن نوزدهم در هند و استرالیا و سپس در آمریکا آغاز شد و شهر لس آنجلس کنونی بدون این انتقال به صورت امروزی وجود نداشت، از قرن بیستم، بسیاری از پروژه های مشابه در کشورهای دیگر از جمله کانادا و چین دنبال شده اند.<br/><br/>مشاوره بنیاد نخبگان مازندران وقوع انقلاب سبز در هند و توسعه نیروگاه بزرگ کانادا را از نتایج مثبت این انتقال دانست و  تاکید کرد: طبیعتا به دلیل مهم بودن این قبیل پروژه ها که موجب تفریق در مبدا و تثبیت در مقصد خواهد شد، چنین طرح هایی همواره بحث برانگیز و مورد اغتشاش بوده است؛ همچنین به دلیل مقیاس، هزینه ها و تأثیرات منفی زیست محیطی یا توسعه آنها ممکن است به عنوان یک چالش سیاسی تلقی شود.<br/><br/>وی در جواب این پرسش که چرا انتقال آب خزر تا این حد سیاسی و پر سر و صدا شده است، عنوان کرد: تمام دغدغه های بشری ناشی از آگاهی یا عدم آگاهی است؛ بسیاری از کنشگران و فعالان زیست محیطی بر این باورند در صورت این انتقال انحرافی، ممکن است صدمات جبران ناپذیری به محیط زیست وارد شود و تماما بدنبال جلوگیری از این فرایند هستند، اگر مردم ما و تمام اهالی دریای کاسپین به این باور و یقین برسند که این انتقال سبب پیشرفت در مقصد و سودآوری و توسعه در مبدا می شود قطعا نه تنها مانع این کار نمی شوند بلکه به مسئولین فشار می آورند که هرچه زودتر این پروژه توسعه یابد.<br/><br/>مفیدیان با بیان اینکه در حقیقت حلقه مفقوده همان اطلاع رسانی غلط و آگاهی ندادن به بطن جامعه است عنوان کرد: همه مردم با ترس اینکه دریای آرام خزر قربانی عدم برنامه ریزی احتمالی و بی برنامگی مدیران و مسئولین شود مواجه هستند؛ بنابراین اگر مزایا و معایب این طرح برای مردم در قالب برنامه های تلویزیونی و جراید و رسانه ها توضیح و شرح داده می شد و هم مردم نسبت به این فرایند آگاهی کامل پیدا می کردند و هم مسئولین قدرت و اراده کافی خود را به مردم نشان می دادند امروز با این معضل روبرو نبودیم.<br/><br/>مشاور دانشگاه تخصصی فناوری های نوین آمل انتقال آب دریای خزر را مورد تایید ندانست و اظهار کرد: با توجه به موقعیت فرامنطقه ای خزر و اهمیت بحث نگهداشت و بهره برداری از آب دریای خزر بین کشورهای حوزه دریا مثل روسیه و آذربایجان و ترکمنستان و ... این انتقال چندان به صرفه و کارشناسی شده به نظر نمی رسد.<br/><br/>وی از دلایل مخالفتش بیان کرد: چراکه از یک سو بحث هزینه های گزاف و عدم بازگشت چندان سرمایه به این بخش و از سوی دیگر حیاتی بودن بحث محیط زیست انسانی و جانوری در منطقه شمال کشور و اکوسیستم بومی و وابستگی ویژه به مباحث کشاورزی و دامداری، تماما مباحث حساسی هستند که نیازمند نیازسنجی و تحقیق گسترده در این زمینه و امکان سنجی عملیاتی شدن پروژه به شرط سودآور بودن برای هر دو طرف ( مازندران و سمنان) است.<br/><br/>وی افزود: یقینا اگر دولت به این باور و قطعیت می رسید که این انتقال زمینه ساز توسعه در هر دو استان خواهد شد خیلی زودتر از اینها زمینه آن را فراهم می کرد، در سال ۲۰۰۷ پس از تحقیق و بررسی از انتقال آب به تگزاس جلوگیری شد؛ چرا که از بین ۵۰ کارشناس تعیین شده برای این کار ۴۴ نفر با دلایل متقن مخالف این انتقال بودند.<br/><br/>مفیدیان با بیان اینکه تا روشن نشدن شرایط سودآوری و تضمین حیات وحش و عدم مخاطره برای محیط زیست با این انتقال انحرافی مخالف هستم، گفت: این طرح هنوز پختگی لازم را ندارد، امیدواریم در روزهای آینده ابعاد گسترده و چارچوب کلی این پروژه برای همگان روشن و بصورت صریح بازگو شود و لااقل جامعه نخبگان و اندیشمندان از مزایا و محاسن این طرح آگاه شوند شاید بتوانند با سردمداران این انتقال تاریخی، سیاسی و جغرافیایی همراه شوند و جلوی فاجعه را قبل از وقوع بگیرند.<br/><br/>انتهای پیام/</p>
    </article>
  </body>
</html>