<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/the-un-has-put-forward-a-package-for-iraq-us-calls-for-early-election"/>
    <meta property="og:site_name" content="euronews"/>
    <meta property="article:published_time" content="2019-11-11T11:24:30+00:00"/>
    <meta property="og:title" content="آمریکا خواستار برگزاری انتخابات زودهنگام در عراق شد"/>
    <meta property="og:description" content="ایالات متحده از دولت عراق خواست، اعمال خشونت علیه معترضان را پایان دهد، نظام انتخاباتی خود را اصلاح کند و انتخابات زودهنگام برگزار کند."/>
  </head>
  <body>
    <article>
      <h1>آمریکا خواستار برگزاری انتخابات زودهنگام در عراق شد</h1>
      <address><time datetime="2019-11-11T11:24:30+00:00">11 Nov 2019, 11:24</time> by <a rel="author">یورونیوز فارسی </a></address>
      <p>در حالی ایالات متحده آمریکا از دولت عراق خواسته است، اعمال خشونت علیه معترضان را پایان دهد، نظام انتخاباتی خود را اصلاح کند و انتخابات زودهنگام برگزار کند، سازمان ملل نیز یک بسته پیشنهادی به بغداد ارائه کرد.</p>
      <p>این درخواست‌ها در حالی مطرح می‌شود که در ناآرامی‌های هفته‌های اخیر در عراق حدود ۳۰۰ نفر از تظاهرات کنندگان کشته‌ شده‌اند.</p>
      <p>اعتراض‌های عراق از ابتدای ماه گذشته میلادی به‌دلیل فساد دولتی، وضعیت وخیم اقتصادی، بیکاری و ناکارآمدی خدمات عمومی از جمله برق رسانی به مناطق شهری و روستایی آغاز شد و هم اکنون معترضان خواسته‌های بیشتری را پیگیری می‌کنند.</p>
      <p>دبیر مطبوعاتی کاخ سفید، <a href="https://iq.usembassy.gov/statement-from-the-white-house-press-secretary/">در بیانیه‌ای که شب گذشته منتشر شد</a>، تاکید کرد: «ایالات متحده با خواسته هیأت کمک رسانی سازمان ملل به عراق همراه می‌شود و از دولت این کشور می‌خواهد که خشونت‌ها علیه معترضان را متوقف کند و وعده برهم صالح رئیس جمهوری را برای تصویب اصلاحات انتخاباتی را انجام دهد و انتخابات زودهنگام برگزار کند.»</p>
      <figure>
        <iframe data-src="https://twitter.com/euronewses/status/1193795780114571264" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>در حالی کاخ سفید خواهان برگزاری انتخابات زودهنگام در عراق است که هیأت کمک رسانی سازمان ملل به عراق در بسته پیشنهادی خود اشاره‌ای به انتخابات زودهنگام نکرده است.</p>
      <p>در بیانیه کاخ سفید همچنین به نقش ایران در ناآرامی‌ها عراق تاکید و گفته شده است که عراقی‌ها با رفتار حکومت ایران در به‌کار گرفتن منابع سیاسی و نظامی خود برای ممانعت از ابراز عقیده مسالمت‌آمیز آن‌ها کنار نمی‌آیند.</p>
      <p>همزمان طبق نوشته رسانه‌های عراق، رهبران این کشور روز یکشنبه نسبت به انجام اصلاحات انتخاباتی با تأکید به ارائه فرصت بیشتر به جوانان برای مشارکت سیاسی توافق کردند تا انحصار قدرت احزاب سیاسی که از سال ۲۰۰۳ در دست موسسات دولتی است شکسته شود.</p>
      <h3>سازمان ملل برای عراق بسته پیشنهادی ارائه کرد</h3>
      <p>هیأت کمک رسانی سازمان ملل (یونامی) به عراق در بیانیه‌ای که روز دوشنبه ۱۱ نوامبر <a href="http://www.uniraq.org/index.php?option=com_k2&amp;view=item&amp;id=12006:next-step&amp;Itemid=605&amp;lang=en">در وبسایت این گروه منتشر شد</a>، با ارائه بسته‌‌ای پیشنهادی از دولت عراق خواسته است سه اقدام فوری، کوتاه مدت و میان مدت را در دستور کار قرار دهد.</p>
      <p>طبق بیانیه یونامی، از جمله اقدام‌های فوری که کمتر از یک هفته باید انجام شود، آزاد کردن تظاهرکنندگانی است که از تاریخ یک اکتبر بازداشت شده‌اند.</p>
      <p>این گروه از دولت عراق خواسته است که تحقیقات کامل درباره موارد آدم ربایی را آغاز کند و هویت افراد مسئول فاش شود.</p>
      <blockquote>همه طرف‌های منطقه‌ای و بین‌المللی به حاکمیت عراق احترام بگذارند و در امور داخلی این کشور دخالت نکنند.<cite>هیأت کمک رسانی سازمان ملل (یونامی) به عراق</cite></blockquote>
      <p>براساس این بیانیه خواسته شده است که طبق قانون افرادی که مسئول استفاده بیش از حد از زور و سایر اقدام‌های خشونت آمیز هستند تحت پیگرد قانونی و مجازات قرار گیرند.</p>
      <p>همچنین از همه طرف‌های منطقه‌ای و بین‌المللی خواسته شده است که به حاکمیت عراق احترام بگذارند و در امور داخلی این کشور دخالت نکنند.</p>
      <p>اقدام‌های کوتاه مدتی که یونامی از عراق خواسته است تا در مدت زمان یک تا دو هفته انجام دهد شامل اصلاحات انتخاباتی، اصلاحات در حوزه امنیتی و مبارزه با فساد است.</p>
      <p>در طرح میان مدت سازمان ملل متحد که یک تا سه ماه زمان برای آن در نظر گرفته شده است، بازنگری در قانون اساسی با حمایت سازمان ملل متحد پیشنهاد و تاکید شده است که هرگونه اصلاح در این موضوع باید از طریق همه‌پرسی انجام شود.</p>
      <p>از سوی دیگر نیز، طبق گفته پلیس و منابع پزشکی، نیروهای امنیتی عراق روز یکشنبه سه معترض را در شهر ناصریه به ضرب گلوله کشتند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/05/whats-happening-in-iraq-demonstration-protest-foreign-intervention-economic-crisis">عراق در مواجهه با فصلی نو؛ در همسایگی ایران چه می‌گذرد؟</a>
        </li>
        <li>
          <a href="https://farsi.euronews.com/2019/11/05/effects-iraq-demonstrations-iran-economy">تاثیر ناآرامی‌های عراق بر اقتصاد ایران؛ معبر ورود ۱۰ میلیارد دلار ارز تخریب می‌شود؟</a>
        </li>
      </ul>
    </article>
  </body>
</html>