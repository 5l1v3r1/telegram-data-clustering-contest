<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/i-10-film-piu-belli-di-arnold-schwarzenegger/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-11T11:00:00+00:00"/>
    <meta property="og:title" content="I 10 film più belli di Arnold Schwarzenegger"/>
    <meta property="og:description" content="L'arrivo nelle sale di Terminator: Destino Oscuro ci ha dato l'occasione per rivedere i 10 film più belli di Arnold Schwarzenegger"/>
  </head>
  <body>
    <article>
      <h1>I 10 film più belli di Arnold Schwarzenegger</h1>
      <address><time datetime="2019-11-11T11:00:00+00:00">11 Nov 2019, 11:00</time> by <a rel="author">Daniele Rea</a></address>
      <p>Che Arnold Schwarzenegger sia una <b>leggenda</b> del mondo del cinema è sicuramente un fatto assodato e condiviso sia dagli amanti dei generi che interpreta sia dai suoi detrattori: l’arrivo nelle sale del nuovo <a href="https://www.tomshw.it/culturapop/terminator-destino-oscuro-la-recensione-del-film-che-non-ti-aspetti/">Terminator: Destino Oscuro</a> ci da l’occasione di guardare indietro nel tempo e <b>provare a fare una selezione dei 10 film</b> più belli girati con il gigante austriaco. Un’impresa ardua quella di stilare una TOP 10, ma ci proveremo con l’obiettivo di farvi magari scoprire e recuperare qualche pellicola che vi eravate persi legata alla lunga carriera di questo attore.</p>
      <figure>
        <img src="https://www.tomshw.it/images/images/2019/11/arnold-schwarzenegger-61932.768x432.jpg"/>
        <figcaption>Arnold Schwarzenegger</figcaption>
      </figure>
      <h3>Arnold Schwarzenegger</h3>
      <p>Se c’è qualcuno al mondo in grado di rappresentare in pieno l’ideale del sogno americano, quello è senza dubbio <b>Arnold Schwarzenegger</b>. Cresciuto in una famiglia povera in Austria, e arrivato negli States all’età di 21 anni con solo il suo primo titolo di <b>Mister Universo</b> come bagaglio il giovane Arnold lavorò incessantemente per raggiungere i suoi obiettivi: oltre a praticare costantemente il <b>Bodybuilding</b>, che come aveva capito, sarà la chiave che gli aprirà molte porte, si dedica allo studio e ottiene una laurea in in <i>marketing internazionale del fitness e business administration</i>, sposa la nipote di <b>John Fitzgerald Kennedy</b>, vince altre quattro volte il titolo di Mister Universo e sette volte <b>Mister Olympia</b>.</p>
      <p>E per non farsi mancare nulla, nel frattempo diventa una delle star di maggior successo di <b>Hollywood</b>, in grado di sbancare i botteghini ad ogni nuova pellicola e arrivare ad ottenere il titolo di <i>Star Internazionale del decennio negli anni 90</i>.</p>
      <p>Fisico possente, pettorali enormi, sempre sporco di grasso, sudore o sangue, sguardo di ghiaccio e battuta sempre pronta, queste le caratteristiche tipo dei suoi personaggi al cinema, è possibile non amarlo?<br/>Ma <b>Arnold Schwarzenegger</b> non è solo questo. Oltre alla grande carriera hollywoodiana e ai titoli vinti con il bodybuilding, il nostro gigante austriaco ha intrapreso una carriera politica che lo ha portato a diventare <b>Governatore</b> dello Stato della California nel 2003  e riconfermato nel 2006 con il <b>partito repubblicano</b>, anche se di stampo decisamente progressista rispetto alle idee più tradizionali repubblicane su temi come l’<b>aborto</b>, i <b>diritti gay</b>, il controllo delle armi e soprattutto ha investito molto impegno nelle tematiche legate alla salvaguardia dell’<b>ambiente</b> e quelle contro il <b>razzismo</b>.</p>
      <p>Un uomo poliedrico e che sembra essere in grado di eccellere in ogni cosa grazie alla sua perseveranza e al sorriso, ma anche dotato di un’ironia grande quanto i suoi deltoidi che gli ha permesso in molti casi di prendersi in giro da solo.. Ma tornando ai suoi film ormai entrati nella leggenda, fra <b>action</b> e <b>commedie</b> quali sono i 10 film di <b>Arnold Schwarzenegger</b> che sono rimasti nei nostri cuori?</p>
      <p>Leggi anche: <a href="https://www.tomshw.it/culturapop/terminator-destino-oscuro-la-recensione-del-film-che-non-ti-aspetti/">Terminator: Destino Oscuro – la recensione del film che non ti aspetti</a></p>
      <h3>10- Una promessa è una promessa [1996]</h3>
      <figure>
        <img src="https://www.tomshw.it/images/images/2019/11/arnold-schwarzenegger-61921.768x432.jpg"/>
        <figcaption>Una promessa è una promessa</figcaption>
      </figure>
      <p>Prima o poi ci cadono tutti: la commedia di <b>Natale</b> con la morale sulla famiglia.<br/>Classica trama: mancano poche ore alla Vigilia di Natale e un padre sempre impegnato che per un colpo di sfortuna perde i momenti importanti del figlio. Per farsi perdonare gli fa l’ennesima promessa: fargli trovare sotto l’albero <b>Turboman</b>, supereroe protagonista di una<b> serie Tv</b> e <b>giocattolo</b> più ricercato della storia, esaurito nei negozi ormai da mesi. Più o meno lo stesso tempo in cui la premurosa madre gli aveva raccomandato di comprarlo e che puntualmente il nostro protagonista aveva dimenticato. Per non deludere il figlio (il piccolo <b>Jake Lloyd</b> che poi diventerà il signore Oscuro dei <b>Sith</b> <b>Darth Vader</b>)  inizierà una sfrenata ricerca dell’ultima <b>Action Figure</b> Super Deluxe di Turboman che lo porterà a combattere con una banda di Babbi Natale, corse a perdifiato per raggiungere centri commerciali dove si vocifera ci siano ancora dei Turboman e ad una sfida continua con un postino disperato che vuole lo stesso giocattolo per il figlio.<br/>Diciamolo il film non è un gran che, ma merita di essere inserito in classifica per vedere <b>Arnold Schwarzenegger</b> vestito come Turboman, e soprattutto per la scena in cui prende a pugni in faccia una renna, auto-citando la scena epica di <b>Conan Il Barbaro</b> in cui stende un cammello con un destro.</p>
      <ul>
        <li>
          <h4>Il <a href="https://toms.it/sJJFX">DVD</a> del film è disponibile su Amazon</h4>
        </li>
      </ul>
      <h3>9- L’Implacabile [1987]</h3>
      <figure>
        <img src="https://www.tomshw.it/images/images/2019/11/arnold-schwarzenegger-61927.768x432.jpg"/>
        <figcaption>L'Implacabile</figcaption>
      </figure>
      <p>Tratto dal <b>romanzo</b> <b>L’uomo in Fuga</b> scritto da un giovane <b>Stephen King</b> sotto lo pseudonimo di <b>Richard Bachman</b>, <i>L’implacabile</i> è un film ambientato in un futuro distopico dove chi viene dichiarato colpevole di crimini violenti o sovversivi contro il regime totalitario che controlla gli Stati Uniti dopo il crollo dell’Economia mondiale, viene condannato a partecipare ad un assurdo <b>reality show</b> in cui sarà braccato da diversi cacciatori che tenteranno di ucciderlo in diretta nazionale. I cacciatori conosciuti come Gli Sterminatori, sono delle vere celebrità con tanto di <b>gadget</b> e fan club vari. Ad affrontare questo pazzo programma televisivo troviamo <i>Ben Richards</i> pilota militare che si rifiuta all’ordine di sparare sulla folla di manifestanti affamati, ma che grazie alla manipolazione digitale delle immagini e al potere dei Media controllati dal regime, viene fatto passare per un terrorista assassino.<br/>Nel film (ambientato nell’Ottobre del 2019) è presente una dura critica alla Tv e al potere di questo mezzo di comunicazione, ma il tutto passa in secondo piano quando iniziano a volare botte da orbi fra <b>Arnold Schwarzenegger</b> vestito con un’improbabile tutina gialla attillatissima e gli assurdi antagonisti che devono eliminarlo: vi basterà pensare a <i>Dynamo</i> col suo Go-Kart e la tutina con le lucine di Natale.</p>
      <ul>
        <li>
          <h4>Il <a href="https://toms.it/oxmRh">DVD e  il BLU-RAY</a> del film sono disponibili su Amazon</h4>
        </li>
      </ul>
      <h3>8- Last Action Hero – L’Ultimo Grande Eroe [1993]</h3>
      <figure>
        <img src="https://www.tomshw.it/images/images/2019/11/arnold-schwarzenegger-61926.768x432.jpg"/>
        <figcaption>Last Action Hero</figcaption>
      </figure>
      <p>Questo film è brutto. Molto brutto. Allora perchè lo mettiamo nella lista dei 10 film più belli di <b>Arnold Schwarzenegger</b>? Semplice, per quella regola aurea inspiegabile che trasforma i film <b>trash</b> in <b>cult movie</b>, un po’ come i film di <i>Alvaro Vitali</i> e <i>Lino Banfi</i> che prima erano prodotti di serie C e ora sono capolavori.<br/>Last Action Hero è una parodia di tutti i film action hollywoodiani: il poliziotto che non viene mai ferito, armi che non hanno bisogno di essere ricaricate mai, mafiosi, killer professionisti, macchinoni esagerati, acrobazie improbabili, donne meravigliose e colonna sonora <b>Hard Rock</b> così tamarra che se casualmente la metti quando sei in auto, automaticamente si alza il volume a manetta e il braccio sinistro si posiziona da solo fuori dal finestrino. La trama, andiamo sul serio v’interessa la trama dopo quello vi ho appena detto? Sappiate solo che fra <b>cameo</b> e citazioni continue vi divertirete parecchio e magari non penserete al fatto che questo film ha ricevuto sei nomination ai <b>Razzie Awards</b>: peggior film, peggior attore protagonista, peggior regista, peggior attore esordiente, peggior sceneggiatura, peggior canzone originale e non è riuscito a vincere nemmeno in una categoria. Di una cosa sono sicuro, la scena in cui uno degli scagnozzi viene scaraventato in un camioncino dei gelati facendolo saltare in aria e un cono gelato sparato via dall’esplosione uccide un altro scagnozzo conficcandoglisi nella testa, verrà rivalutata dai critici del futuro.</p>
      <ul>
        <li>
          <h4>La <a href="https://toms.it/zx2SD">Colonna Sonora</a> del film è disponibile su Amazon</h4>
        </li>
      </ul>
      <h3>7- I Gemelli [1988]</h3>
      <figure>
        <img src="https://www.tomshw.it/images/images/2019/11/arnold-schwarzenegger-61925.768x432.jpg"/>
        <figcaption>I Gemelli</figcaption>
      </figure>
      <p>Cosa succede quando s’incontrano <b>Arnold Schwarzenegger</b>, <b>Danny DeVito</b> e il regista di <b>Ghostbusters</b> <b>Ivan Reitman</b>? Accadono cose belle, come I Gemelli. Per una ricerca scientifica, una donna viene fecondata con il dna di sei uomini dalla capacità fisiche e mentali eccezionali. Ma il frutto di questo esperimento darà vita non a uno ma a due bambini. Da adulti uno diventerà un gigante di due metri che eccelle in qualsiasi disciplina, l’altro invece un nano chiatto che vive alla giornata e non sempre in maniera legale. Quando i due si ritroveranno dopo aver passato 35 anni senza sapere dell’esistenza dell’altro, si creeranno una serie di situazioni che li porteranno a conoscersi meglio e a riscoprirsi più simili di quanto potessero immaginare<br/>La coppia più improbabile di<b> Hollywood</b> funziona alla grande nell’ovvio gioco dei contrasti, in una commedia semplice ma molto divertente, da rivedere con piacere: si troveranno a lavorare di nuovo insieme nel ‘94 in Junior, sempre diretti da Reitman ma con meno successo. Da anni gira voce di un possibile <b>sequel</b> chiamato <i>Triplets</i> in cui i due fratelli scopriranno che al momento del parto c’era un terzo figlio che dovrebbe essere interpretato da <b>Eddie Murphy</b>.</p>
      <ul>
        <li>
          <h4>Il <a href="https://toms.it/5Fau2">BLU-RAY</a> del film è disponibile su Amazon</h4>
        </li>
      </ul>
      <h3>6- True Lies [1994]</h3>
      <figure>
        <img src="https://www.tomshw.it/images/images/2019/11/arnold-schwarzenegger-61920.768x432.jpg"/>
        <figcaption>True Lies</figcaption>
      </figure>
      <p><b>Spy story</b> carica di scene action diretta dal maestro <b>James Cameron</b>  che affianca a <b>Arnold Schwarzenegger</b> la bravissima <b>Jamie Lee Curtis</b>, moglie annoiata che non sa che il marito è in realtà un agente segreto sotto copertura. Si troverà coinvolta in un’avventura ad alto tasso di esplosioni e scene mozzafiato, condito come d’abitudine da frasi ad effetto e battute umoristiche in grande quantità. La produzione del film superò i cento milioni di dollari, un vero record per l’epoca, ma il successo al botteghino in tutto il mondo fu enorme. Jamie Lee Curtis fu candidata a tantissimi premi per la sua ottima interpretazione e vinse anche un <b>Golden Globe</b>. Nel film <b>Arnold Schwarzenegger</b> compie una serie di azioni veramente esagerate, come ad esempio un inseguimento a cavallo dentro un centro commerciale, ma a quanto pare la scena che gli richiese più impegno fu quella del tango, tanto che per riuscirvi prese lezioni del ballo argentino per sei mesi. Il nostro eroe, così a suo agio nel sollevare pesi enormi è una specie di ciocco di legno quando si tratta di ballare, come ci ricorda anche il test di mascolinità del divertentissimo film <b><a href="https://www.youtube.com/watch?v=15vVuBX6IF0">In &amp; Out</a></b> di <b>Frank Oz</b>: “<i>Arnold non balla. Riesce a malapena a camminare</i>“</p>
      <ul>
        <li>
          <h4>Il <a href="https://toms.it/hvHj6">DVD</a> del film è disponibile su Amazon</h4>
        </li>
      </ul>
      <h3>5- Terminator [1984]</h3>
      <figure>
        <img src="https://www.tomshw.it/images/images/2019/11/arnold-schwarzenegger-61931.768x432.jpg"/>
        <figcaption>Terminator</figcaption>
      </figure>
      <p>Siamo entrati nella <b>Top 5</b> e il gioco si fa serio. Terminator fù il film che portò al successo <b>James Cameron</b> e fu una conferma anche per <b>Arnold Schwarzenegger</b>, eppure all’inizio doveva essere leggermente diverso dal capolavoro di fantascienza che tutti conosciamo, a cominciare dal fatto che Arnold avrebbe dovuto interpretare la parte di <b>Reese</b>, il combattente della rivolta contro le macchine che viene spedito dal futuro per salvare <b>Sarah Connor</b> dal terribile <b>T-800</b>. Ma durante il primo incontro con il regista Cameron, che non lo voleva assolutamente nel film e che fece il provino solo per accontentare la produzione ma con l’idea in testa di fingere un litigio con l’attore pur di non prenderlo, il nostro <b>Arnold Schwarzenegger</b> si propose da subito come il cattivo, portando molte idee per renderlo al meglio. Una di queste idee era quella di non dire la famosa frase “<b>I’ll be back</b>” perchè non riusciva a pronunciarla correttamente. Per il bene di tutti, Cameron non gli diede retta.</p>
      <ul>
        <li>
          <h4>L’<a href="https://toms.it/8H5DC">Action Figure NECA del T-800</a> è disponibile su Amazon</h4>
        </li>
      </ul>
      <h3>4- Commando [1985]</h3>
      <figure>
        <img src="https://www.tomshw.it/images/images/2019/11/arnold-schwarzenegger-61922.768x432.jpg"/>
        <figcaption>Commando</figcaption>
      </figure>
      <p>“<i>Ricordi quando ti ho detto che ti avrei ammazzato per ultimo? […] Ti ho mentito</i>”<br/>Basterebbe menzionare questa frase per descrivere Commando, una trama sbagliata già dall’inizio: ma come ti viene in mente di andare a rapire la figlia di <b>John Matrix</b>, ex-colonnello delle Forze Speciali dei Marines, grosso come un bue e specializzato in tecniche di assalto e uso di armi pesanti? Scherzi a parte, Commando è il film che forma per la prima volta quello che diventerà un classico dei personaggi di <b>Arnold Schwarzenegger</b>: ex-combattente, leale, in cerca di tranquillità rovinata da causa esterne, battuta pronta dopo ogni uccisione degna di nota, esplosioni senza senso,  milioni di colpi sparati con armi esagerate, e frasi ad effetto che meriterebbero la standing ovation, ovunque voi siate, che sia in una sala cinematografica o a casa vostra mentre riguardate questo classico in pigiama con la vostra compagna che dorme annoiata vicino a voi sul divano. Indimenticabile quando il nostro John Matrix a corto di proiettili uccide una serie di nemici utilizzando attrezzi da giardino come forconi e lame ircolari usate come se fossero shuriken. E se non vi basta sappiate che Arnold Schwarzenegger aveva proposto di pestare a morte uno scagnozzo usando il braccio che gli aveva mozzato con machete, ma purtroppo la scena venne tagliata e si limita all’amputazione. Pura poesia <b>anni 80</b>.</p>
      <ul>
        <li>
          <h4>Il <a href="https://toms.it/qHoyE">BLU-RAY</a> del film è disponibile su Amazon</h4>
        </li>
      </ul>
      <h3>3- Predator [1987]</h3>
      <figure>
        <img src="https://www.tomshw.it/images/images/2019/11/arnold-schwarzenegger-61928.768x432.jpg"/>
        <figcaption>Predator</figcaption>
      </figure>
      <p>Nella giungla dell’America Centrale, un gruppo di berretti verdi deve affrontare un terribile collezionista alieno a colpi di muscoli, testosterone e armi d’assalto pesanti. Nel cast del film c’è un concentrato d’ignoranza e mascolinità che rimase imbattuto fino alla trilogia de “<b>I Mercenari</b>” di <b>Sylvester Stallone</b>: ci sono più proiettili che parole in tutto il copione del film. E vi consiglio di riguardarlo in lingua originale per impazzire quando <b>Arnold Schwarzenegger</b> griderà a pieni polmoni “<b>Get to the choppa!</b>”<br/>Il livelo di testosterone era talmente alto che fra i protagonisti scattò una vera e propria sfida a chi fosse più “grosso”, tanto che iniziarono a svegliarsi a notte fonda per allenarsi e arrivare alle riprese pompati al massimo.<br/>Bicipiti a parte, Predator meriterebbe uno speciale tutto suo solo per raccontare i tanti aneddoti e fact ad esso legati. Fu da subito un grosso successo al botteghino e negli anni divenne un vero e proprio cult, generando una serie di <b>sequel</b> e <b>spin off</b> ognuno peggiore dell’altro a dire il vero, che non riuscirono mai ad eguagliare l’epicità raggiunta da questo primo capitolo. L’alieno del film, creato dal maestro degli effetti speciali <b>Stan Wilson</b> (“papà” anche del <b>T-800</b> e della regina madre di <b>Aliens: Scontro finale</b>)  anche se l’idea delle mandibole mobili du sggerita da James Cameron, divenne subito un’icona inconfondibile e amatissima, tanto da generare una filone di fumetti, romanzi, videogiochi e giochi da tavolo: speriamo che un giorno riescano a dargli anche un sequel degno di questo film.</p>
      <ul>
        <li>
          <h4>I <a href="https://toms.it/nA3Ab">Gadget</a> del film sono disponibili su Amazon</h4>
        </li>
      </ul>
      <h3>2- Terminator 2: Il Giorno del Giudizio [1991]</h3>
      <figure>
        <img src="https://www.tomshw.it/images/images/2019/11/arnold-schwarzenegger-61930.768x432.jpg"/>
        <figcaption>Terminator 2: Il Giorno del Giudizio</figcaption>
      </figure>
      <p>L’aveva detto: “<b>I’ll be back</b>” Siamo negli anni 90 e <b>Arnold Schwarzenegger</b> è ormai un simbolo di Hollywood, stessa cosa per <b>James Cameron</b>, e i due si uniscono di nuovo per realizzare uno dei film di fantascienza e azione più belli della storia del cinema, uno di quei casi in cui un sequel riesce ad essere migliore del primo capitolo che già di suo era perfetto; Terminator 2: Il Giorno del Giudizio è un film che va visto, senza se e senza ma. Regia e sceneggiatura sono perfette, i personaggi sono caratterizzati in maniera approfondita e gli effetti speciali segnarono un punto di svolta per il periodo, settando un nuovo standard di eccellenza: Il T-1000 formato d’acciaio liquido era uno spettacolo e nel corso degli anni è diventato una delle cose più omaggiate e parodiate di Hollywood. <b>Linda Hamilton</b> nel ruolo della madre della resistenza umana <b>Sarah Connor</b>, completamente trasformata rispetto al primo film, entrò di diritto nell’Olimpo delle donne forti del cinema a pari merito con <b>Ellen Ripley</b> della saga di <b>Alien</b>, interpretata da <b>Sigourney Weaver</b>. Terminator 2: Il Giorno del Giudizio vinse 4 <b>Oscar</b> e tantissimi altri premi e regalò a noi fan un must che ancora oggi riesce ad emozionare ad ogni visione. <b>Hasta la Vista, Baby</b></p>
      <ul>
        <li>
          <h4>La <a href="https://toms.it/gUQCj">replica originale dell’esoscheletro del T-800 in edizione limitata</a> è disponibile su Amazon</h4>
        </li>
      </ul>
      <p>Leggi anche: <a href="https://www.tomshw.it/culturapop/t-800-da-terminator-2-la-gigantesca-replica-1-4-sulla-moto/">T-800 da Terminator 2, la gigantesca replica 1/4 sulla moto</a></p>
      <h3>1- Conan il Barbaro [1982]</h3>
      <figure>
        <img src="https://www.tomshw.it/images/images/2019/11/arnold-schwarzenegger-61923.768x432.jpg"/>
        <figcaption>Conan Il Barbaro</figcaption>
      </figure>
      <p>“<i>Fra il tempo in cui l’oceano inghiottì l’Atlantide e il sorgere dei figli di Aryas, vi fu un’era aldilà di ogni immaginazione. L’era in cui visse Conan, destinato a portare la corona ingioiellata di Aquilonia sulla sua fronte inquieta</i>.”<br/>Con queste parole e la musica di <b>Basil Poledouris</b> si apre quello che inevitabilmente è il film più bello di <b>Arnold Schwarzenegger</b>. Al primo posto di questa lunga classifica non può che esserci Conan Il Barbaro, la pellicola che ha consacrato un giovane e semi-sconosciuto culturista austriaco che parlava poco e male l’inglese in quello che oggi è una leggenda vivente del cinema hollywoodiano. Ispirato alle storie fantasy del personaggio creato da Robert E. Howard e alle illustrazioni di <b>Frank Frazetta</b>, Conan Il Barbaro è diretto da <b>John Milius</b>. Schwarzenegger fu scelto per la sua fisicità e proprio per il fatto che la sua pronuncia non era propriamente perfetta, e calcolando che la prima battuta che Conan pronuncia arriva dopo 22 minuti dall’inizio del film. Non era proprio un chiacchierone.</p>
      <p>“<i>Conan, qual è il meglio della vita?</i>”<br/>“<i>Schiacciare i nemici, inseguirli mentre fuggono e ascoltare i lamenti delle femmine.</i>”<br/>“<i>Questo è bene.</i>”</p>
      <p>Ma è inutile girarci intorno, possiamo parlare per ore dei pregi di questo film: Le frasi epiche, la musica, i discorsi di <b>Thulsa-Doom</b>, interpretato magistralmente da <b>James Earl Jones</b>.<br/>Ma il motivo per cui è il vincitore assoluto è la scena del <b>Camel Punch</b>, che abbiamo già nominato parlando di “una promessa è una promessa”: Conan e il suo compagno di avventure, l’arciere <b>Subotai</b>, strafatti di vino e di loto nero nei bassifondi della città di Shadizar incontrano un cammello e <b>Arnold </b><b>Schwarzenegger</b> lo abbatte colpendolo con un pugno in pieno muso. Una scena Cult che potete rivedere <a href="https://www.youtube.com/watch?v=S7tOWoDVQLU">QUI.</a></p>
      <p>Se avete letto fino a qui, il modo migliore per chiudere questa lista è quello di lasciarvi con uno dei dialoghi più belli di questo film, la preghiera di Conan al Suo Dio <b>Crom</b>, che siede sulla montagna e ride dei quattro venti.<br/>“<i>Crom! Non ti ho mai pregato prima d’ora, non saprei come farlo. Nessuno, nemmeno tu ricorderai se eravamo uomini buoni o cattivi, perché abbiamo combattuto, o perché siamo morti. No, ciò che conta è solo il coraggio, e che due si son battuti contro molti, ecco cos’è importante! Tu ammiri il coraggio Crom, quindi accogli la mia unica richiesta: fa’ sì che mi vendichi. E se tu non m’ascolti, allora va’ alla malora.</i>”</p>
      <ul>
        <li>
          <h4>I <a href="https://toms.it/8yY8Q">BLU-RAY, i Comics, i Libri e i Gadget di Conan Il Barbaro</a> sono disponibili su Amazon/h4&gt;</h4>
        </li>
      </ul>
      <blockquote>La storia di <b>Arnold </b><b>Schwarzenegger</b> ti ha incuriosito? Allora ti consigliamo la sua biografia. La puoi trovare <a href="https://toms.it/U00yx">QUI!</a></blockquote>
    </article>
  </body>
</html>