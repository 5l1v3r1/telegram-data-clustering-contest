<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-trying-to-spoil-the-atmosphere-by-posting-objectionable-on-facebook-2843383.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T11:28:50+00:00"/>
    <meta property="og:title" content="अयोध्या फैसलाः फेसबुक पर आपत्तिजनक पोस्ट कर माहौल बिगाड़ने की कोशिश"/>
    <meta property="og:description" content="अयोध्या मामले को लेकर सुप्रीम कोर्ट के फैसले के खिलाफ आपत्तिजनक टिप्पणी करने के मामले में साइबर सेल ने आरोपी को ट्रेस कर लिया। उसकी फेसबुक आईडी बंद करवा दी। फेसबुक से आपत्तिजनक पोस्ट को डिलीट करवा..."/>
  </head>
  <body>
    <article>
      <h1>अयोध्या फैसलाः फेसबुक पर आपत्तिजनक पोस्ट कर माहौल बिगाड़ने की कोशिश</h1>
      <address><time datetime="2019-11-11T11:28:50+00:00">11 Nov 2019, 11:28</time> by <a rel="author">हिन्दुस्तान टीम,बरेली।</a></address>
      <p>अयोध्या मामले को लेकर सुप्रीम कोर्ट के फैसले के खिलाफ आपत्तिजनक टिप्पणी करने के मामले में साइबर सेल ने आरोपी को ट्रेस कर लिया। उसकी फेसबुक आईडी बंद करवा दी। फेसबुक से आपत्तिजनक पोस्ट को डिलीट करवा दिया। आरोपी के खिलाफ बारादरी थाने में धार्मिक भावनाएं भड़काने, माहौल खराब करने की कोशिश और आईटी एक्ट के आरोप में मुकदमा दर्ज किया गया है। मामला उत्तर प्रदेश के बरेली में प्रकाश में आया है।</p>
      <p>पशुपति विहार कॉलोनी के रहने वाले अब्दुल कयूम अंसारी पुत्र वहीद अंसारी साइबर कैफे चलाते थे। पिछले कुछ महीनों से कैफे बंद है। शनिवार को अयोध्या मामले में सुप्रीम कोर्ट का फैसला आने के बाद शाम को उन्होंने फेसबुक पर एक आपत्तिजनक पोस्ट लिखी। इसके अलावा चीफ जस्टिस को लेकर भी अमर्यादित पोस्ट की। उनकी पोस्ट पर दर्जनों लाइक और कमेंट आए। हालांकि कई लोगों ने इसका विरोध भी किया। शनिवार रात करीब 10:30 बजे साइबर सेल ने उनकी फेसबुक आईडी ट्रेस की।</p>
      <p>आपत्तिजनक और अमर्यादित पोस्ट देखकर आईडी बंद करवा दी। साइबर सेल के साथ बारादरी पुलिस ने रविवार दोपहर को अब्दुल कयूम अंसारी को गिरफ्तार कर लिया। उसने अपनी फेसबुक आईडी पर लिखा कि वह केंद्रीय विद्यालय एनईआर में वर्क करता है। हालांकि केंद्रीय विद्यालय एनईआर के टीचर ने बताया कि उनके यहां इस नाम से कोई भी टीचर या कर्मचारी नहीं है।</p>
      <p>
        <b>एक-दो नहीं पांच पोस्ट की</b>
      </p>
      <p>आरोपी अब्दुल कयूम ने माहौल बिगाड़ने के लिए फेसबुक पर एक-दो नहीं बल्कि पांच अमर्यादित टिप्पणी और पोस्ट की हैं। उसने आजम खान, नसीमुद्दीन, गुलाब नबी आजाद, अखिलेश, मुलायम और मायावती, राहुल गांधी पर भी तंज कसे हैं।  </p>
      <p>रवींद्र कुमार, एसपी सिटी ने कहा कि अयोध्या मामले में सुप्रीम कोर्ट के फैसले के विरोध में एक युवक ने फेसबुक पर आपित्तजनक पोस्ट कर माहौल खराब करने की कोशिश की। उसके खिलाफ थाना बारादरी में मुकदमा दर्ज किया गया है। आरोपी को रविवार को गिरफ्तार कर लिया है। उसे जेल भेजा जा रहा है।</p>
    </article>
  </body>
</html>