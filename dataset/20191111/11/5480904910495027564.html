<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/martin-prinesl-prvni-snih-v-praze-za-posledni-dekadu-jen-v-r-2016/1819672?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T11:58:00+00:00"/>
    <meta property="og:title" content="Martin přinesl první sníh v Praze za poslední dekádu jen v r.2016"/>
    <meta property="og:description" content="Praha - Na svátek svatého Martina sněžilo v Praze poprvé v zimní sezoně v posledních deseti letech pouze v roce 2016. V ostatních letech to bylo buď dříve, nebo později. Na dotaz ČTK to uvedla Lenka Stašová z Českého hydrometeorologického ústavu. Podle pranostiky má svatý Martin, jehož svátek připadá na dnešek, přijet na bílém koni, tedy s prvním zimním sněhem."/>
  </head>
  <body>
    <article>
      <h1>Martin přinesl první sníh v Praze za poslední dekádu jen v r.2016</h1>
      <address><time datetime="2019-11-11T11:58:00+00:00">11 Nov 2019, 11:58</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na svátek svatého Martina sněžilo v Praze poprvé v zimní sezoně v posledních deseti letech pouze v roce 2016. V ostatních letech to bylo buď dříve, nebo později. Na dotaz ČTK to uvedla Lenka Stašová z Českého hydrometeorologického ústavu. Podle pranostiky má svatý Martin, jehož svátek připadá na dnešek, přijet na bílém koni, tedy s prvním zimním sněhem.</p>
      <p>V hlavním městě sněží poprvé většinou v listopadu, v roce 2009 to bylo dokonce už v říjnu. Podobně je tomu i v desítce největších měst. V Krkonoších poprvé sněží většinou v říjnu, v některých letech pak už koncem září.</p>
      <p>"Nejčastěji v Praze poprvé sněží v listopadu. V říjnu bylo v Praze zaznamenáno sněžení v roce 2009, kdy sněžilo po celé Praze a sníh většinou padal a roztál nebo byl pouze poprašek. Dále sněžilo v Praze v říjnu 2012 a také v roce 2017," uvedla Stašová. Pouze v roce 2009 šlo zhruba o polovinu října, oba pozdější roky pak sněžilo až ke konci měsíce.</p>
      <p>"Měsíc listopad již byl v posledních deseti letech na sněžení bohatší. Většinou se však jedná o sněhové přeháňky, kdy sníh padá a roztaje, případně se udrží poprašek. Pouze v roce 2016 byla celková výška sněhu jeden až dva centimetry, ale v dalších dnech sníh opět roztál," dodala. Právě rok 2016 byl jediný v uplynulém desetiletí, kdy poprvé sněžilo právě na Martina.</p>
      <p>V desítce největších měst je to obdobné. "První sněžení bylo zaznamenáno v říjnu, v roce 2009 sněžilo ve všech městech a roku 2012 ve většině měst. Nejčastěji je první sněžení zaznamenáno ve městech v měsíci listopadu," upozornila Stašová.</p>
      <p>Na horách sněží dříve, než dorazí svatý Martin. V Krkonoších bývá první sněžení zaznamenáno nejčastěji v říjnu. V roce 2009 a také loni tam poprvé napadl sníh už koncem září. Velmi zajímavý byl pro nejvyšší české pohoří rok 2009, kdy tam sněžilo několik dní po sobě, sněžit začalo 12. října. Nejvyšší celková výška sněhové pokrývky byla zaznamenána na stanici Luční bouda ve výšce 1413 nad mořem, kde 19. října bylo 87 centimetrů. Na stanici Pec pod Sněžkou, která leží 816 metrů nad mořem, bylo o dva dny dříve 56 centimetrů, uvedla meteoroložka.</p>
      <p>Nejvíc sněhu bylo v Krkonoších na svatého Martina v roce 2016, a to na Labské boudě, kde bylo čtvrt metru sněhu. V roce 2012 naměřili na stanici Luční bouda 11. listopadu 24 centimetrů, před deseti lety také na Luční boudě 22 centimetrů a předloni 20 centimetrů.</p>
      <p>"K všeobecné platnosti pranostiky není zcela jednoduché se vyjádřit. Sněžení a sněhové přeháňky nebývají v listopadu nic mimořádného ve vyšších polohách. V nižších polohách bývá sněžení méně časté a bývá spíše v druhé polovině listopadu," uzavřela Stašová.</p>
    </article>
  </body>
</html>