<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546401.html/%D9%85%D9%86%D8%B7%D9%82-%D8%AF%D8%B1-%D9%81%D8%B1%DB%8C%D8%B6%D9%87-%D8%A7%D9%85%D8%B1-%D8%A8%D9%87-%D9%85%D8%B9%D8%B1%D9%88%D9%81-%D9%88-%D9%86%D9%87%DB%8C-%D8%A7%D8%B2-%D9%85%D9%86%DA%A9%D8%B1-%D8%A8%D8%B3%DB%8C%D8%A7%D8%B1-%D9%85%D9%87%D9%85-%D8%A7%D8%B3%D8%AA-%D8%AF%D8%B9%D9%88%D8%AA-%D8%A8%D9%87-%D8%A7%D9%85%D8%B1-%D8%A8%D9%87-%D9%85%D8%B9%D8%B1%D9%88%D9%81-%D8%A8%D8%A7-%D8%B9%D9%85%D9%84"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:23:00+00:00"/>
    <meta property="og:title" content="منطق در فریضه امر به معروف و نهی از منکر بسیار مهم است/دعوت به امر به معروف با عمل"/>
    <meta property="og:description" content="استاد حوزه و دانشگاه با حمایت از فریضه امر به معروف و نهی از منکر اظهار داشت: مرحوم شهید مطهری می فرماید ما اگر در مساله ای می خواهیم برای امر به معروف و نهی از منکر بپردازیم باید با عقل و منطق به علت آن کار بپردازیم و ببینیم چه اتفاقی افتاده که افراد به این سمت می روند و سعی کنیم آن مسایل را حل کنیم."/>
  </head>
  <body>
    <article>
      <h1>منطق در فریضه امر به معروف و نهی از منکر بسیار مهم است/دعوت به امر به معروف با عمل</h1>
      <h2>استاد حوزه و دانشگاه مطرح کرد؛</h2>
      <address>
        <time datetime="2019-11-11T11:23:00+00:00">11 Nov 2019, 11:23</time>
      </address>
      <p>استاد حوزه و دانشگاه با حمایت از فریضه امر به معروف و نهی از منکر اظهار داشت: مرحوم شهید مطهری می فرماید ما اگر در مساله ای می خواهیم برای امر به معروف و نهی از منکر بپردازیم باید با عقل و منطق به علت آن کار بپردازیم و ببینیم چه اتفاقی افتاده که افراد به این سمت می روند و سعی کنیم آن مسایل را حل کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31064">عصر همدان</a>؛ مدت زمانی است که در فضای مجازی و شبکه های اجتماعی و اخبار روزمره با اخبار ضرب و شتم امران به معروف در برخی از شهرها مواجه هستیم و این داستان همچنان تکرار می شود.</p>
      <p>اخیرا در همدان نیز یکی از امران به معروف مورد ضرب و شتم قرار گرفته اند که مدتی در بیمارستان بستری شدند.</p>
      <p>اصغر نادری، مسئول بازرسی ستاد امر به معروف و نهی از منکر استان در مورد حادثه سرپرست اداره تبلیغات اسلامی شهرستان کبودراهنگ که به علت تذکر لسانی توسط دو دختر سگ گردان مورد تعرض قرار گفت: خوشبختانه دستگاه قضا به این موضوع خوب ورود پیدا کرده است و جای نگرانی نیست و مراحل قضایی در حال طی شدن است.</p>
      <p>وی ادامه داد: کارشناسان نیر در حال بررسی چنین وقایعی هستند تا علت آن مشخص شود.</p>
      <p>به همین منظور جهت تبیین هر چه بیشتر فریضه امر به معروف و نهی از منکر سید مجتبی حسینی یمین استاد حوزه و دانشگاه، به گفتگو پرداختیم.</p>
      <p>وی با حمایت از فریضه امر به معروف و نهی از منکر اظهار داشت: اشخاصی که به فریضه مهم امر به معروف و نهی از منکر عمل می کنند قاعدتا مورد تایید و تقدیر هستند .</p>
      <p>استاد حوزه و دانشگاه با اشاره به اهمیت امر به معروف و نهی از منکر عنوان کرد: سه نکته باید در این فریضه مدنظر باشد نکته اول اینکه امر به معروف یا امر به واجب ؟ نهی از منکر یا نهی از حرام؟</p>
      <p>وی با اشاره به آیه  "یامرون بالمعروف وینهون عن المنکر" در قران کریم گفت: اگر یک امری معروف نباشد و منکر هم نباشد مورد امر و نهی قرار گرفتنش ممکن است در برخی از موارد  آسیب زا هم باشد، آیا این به این معناست که اگر ما معروفی را دیدیم یا کار منکری را دیدیم هیچ کاری انجام ندهیم ؟ خیر چون ما علاوه بر امر به معروف و نهی از منکر چیزهای دیگری در قرآن داریم مثل دعوت، تذکر و موارد دیگر نیز وجود دارد .</p>
      <p>حسینی یمین با اشاره به آیه "ولتکن منکم امة یدعون الی الخیر ویامرون بالمعروف وینهون عن المنکر واولئک هم المفلحون" افزود: مرحله اول دعوت است فرض کنیم کسی کار منکری را انجام می دهد فلذا باید اول دعوت شود که این کار اشتباه است و اگر این کار غلط بودنش برایش محرز شد چون منکر است می شود او را از این کار نهی کرد.</p>
      <p>وی با اشاره به آیه سوم سوره عصر "وَتَوَاصَوْا بِالْحَقِّ وَتَوَاصَوْا بِالصَّبْرِ" گفت: باید یکدیگر را توصیه کنیم و یا تذکر دهیم و باید حتما این مراحل را مدنظر داشته باشیم.</p>
      <p>استاد حوزه و دانشگاه تصریح کرد: در فریضه امر به معروف و نهی از منکر باید ببینیم ما مامور به وظیفه ایم؟ یا مامور به نتیجه؟ خیلی از افراد می گویند ما مامور به وظیفه ایم مرحوم شهید مطهری در کتاب ده گفتارش در امر به معروف و نهی از منکر می فرماید: ما در این فریضه مامور به نتیجه هستیم یعنی باید کاری را انجام دهیم که نتیجه حاصل شود فلذا می فرماید در امر به معروف و نهی از منکر چیزی که به آن توجه نمی شود منطق است.</p>
      <p>وی ادامه داد: مرحوم شهید مطهری می فرماید ما اگر در مساله ای می خواهیم برای امر به معروف و نهی از منکر بپردازیم باید با عقل و منطق به علت آن کار بپردازیم و ببینیم چه اتفاقی افتاده که افراد به این سمت می روند و سعی کنیم آن مسایل را حل کنیم.</p>
      <p>استاد حوزه و دانشگاه با حمایت از امر به معروف و نهی از منکر و تذکر لسانی گفت: فلذا امروز با مسایل مهمی که در جامعه وجود دارد باید ببینیم چه مساله ای باعث گرایش به کار منکر شده است.</p>
      <p>وی نکته دوم در امر به معروف و نهی از منکر را تبعیض دانست و گفت: نباید امر به معروف و نهی از منکر فقط به یک مساله خاص بپردازد بلکه مسایل مهمتری که در اجتماع وجود دارد بیشتر مورد امر و نهی قرار گیرد.</p>
      <p>این استاد حوزه دانشگاه نکته آخر در امر به معروف و نهی از منکر را تبعیض بیان کرد و افزود: باید امر به معروف و نهی از منکر بدون تبعیض باشد و در مورد دوست و هر کسی که کارش اشکال دارد باید تذکر دهیم اگر همه اینها کنار هم باشد می تواند تاثیر خوبی در انجام این فریضه داشته باشد.</p>
      <p>حجت الاسلام و المسلمین سید مجتبی حسینی یمین عنوان کرد: دو نکته را در خصوص حجاب و عفاف امروزه جامعه است یکی از دلایلی که باعث شده بی حجابی در جامعه ما زیاد شود توجه مثبت به بی حجابی است هر مقوله ای در جامعه ای توجه مثبت شود افراد خود به خود تشویق به قصه بی حجابی می شوند بنابراین نباید مومنین در جامعه به خانم های بی حجاب توجه مثبت کنند نه اینکه توجه منفی کنیم بلکه فقط توجه مثبت نشود .</p>
      <p>وی در پایان با اشاره به حدیث " کونوا دعاة الناس بغیر ألسنتکم" از زبان امام صادق ع گفت: در این حدیث حضرت می فرمایند با غیر زبان هآیتان مردم را دعوت کنید و این یعنی با عمل مردم را دعوت کنیم وقتی که مردم ببینند مومنین عمل خوبی دارند و زندگی و فرزندان خوبی دارند خود به خود به سمت دین و نماز و حجاب گرایش پیدا می کنند و این وظیفه ما روحانیون است که به گونه ای خوب عمل کنیم که مردم جذب دین شوند.</p>
      <p>انتهای پیام/</p>
    </article>
  </body>
</html>