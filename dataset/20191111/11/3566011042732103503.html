<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546345.html/%D8%AC%D9%88%D8%A7%D9%86-%D8%AF%D8%B1%DA%AF%D8%B2%DB%8C-%D8%AF%D9%88%D9%85%DB%8C%D9%86-%D8%A7%D8%AE%D8%AA%D8%B1%D8%A7%D8%B9-%D8%AE%D9%88%D8%AF-%D8%B1%D8%A7-%D8%A8%D9%87-%D8%AB%D8%A8%D8%AA-%DA%A9%D8%B4%D9%88%D8%B1%DB%8C-%D8%B1%D8%B3%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:19:00+00:00"/>
    <meta property="og:title" content="جوان درگزی دومین اختراع خود را به ثبت کشوری رساند"/>
    <meta property="og:description" content="یک جوان دانش آموز درگزی دومین اختراع خود را با عنوان کمربند جلوگیری از خونریزی در مرکز ملی ثبت اختراعات کشور به ثبت رساند."/>
  </head>
  <body>
    <article>
      <h1>جوان درگزی دومین اختراع خود را به ثبت کشوری رساند</h1>
      <h2>علی‌رغم عدم حمایت مسئولان از نخبگان؛</h2>
      <address>
        <time datetime="2019-11-11T11:19:00+00:00">11 Nov 2019, 11:19</time>
      </address>
      <p>یک جوان دانش آموز درگزی دومین اختراع خود را با عنوان کمربند جلوگیری از خونریزی در مرکز ملی ثبت اختراعات کشور به ثبت رساند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد قوسی جوان مخترع درگزی در گفتگو با <a href="http://www.sobhtoos.ir/">صبح توس</a>؛ از ثبت دومین اختراع خود در مرکز ملی ثبت اختراعات کشور خبر داد و اظهار کرد: این اختراع که کمربند پیشگیری از خونریزی نام دارد، بیشتر مختص حوزه نظامی است.</p>
      <p>وی ضمن اشاره به اولین اختراع خود با عنوان عصای هوشمند تصریح کرد: متاسفانه این اختراع علاوه بر اینکه به جشنواره خوارزمی راه پیدا کرده بود، مورد استقبال مسئولین شهرستانی و استانی واقع نشد و پاسکاری و اذیت های بیش از اندازه افراد و شرکت ها، من را از تجاری سازی این طرح منصرف کرد.</p>
      <p>این دانش آموز درگزی در ادامه گفت: ایده ثبت اختراع کمربند پیشگیری از خونریزی آنجا به ذهن من رسید که پدر یکی از دوستانم بر اثر خونریزی شدید در درگیری های مرزی، پیش از رسیدن به بیمارستان شهید شد؛ از آن اتفاق به بعد با همراهی پدرم اقدام به ایده پردازی و طراحی در خصوص این کمربند کردیم.</p>
      <p>قوسی عنوان کرد: دستگاه پیشگیری از خونریزی مانند یک کمربند ساده است با این تفاوت که در قسمت سگک آن یک قطعه الکترونیکی وصل می شود؛ به محض وقوع یک اتفاق و بروز خونریزی، کمربند روی قسمت زخمی بسته شده و با فشردن کلید های روی آن داروی جلوگیری از خونریزی و بی حسی به بدن فرد وارد می شود.</p>
      <p>وی افزود: همچنین جی پی اسی که روی دستگاه نصب شده قادر است موقعیت دقیق فرد مصدوم را به مرکز گزارش کرده و درخواست نیروی کمکی و آمبولانس کند؛ ثبت علائم حیاتی و فشار خون از دیگر قابلیت های دستگاه است که می تواند همراه با اعلام وضعیت مصدوم به مرکز پشتیبانی ارسال شود.</p>
      <p>جوان مخترع درگزی تاکید کرد: خوشبختانه حوزه نظامی کشور ما به قدری پیشرفته است که نمی توان گفت مشابه این اختراع از قبل وجود نداشته اما ابزارهای فعلی به این صورت حالت اتوماتیک و هوشمند نداشته و مانند یک اسفنجی هستند که مواد بی حسی و جلوگیری از خونریزی روی خود دارند.</p>
      <p>قوسی ابراز کرد: این طرح برای اعلام دقیق هزینه به شرکت های دانش بنیان سپرده شده اما پیش بینی می کنم در وضعیت اقتصادی فعلی و با گران شدن تمام اقلام مخصوصا قطعات الکترونیکی، هزینه تمام شده هر دستگاه به طور تقریبی دو میلیون تومان شود.</p>
      <p>وی اظهار کرد: در حال حاضر با توجه به آماده شدن برای کنکور سراسری، قصد تجاری سازی این محصول را نداشته و ترجیح می دهم پیگیری ها و ثبت ایده و اختراعات بعدی را به بعد از کنکور موکول کنم.</p>
      <p>این جوان مخترع درگزی در پایان خاطرنشان کرد: در شرایطی که مقام معظم رهبری به استفاده از ظرفیت جوانها تاکید ویژه داشته و بر حمایت از فکر و محصول داخلی اصرار دارند متاسفانه حمایت برخی مسئولین از جوانها در حد حرف و شعار بوده و در و عمل با رفتار سلیقه ای و عدم حمایت از قشر نخبه جامعه، بذر ناامیدی در دلها می پاشند.</p>
      <p>انتهای پیام/</p>
    </article>
  </body>
</html>