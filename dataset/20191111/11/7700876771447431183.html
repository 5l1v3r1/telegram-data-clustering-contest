<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/11/le-piazze-piene-di-entusiasmo-del-libano/153249/"/>
    <meta property="og:site_name" content="VITA"/>
    <meta property="article:published_time" content="2019-11-11T11:12:00+00:00"/>
    <meta property="og:title" content="Le piazze piene di entusiasmo del Libano"/>
    <meta property="og:description" content="«Nel venticinquesimo giorno di proteste il popolo libanese si è risvegliato con rinnovato spirito di partecipazione. La rivoluzione di Ottobre, così come viene chiamata, continua». Il racconto di Adele Cornaglia, cooperante di Arcs Culture Solidali nel Paese"/>
  </head>
  <body>
    <article>
      <h1>Le piazze piene di entusiasmo del Libano</h1>
      <address><time datetime="2019-11-11T11:12:00+00:00">11 Nov 2019, 11:12</time> by <a rel="author">Adele Cornaglia*</a></address>
      <p>
        <b>«Nel venticinquesimo giorno di proteste il popolo libanese si è risvegliato con rinnovato spirito di partecipazione. La rivoluzione di Ottobre, così come viene chiamata, continua». Il racconto di Adele Cornaglia, cooperante di Arcs Culture Solidali nel Paese</b>
      </p>
      <p>Nel venticinquesimo giorno di proteste il popolo libanese si è risvegliato<b> con rinnovato spirito di partecipazione.</b> La <b>rivoluzione di Ottobre</b>, così come viene chiamata, <b>continua</b>. Centinaia di migliaia di persone nelle ultime settimane hanno <b>gremito le piazze e le strade di tutto il Libano</b> e non sembrano volersi fermare.</p>
      <figure>
        <img src="http://i.cdn-vita.it/blobs/variants/e/6/d/d/e6dd324b-d05f-4642-a992-a1b0590fbea2_large.jpg?_637090675872003075"/>
        <figcaption>Adele Cornaglia</figcaption>
      </figure>
      <p>Negli ultimi giorni i <b>blocchi stradali sono andati scemando</b> lasciando spazio a nuove forme di dimostrazione da nord a sud del Paese. I <b>manifestanti</b> si ritrovano ora di fronte alle istituzioni, le banche e gli uffici dei servizi pubblici; gli <b>studenti</b> dei vari gradi portano <b>le lezioni nelle piazze</b> e avanzano richieste per il loro futuro: le <b>donne </b>marciano nelle strade illuminandole di candele ed i vari ordini dei <b>lavoratori</b> si organizzano per scioperare. Ogni sera alle otto poi appuntamento nelle piazze e nei balconi dei diversi quartieri con stoviglie alla mano per far riecheggiare il suono delle “<i><b>tanajer”</b></i><b>, le pentole, vuote.</b></p>
      <p>Sono infatti <b>gli spazi pubblici delle città</b> il vero centro nevralgico di questa manifestazione, posto d’incontro, discussione e festa. Una<b> riappropriazione dei luoghi pubblici</b> che ha visto persone di ogni età e differente estrazione sociale occupare quei luoghi e riorganizzarli. Come a Downtown Beirut, zona lussuosamente ricostruita dopo la guerra, praticamente accessibile solo all’<i>élite </i>locale e straniera, che è divenuta in questi giorni uno <b>spazio aperto a tutti</b> dove hanno luogo<b> discussioni, incontri ed iniziative.</b></p>
      <p>Vi sono infatti gruppi che ogni mattina<b> ripuliscono le piazze differenziando i rifiuti</b>, altri che hanno lanciato un <b>piano di riforestazione urbana</b> tra i grattacieli, <b>colazioni condivise nel golfo</b> prima riservato solo agli yacht ed ai loro proprietari, <b>insegnanti che tengono le lezioni</b> ai propri studenti sulle panchine. Non mancano <b>dibattiti pubblici</b> in vista della prossima sessione parlamentare prevista il 12 Novembre, discussioni sulle misure necessarie, <b>seminari e laboratori su tutela di diritti ed economia</b>, proiezioni di <b>documentari, concerti e musica</b>. Tutto accessibile a tutti con il programma dettagliato pubblicato su un sito dedicato: <b><i>guida alla “thawra”</i></b><i>.</i></p>
      <p>E questo avviene nello spazio pubblico, inclusivo e ‘di tutti’ per definizione, perché è da lì che un’identità condivisa può sorgere e crescere. Le proteste iniziate il 17 Ottobre stanno infatti offrendo al popolo libanese l’opportunità di <b>modellare il tipo di società che vogliono in futuro.</b></p>
      <p>Le richieste condivise sono ormai chiare a cominciare dalla <b>caduta del governo</b>, ottenuta con le dimissioni del Premier Saad Hariri il 29 Ottobre scorso, la <b>formazione di un governo di tecnocrati</b>, <b>nuove elezioni parlamentari</b> e la <b>cessazione anticipata del mandato del Presidente Michel Aoun</b> oltre che la lotta alla corruzione e la restituzione dei fondi pubblici depredati. Tuttavia, la classe politica tarda a dare risposte e cerca di guadagnare tempo con tiepidi tentativi ben lontani dallo scardinare il sistema confessionale ormai radicato.</p>
      <p>Nel frattempo <b>le attività stanno pian piano riprendendo</b>, tra cui i progetti nel Paese delle varie organizzazioni, inclusa ARCS, che attraverso un sistema di coordinamento stanno garantendo il <b>sostegno alla popolazione di rifugiati, migranti e locali più vulnerabili</b>, rimasta nell’ombra di questi tempi.</p>
      <p>In attesa di nuovi risvolti, previsti al momento per il prossimo martedì, <b>i manifestanti continuano ad illuminare e scaldare le piazze libanesi</b> al suono di cori all’unisono. E noi qui ad ascoltarli.</p>
      <hr/>
      <p>
        <i><b>*Adele Cornaglia</b>, cooperante <a href="http://www.arcsculturesolidali.org/it/home-2/">ARCS</a> in Libano</i>
      </p>
    </article>
  </body>
</html>