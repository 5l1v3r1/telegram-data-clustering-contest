<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620946/%D8%B1%D9%88%D8%AD%D8%A7%D9%86%DB%8C-%D8%AA%D9%86%D8%AF%D8%B1%D9%88%D9%87%D8%A7-%D8%AC%D8%A7%D9%85%D8%B9%D9%87-%D8%B1%D8%A7-%D8%A8%D8%A7-%D9%85%D8%B4%DA%A9%D9%84-%D9%85%D9%88%D8%A7%D8%AC%D9%87-%D9%85%DB%8C%E2%80%8C%DA%A9%D9%86%D9%86%D8%AF%7C-%D9%85%DB%8C%E2%80%8C%D8%AA%D9%88%D8%A7%D9%86-%D8%A7%D8%B2-%D8%A8%D8%B1%D8%AC%D8%A7%D9%85-%D8%AE%D8%A7%D8%B1%D8%AC-%D8%B4%D8%AF-%D8%A7%D9%85%D8%A7-%D8%AB%D9%85%D8%B1%DB%8C-%D9%86%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T11:39:00+00:00"/>
    <meta property="og:title" content="روحانی: تندروها جامعه را با مشکل مواجه می‌کنند| می‌توان از برجام خارج شد اما ثمری نخواهد داشت"/>
    <meta property="og:description" content="آیت الله هاشمی رفسنجانی روشنفکر دینی آینده نگر و از پیشتازان انقلاب اسلامی بود/ درس مهم آیت الله هاشمی رفسنجانی به همه ما، میانه روی و اعتدال بود/ امروز توان هسته ای ما از هر دوره ای دیگر بهتر است /افتتاح 14 هزار میلیارد طرح و پروژه در استان کرمان و صدها طرح در استان یزد ، نشان می دهد دست روی دست نگذاشته ایم و چشم امید ما به بیرون مرزها نیست/آب آشامیدنی مردم یزد و کرمان برای 30 سال آینده با تصمیمات اتخاذ شده تامین است"/>
  </head>
  <body>
    <article>
      <h1>روحانی: تندروها جامعه را با مشکل مواجه می‌کنند| می‌توان از برجام خارج شد اما ثمری نخواهد داشت</h1>
      <h2>سال آینده تحریم تسلیحاتی ایران برداشته می‌شود و به یک هدف بزرگ دست می‌یابیم</h2>
      <address>
        <time datetime="2019-11-11T11:39:00+00:00">11 Nov 2019, 11:39</time>
      </address>
      <p>
        <i>آیت الله هاشمی رفسنجانی روشنفکر دینی آینده نگر و از پیشتازان انقلاب اسلامی بود/ درس مهم آیت الله هاشمی رفسنجانی به همه ما، میانه روی و اعتدال بود/ امروز توان هسته ای ما از هر دوره ای دیگر بهتر است /افتتاح 14 هزار میلیارد طرح و پروژه در استان کرمان و صدها طرح در استان یزد ، نشان می دهد دست روی دست نگذاشته ایم و چشم امید ما به بیرون مرزها نیست/آب آشامیدنی مردم یزد و کرمان برای 30 سال آینده با تصمیمات اتخاذ شده تامین است</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رییس جمهوری با اعلام اینکه سال آینده تحریم تسلیحاتی ایران برداشته می‌شود، گفت: مردم عزیز ایران بدانند با ادامه برجام سال آینده ما به یک هدف بسیار بزرگ سیاسی، دفاعی و <span dir="auto">امنیتی دست می یابیم.</span></p>
      <p>حجت‌الاسلام والمسلمین حسن روحانی روز دوشنبه در جمع مردم رفسنجان خطاب به مردم اظهار داشت: در جامعه افکار و سلایق مختلف وجود دارد و اینطور نیست که همه مثل هم بیندیشیم و اینکه کدام راه زودتر ما را به مقصد می رساند همیشه مورد بحث و اختلاف است؛ حتی در جمعیت ۱۰۰ نفری هم ممکن است اختلاف وجود داشته باشد.</p>
      <figure>
        <img src="https://aftabnews.ir/files/fa/news/1398/8/20/357822_206.jpg"/>
      </figure>
      <p>وی وجود اختلاف نظر در یک کشور ۸۰ میلیونی را طبیعی دانست و گفت: حالا در این اختلاف نظر افرادی تندرو هستند و گروهی در سمت دیگر تندرو هستند و معمولا تندروها ما را با مشکلاتی مواجه می کنند.</p>
      <p>روحانی اظهار داشت: البته ممکن است برخی از این تندروها نیز حسن نیت داشته باشند و درست فکر کنند اما راه میانه‌ای که قرآن به ما دستور می دهد و می فرماید «شما را امت میانه رو قرار دادیم و امت الگو برای جهانیان»، راه اعتدال است.</p>
      <p>رییس جمهوری گفت: اعتدال، میانه روی و انصاف و به اعتدال و عدالت نگریستن و آینده‌نگر و واقع گرا بودن در عین حالی که آرمان برای ما باید مهم باشد، مساله بسیار مهمی است.</p>
      <p>
        <b>منافع ما ماندن در برجام است</b>
      </p>
      <p>رییس شورای عالی امنیت ملی در ادامه سخنان خود به موضوع برجام اشاره کرد و اظهار داشت: ما برای مصالح جامعه و کشور خودمان با ۶ کشور توافقی را امضا کردیم و یکی از کشورها از توافق خارج شد و عهد و پیمان خود را زیر پا گذاشت.</p>
      <p>روحانی ادامه داد: ما چند کار می توانستیم انجام دهیم؛ عده ای می گفتند شما هم بلافاصله از توافق خارج شوید و عده‌ای می گفتند در هر شرایطی باید در این توافق پیدا کنید؛ عده ای هم می گفتند راه بینابین را پیدا کنید و لذا ما با همین تجربه، دیدیم راه بینابین به نفع ما هست.</p>
      <p>وی اظهار داشت: مردم عزیز ایران و رفسنجان بدانید با ادامه برجام سال آینده ما به هدف بزرگ سیاسی، امنیتی و دفاعی دست پیدا می‌کنیم.</p>
      <p>روحانی ادامه داد: قبل از برجام سالها خرید سلاح از طرف ایران طبق قطعنامه سازمان ملل ممنوع بود و خرید سلاح کشور دیگر از ایران نیز هم ممنوع لذا طبق این توافق و قطعنامه ۲۲۳۱ سال آینده اگر برجام را نگه داریم، تحریم تسلیحاتی ایران برداشته می شود و به راحتی می توانیم سلاح خرید و فروش کنیم این یکی از آن آثار مهم توافق است.</p>
      <p>وی تصریح کرد: میتوان از الان از برجام بیرون رفت اما آن ثمری که پیش روی ما هست، نخواهد بود و قطعنامه های شورای امنیت علیه ایران نیز بر می گردد؛ لذا ما باید فکر کنیم ببینیم منافع کشور در کجاست.</p>
      <p>وی بیان کرد: حالا که منافع ما در ماندن است، آیا دیگران دست روی دست بگذارند و به این توافق عمل نکنند و ما یک جانبه ۱۰۰ درصد عمل کنیم که این هم مورد قبول ما نیست.</p>
      <p>رییس جمهوری تاکید کرد: پس ما یک راه بینابین انتخاب کردیم که برجام را نگه و حفظ کنیم و در عین حال ما هم آنچه را در این توافق گذاشته بودیم پله پله کاهش دهیم؛ این مسیر درستی است و امروز توان هسته ای ما از هر زمان دیگری بهتر است زیرا در این مدت تلاش کرده و توسعه پیدا کردیم.</p>
      <p>
        <b>افزایش تعداد سانتریفیوژها</b>
      </p>
      <p>رییس جمهوری با بیان اینکه امروز شرایط ما در توان هسته‌ای نسبت به هر زمانی بهتر است گفت: ما در این سال‌ها تحقیقات خود را ادامه دادیم و تعداد سانتریفیوژهای کشور از ۵ نوع به ۱۵ نوع رسیده است. ما توافق را حفظ می‌کنیم و حقوق مردم را پاس داشته و تسلیم فشار دشمن نمی‌شویم این مسیر یک مسیر تعامل است.</p>
      <p>روحانی خاطر نشان کرد: ما دست روی دست نگذاشتیم و چشم امیدمان به بیرون از مرزها نیست امید ما اول به خداوند و بعد دست پر برکت و پر توان ملت ایران است.</p>
      <p>
        <b>تامین آب آشامیدنی مردم استان یزد و کرمان تا افق ۳۰ ساله</b>
      </p>
      <p>رییس جمهوری با اشاره به این که در سفر به کرمان ۱۴ هزار میلیارد تومان طرح و پروژه افتتاح می‌شود، تصریح کرد: با تصمیمات گرفته شده آب آشامیدنی و صنعتی استان یزد و کرمان برای ۳۰ سال آینده از خلیج فارس تا دریای عمان تامین می‌شود.</p>
      <p>وی تصریح کرد: در هفته پیش تصمیماتی برای استان کرمان و یزد مبنی بر تامین آب آشامیدن مردم یزد و کرمان برای ۳۰ سال آینده اتخاذ شده و این از برکت، تلاش، کار و کوشش از سوی دولت و مردم است.</p>
      <p>روحانی با بیان اینکه برای آب آشامیدنی سالم مورد نیاز مردم این استان تا افق ۳۰ ساله برنامه‌ریزی شده است گفت: انتقال آب از خلیج فارس برای استان یزد و کرمان مشخص شده است و دولت و صندوق توسعه ملی نیز برای این مهم کمک می‌کند و در سال آینده اولین بخش از آب خلیج فارس به استان کرمان و یزد وارد خواهد شد.</p>
      <p>رئیس جمهوری در ادامه با بیان اینکه این آب برای تامین بخش صنعت است و آبی که تاکنون برای صنعت مصرف شده در اختیار سایر بخش‌ها قرار خواهد گرفت تصریح کرد: از این آب انتقالی نیز می‌توان برای کشت‌های گلخانه‌ای استان استفاده کرد زیرا طرح‌های گلخانه‌ای یک تحول بزرگ در حوزه کشاورزی هستند و کار بسیار عظیمی در این زمینه در استان یزد صورت گرفته است و این کشت بسیار مهم است زیرا با آب کم؛ محصول زیاد برداشت می‌شود.</p>
      <p>
        <b>پارک علم و فناوری در رفسنجان احداث می شود</b>
      </p>
      <p>وی با بیان اینکه شهرستان رفسنجان جوانان تحصیل کرده و با استعدادی دارد گفت: در این دوران به اشتغال برای دانش آموختگان دانشگاهی نیاز داریم و وضع اشتغال برای مردم عادی به طور نسبی وجود دارد اما برای دانشگاهیان که دوران تحصیلات را تمام می‌کنند نیاز به اشتغال و شغل دارند و در کارخانه عظیم توربین استان یزد شاهد بودیم که تحصیل کرده‌های سطح بالا با چه قدرت علمی توربین و کمپرسورهای با عظمت را با دست خود ساخته و مونتاژ کرده‌اند و کشور را از این جهت بی نیاز و خودکفا کرده‌اند.</p>
      <p>رییس جمهوری از بازدید ۱۱ شرکت دانش بنیان در استان یزد اشاره کرد و گفت: این شرکت‌ها تحول بزرگی در همه حوزه‌ها داشته‌اند زیرا همه واسطه‌ها از طریق این شرکت‌ها حذف می‌شوند.</p>
      <p>وی کارخانه بزرگ نورآوری در تهران را یکی از اقدامات پرافتخار دولت یازدهم و دوازهم دانست و گفت: بسیاری از دانش آموختگان کشور در بخش‌های مختلف در این مرکز بزرگ فناوری جمع شده اند و شبیه این مرکز در یزد افتتاح خواهد شد.</p>
      <p>رییس جمهوری با بیان اینکه برای شهرستان رفسنجان نیازمند یک پارک علم و فناوری برای جوانان و تحصیل کرده‌ها هستیم تصریح کرد: امروز جوانان این مرز و بوم در رشته‌های مختلف تحصیلی؛ فارغ التحصیل می‌شوند اگر در حین تحصیل به یک پارک علم و فناوری متصل شوند؛ قبل از فارغ‌التحصیلی کار خود را یاد گرفته و آغاز کرده‌اند.</p>
      <p>روحانی ادامه داد: به غیر از مسئله آب به استان کرمان و یزد این مهم را به عنوان یک هدیه برای شهرستان رفسنجان در نظر گرفته‌ایم و در سال آینده این مرکز شروع به کار و دولت و صندوق نوآوری در این زمینه کمک خواهد کرد و در رفسنجان زمین مناسب برای این امر آماده است تا همه شرکت های دانش بنیان در این مرکز جمع شوند و شاهد پیشرفت رفسنجان باشیم زیرا این شهرستان در مسئله انقلاب اسلامی پیشتاز بوده وامروز هم برای آبادانی این کشور با وجود معادن مختلفی که دارد؛ خدمت رسانی می کند.</p>
      <p>
        <b>آمریکا بداند با تحریم و فشار نمی تواند این ملت را به زانو در بیاورد</b>
      </p>
      <p>وی با بیان اینکه امروز طرح‌های عظیمی در این استان افتتاح می‌شود و این مهم بدین معنی است که آمریکا بداند با تحریم و فشار نمی تواند این ملت غیور را به زانو در بیاورد گفت: ما با همه توان در برابر دشمنان این نظام ایستادگی می کنیم و ما حاضر نیستیم در برابر دستورات آنها سر فرود بیاوریم و به ما اعتراض می کنند چرا آب سنگین اراک را تحرک بخشیدیم ؛ به آن‌ها می گویم که هرروزی شما به همه تعهدات عمل کردید ما هم به همه تعهدات عمل می‌کنیم؛ نمی شود ما به تعهدات عمل کنیم و شما تماشاچی باشید.</p>
      <p>رییس جمهوری ادامه داد: آقا در کاخ سفید می‌گوید در برجام سر ما کلاه رفت؛ مگر دولت، وزیر و حقوقدان نداشتید؛ این چه سری است هر لحظه کلاه سر آن می رود ما ۲ سال با شما گفت‌وگو کردیم و در نهایت به یک توافق رسیدیم حالا بعد از ۲ سال می آید می‌گوید سر ما کلاه رفته در این توطئه جز۲ کشور هیچ کشوری حتی کشورهای همسایه و اروپایی شان از آن‌ها حمایت نکردند.</p>
      <p>وی بیان داشت: در این سفر یکهزار و ۸۰۰ میلیارد تومان پروژه افتتاح می‌شود؛ پس ما شکست نمی‌خوریم و نخواهیم خورد و این راه را همان را ادامه می‌دهیم.</p>
      <p>
        <b>طرح حمایتی دولت از ۱۸میلیون خانوار</b>
      </p>
      <p>وی با بیان اینکه ما می‌دانیم که مردم از لحاظ تامین مخارج زندگی خود در فشار قرار دارند و می‌دانیم زندگی مردم به ویژه کسانی که درآمد ثابت دارند؛ سخت می گذرد اما در روزهای آینده دولت برای خانوارهایی که در فشار اقتصادی هستند طرح حمایتی خود را ارائه می کند گفت: در کشور ایران حدود ۲۴ میلیون و ۶۰۰ هزار خانوار وجود و یک عده‌ای از آنها وضع زندگی مناسب دارند و اکثریتی هستند دچار فشار هستند و باید از راهی به آن‌ها کمک شوند و در کشور ما ۷ میلیون خانوار وضع زندگیشان خوب است و ۱۸ میلیون خانوار نیاز به مساعدت و کمک دارند امیدوارم از ماه آینده یک حمایتی از سوی دولت به این ۱۸ میلیون خانوار در این طرح شود.</p>
      <p>رییس جمهوری تصریح کرد: این طرح مهم دولت در سال ۹۸ است که در روزهای آینده و هفته‌های آینده مشخصات آن برای مردم اعلام خواهد شد و به عنوان یک قدم دولت برای حمایت مردم در زندگی روزمره آنها است تا بتوانیم از این تحریم و مشکلات عبور کنیم و راه بزرگان و شهیدان را ادامه دهیم که راه نجات کشور است.</p>
      <p>وی یادآور شد: آیت‌الله هاشمی رفسنجانی نمرده است و برای همشیه زنده است و نام ، راه، سیاست و خدمات او برای همیشه در تاریخ کشور ما جاودان خواهد بود.</p>
      <p>
        <b>هاشمی رفسنجانی درس میانه روی و اعتدال را به همه ما یاد داد</b>
      </p>
      <p>رییس جمهوری که برای سفری دو روزه وارد استان کرمان شده است، میزبانی شهرستان رفسنجان برای دولت دوازدهم را همزمان با میلاد نبی مکرم اسلام (ص) یک افتخار بزرگ دانست و گفت: خرسندم که در این ایام توانستم خدمت مردم فعال، پرتلاش و سخت کوش و متدین و انقلابی رفسنجان برسم.</p>
      <p>روحانی ادامه داد: اگر بخواهم اولین خاطره‌ام را از مردم رفسنجان بگویم مربوط به سال ۱۳۴۰ است که بعد از فوت مرحوم آیت الله بروجردی دسته‌جات مختلفی از سراسر ایران به قم آمدند و آن جمعیتی شعار و سخنانشان نظمشان در قم گُل کرد، جمع مردم رفسنجان بود و از آن تاریخ با مردم متدین و پرتلاش این دیار آشنا شدم.</p>
      <p>وی ادامه داد: از سال ۱۳۵۳ تا پیروزی انقلاب که برای سخنرانی به رفسنجان می‌آمدم، همواره جوانان پرشور و عاشق نهضت اسلامی را در این شهرستان مشاهده می کردیم.</p>
      <p>روحانی گفت: کرمان افتخارات بسیار فراوانی دارد، عالمان، بزرگان، شعرا و اندیشمندانی دارد اما دو چهره شاخص یعنی شهید باهنر در علم و فرهنگ ایران زمین و آیت الله هاشمی رفسنجانی در مدیریت سیاسی کشور فعال بودند.</p>
      <p>رییس جمهوری با اشاره به ویژگی های ممتاز آیت الله هاشمی رفسنجانی گفت: این مرد بزرگ درس مهمی را در مسیر سیاسی کشور به همه ما یاد داد و آن درس میانه روی و اعتدال بود .</p>
      <p>وی با یادآوری فعالیت‌های سیاسی آیت الله هاشمی رفسنجانی پیش از پیروزی انقلاب اسلامی تا حضور در مناصب مختلف سیاسی در دوران انقلاب، اظهار داشت: در همه این مدت ایثار و فداکاری، خوش فکری و مجاهدت سیاست مداری این مرد و واقع بینی او سبب شد تا همه مردم ایران، منطقه و سراسر جهان وی را به عنوان یک چهره سیاسی بشناسند که فخری برای این سرزمین است.</p>
      <p>رییس جمهوری به نشست های گردشی سال ۵۸ با رهبر معظم انقلاب اسلامی، شهید بهشتی آیت الله هاشمی رفسنجانی و دیگر فعالان انقلابی که سه شنبه شب ها به صورت گردشی در خانه ها برگزار می شد، اشاره کرد و گفت: زمانی مجلس شورای اسلامی تشکیل و نمایندگان مردم جمع شدند تقریبا در آن جلسه اکثریت قاطع نمایندگان نظرشان این بود رهبری رئیس مجلس باشند و خود آقا در آن جلسه فرمودند برای این کار آقای هاشمی مناسب است نه من و استدلال کرد و گفت چرا باید آقای هاشمی رئیس مجلس باشد.</p>
      <p>دکتر روحانی ادامه داد: بعد از صحبت ایشان تقریبا در آن جلسه به اتفاق آرا همه رای دادند که آقای هاشمی رفسنجانی ریاست مجلس شورای اسلامی را بر عهده بگیرد و چقدر سخت بود در سالهای اولیه مجلس، اول و دوم و سال اول مجلس سوم اما ایشان ۹ سال به خوبی مجلس را ریاست کرد و اگر به اسناد مراجعه کنید و مطالب ایشان را در مذاکرات سیاسی بخوانید، می بینید مرحوم هاشمی یک چهره بزرگ عالم مجاهد و مدیر بزرگ سیاسی محسوب می شود.</p>
      <p>رییس جمهوری امروز در سومین سفر دولت تدبیر و امید به استان کرمان، وارد این استان شد و قرار است در این سفر دو روزه ضمن شرکت در شورای اداری استان، چندین طرح را به بهره برداری برساند.</p>
    </article>
  </body>
</html>