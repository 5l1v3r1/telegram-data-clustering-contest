<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/pep-guardiola-po-meczu-liverpool-manchester-city-z-sarkastycznym-podziekowaniem-dla-sedziow-premier-league,984521.html"/>
    <meta property="og:site_name" content="TVN24"/>
    <meta property="article:published_time" content="2019-11-11T11:00:00+00:00"/>
    <meta property="og:title" content="Guardiola u sędziów z sarkastycznym podziękowaniem. &quot;Pytajcie ich, może odpowiedzą&quot;"/>
    <meta property="og:description" content="W hicie Premier League między Liverpoolem i Manchesterem City (3:1) nie brakowało kontrowersji dotyczących pracy sędziów. Mistrzowie Anglii w trzech sytuacjach mieli prawo domagać się rzutów karnyc..."/>
  </head>
  <body>
    <article>
      <h1>Guardiola u sędziów z sarkastycznym podziękowaniem. "Pytajcie ich, może odpowiedzą"</h1>
      <address>
        <time datetime="2019-11-11T11:00:00+00:00">11 Nov 2019, 11:00</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/fe974513-e6aa-4179-9ab5-84e8af6cf128.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/5198c156-76e5-4606-84f1-bedba25726e0-480p.mp4" autoplay="" loop=""/>
          <figcaption>Guardiola: pytajcie sędziów o ich decyzje</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/944626adf9e3b76a3919b50dc0b080a4/968eabc9-fc4c-4c21-9605-af2e555193bd-480p.mp4"/>
          <figcaption>Guardiola murem za Mourinho</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b432f34c5a997c8e7c806a895ecc5e25/8d1f5d8d-db21-4756-af6f-1da05405d361-480p.mp4" autoplay="" loop=""/>
          <figcaption>Guardiola po meczu Tottenham - Manchester City</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8c8a58fa97c205ff222de3685497742c/36f3ee03-67a6-49ee-9285-037270491468-480p.mp4"/>
          <figcaption>Guardiola o golu Kompany’ego: Vinnie, nie strzelaj!</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/44968aece94f667e4095002d140b5896/53686d51-40b7-4d60-9b47-48ff4e7c1f28-480p.mp4" autoplay="" loop=""/>
          <figcaption>Guardiola wściekły na konferencji. "Naprawdę zadajesz mi...</figcaption>
        </figure>
        <figcaption>Guardiola nie chciał otwarcie skrytykować pracy sędziów Foto: Getty Images | Video: Eurosport/SNTV</figcaption>
      </slideshow>
      <h3>W hicie Premier League między Liverpoolem i Manchesterem City (3:1) nie brakowało kontrowersji dotyczących pracy sędziów. Mistrzowie Anglii w trzech sytuacjach mieli prawo domagać się rzutów karnych, ale ich nie dostali. Trener gości Pep Guardiola aż kipiał ze złości. Po meczu podszedł do arbitrów i z ironią podziękował im za pracę. - Nie pytajcie mnie, pytajcie sędziów o ich decyzje - mówił Hiszpan do dziennikarzy na konferencji prasowej.</h3>
      <p>Pierwszego gola Liverpool strzelił już na początku spotkania po trafieniu Fabinho. Jednak chwilę wcześniej, po drugiej stronie boiska, w polu karnym The Reds piłka wyraźnie trafiła w rękę Trenta Alexandra-Arnolda. Te akcje ustawiły mecz. W drugiej połowie Alexander-Arnold ponownie zagrał piłkę ręką na przedpolu swojej bramki. W innej sytuacji w polu karnym gospodarzy wywrócony został Raheem Sterling. Guardiola za każdym razem wściekał się przy linii bocznej, pokrzykiwał coś w kierunku sędziego technicznego, ale niczego nie wskórał. Karnych dla jego zespołu w niedzielę nie było.</p>
      <p> </p>
      <p> </p>
      <h3>"Nie było miło po przegranej"</h3>
      <related>
        <a href="https://eurosport.tvn24.pl/pilka-nozna,105/liverpool-lepszy-od-mistrzow-anglii-nie-obylo-sie-bez-duzych-kontrowersji,984446.html"/>
      </related>
      <p>Po meczu trener Obywateli ruszył w kierunku środka boiska. Po drodze podziękował Juergenowi Kloppowi i większości piłkarzy, ale widać było, do kogo przede wszystkim chce podejść. Na celowniku miał trzech arbitrów. Hiszpan po kolei uścisnął każdemu dłoń i patrząc głęboko w oczy, głównie sędziwemu Michaelowi Oliverowi, dwukrotnie głośno i z odpowiednią intonacją powiedział "dziękuję bardzo". Sarkazm Hiszpana był aż nadto wyraźny.</p>
      <p>Po meczu z Liverpoolem Guardiola starał się wypowiadać w jak najbardziej dyplomatyczny sposób na temat pracy sędziów. Na konferencji prasowej został oczywiście o nich spytany. Podkreślił, że pomeczowe podziękowania nie były sarkastyczne, ale nikt nie uwierzył w takie tłumaczenia. Dziennikarze wiedzieli, że pytania o arbitrów są dla Hiszpana niewygodne, a jeśli powie o jedno zdanie za dużo, zostanie ukarany.<br/><br/>- Nie było miło po przegranej - zaczął Guardiola. - Moje zachowanie po meczu nie było sarkastyczne. To tylko "dziękuję bardzo". Powiedziałem to samo po spotkaniu z Tottenhamem (wówczas po analizie VAR nie uznano gola Gabriela Jesusa - od red.). Zazwyczaj podchodzę do sędziów czy kolegów po fachu i mówię "dziękuje bardzo" lub "powodzenia". Nie jest dla mnie wygodne, kiedy wygląda na to, że "Pep narzeka" - wyjaśniał Hiszpan.</p>
      <p> </p>
      <p> </p>
      <h3>"Pytajcie wielkich bossów"</h3>
      <related>
        <a href="https://eurosport.tvn24.pl/premier-league,112/guardiola-krytykuje-klopp-odbija-pileczke-mane-nie-symuluje,982912.html"/>
      </related>
      <p>Przedstawiciele mediów nie dawali jednak łatwo za wygraną. Wypytywany Guardiola odbił zatem piłeczkę.</p>
      <p>- O sędziowanie spytajcie Mike'a Riley'a (dyrektor generalny angielskich sędziów - red.) i innych wielkich bossów. Nie pytajcie o to mnie. Spytajcie facetów, którzy rozumieją wszystko z tej gry - rzucił znowu z nutką sarkazmu.</p>
      <p>Kiedy reporter odpowiedział, że przecież z nimi też nie porozmawia się o pracy sędziów, Pep się ożywił.<br/><br/>- O to właśnie chodzi, o to chodzi. Rozmawiajcie o meczu. Ja nie jestem tutaj od komentowania decyzji sędziów. Ich pytajcie przyjaciele. Za każdym razem przychodzicie tu i pytacie o arbitrów oraz o decyzje VAR. Dlaczego jednego dnia jest ręka, a drugiego ręki nie ma? Nie pytajcie mnie proszę. Pytajcie sędziów, zapukajcie do ich drzwi, zadzwońcie, a może odpowiedzą - zakończył wyraźnie poirytowany.</p>
      <p>Po niedzielnej wygranej lider Premier League Liverpool ma już na koncie 34 punkty. The Reds o osiem "oczek" wyprzedzają Leicester i Chelsea, a o dziewięć Manchester City.</p>
      <p> </p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/fe974513-e6aa-4179-9ab5-84e8af6cf128.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Guardiola nie może być zachwycony z pracy sędziego Olivera<cite>Źródło: Getty Images</cite></figcaption>
      </figure>
      <p>Autor: dasz\kwoj / Źródło: eurosport.pl</p>
    </article>
  </body>
</html>