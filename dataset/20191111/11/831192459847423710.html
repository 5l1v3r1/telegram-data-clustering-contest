<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/pagkosmio-sok-astynomikos-stin-kina-pyrovolei-en-psychro-diadilotes-prosochi-poly-sklires-eikones-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-11T11:15:39+00:00"/>
    <meta property="og:title" content="Παγκόσμιο σοκ! Αστυνομικός στην Κίνα πυροβολεί εν ψυχρώ διαδηλωτές! Προσοχή πολύ σκληρές εικόνες! (Βίντεο)"/>
    <meta property="og:description" content="Διαδηλωτής ο οποίος τραυματίστηκε από πυρά αστυνομικού διακομίστηκε και εισήχθη σε νοσοκομείο όπου νοσηλεύεται σε κρίσιμη κατάσταση, ανέφερε εκπρόσωπος των υγειονομικών αρχών του Χονγκ Κονγκ στο Γερμανικό Πρακτορείο. Βίντεο που κυκλοφορεί σε ιστότοπους κοινωνικής δικτύωσης εικονίζει"/>
  </head>
  <body>
    <article>
      <h1>Παγκόσμιο σοκ! Αστυνομικός στην Κίνα πυροβολεί εν ψυχρώ διαδηλωτές! Προσοχή πολύ σκληρές εικόνες! (Βίντεο)</h1>
      <address>
        <time datetime="2019-11-11T11:15:39+00:00">11 Nov 2019, 11:15</time>
      </address>
      <p>Διαδηλωτής ο οποίος τραυματίστηκε από πυρά αστυνομικού διακομίστηκε και εισήχθη σε νοσοκομείο όπου νοσηλεύεται σε κρίσιμη κατάσταση, ανέφερε εκπρόσωπος των υγειονομικών αρχών του Χονγκ Κονγκ στο Γερμανικό Πρακτορείο.</p>
      <p>Βίντεο που κυκλοφορεί σε ιστότοπους κοινωνικής δικτύωσης εικονίζει αστυνομικό που κάνει σύλληψη και όταν άλλος διαδηλωτής τον πλησιάζει βγάζει όπλο και τον πυροβολεί στο στήθος από μικρή απόσταση. Ο διαδηλωτής, που αρχικά μοιάζει να μην έπαθε κάτι, κατόπιν καταρρέει.</p>
      <p>Σύμφωνα με τον ιστότοπο Hong Kong Free Press, ο διαδηλωτής δεν αντιδρούσε όταν έφθασαν τραυματιοφορείς να τον παραλάβουν στη συνοικία Σάι Γουάν Χο. Οι δύο διαδηλωτές, αυτός που συνελήφθη και αυτός που τραυματίστηκε, παραλήφθηκαν από ασθενοφόρο.</p>
      <figure>
        <iframe src="https://www.youtube.com/embed/acYz0ZTAtyE" width="696" height="392" data-service="Youtube" scrolling="no"/>
      </figure>
      <p>Εκπρόσωπος των υγειονομικών αρχών του Χονγκ Κονγκ είπε ότι ήταν ενήμερος μόνο για έναν διαδηλωτή με τραύματα από σφαίρες σήμερα το πρωί ως τις 10:00 [τοπική ώρα· 04:00 ώρα Ελλάδας].</p>
      <p>Την πληροφορία ότι υπάρχει διαδηλωτής που έχει τραυματιστεί από πυρά και βρίσκεται σε κρίσιμη κατάσταση μετέδωσε και το τηλεοπτικό δίκτυο Cable TV.</p>
      <figure>
        <iframe data-src="https://twitter.com/ray_slowbeat/status/1193720129856520192?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σε μεγάλο μέρος της αυτόνομης περιοχής της Κίνας επικρατούσε νωρίτερα σήμερα το πρωί χαοτική κατάσταση, εν μέσω των αντικυβερνητικών κινητοποιήσεων που συνεχίζονται επί έξι μήνες.</p>
      <p>Χθες Κυριακή η αστυνομία έκανε εκτεταμένη χρήση δακρυγόνων για να διαλύσει διαδηλωτές που απέκλεισαν δρόμους και προκάλεσαν φθορές ιδίως σε εμπορικά κέντρα στον σημαντικότερο χρηματοοικονομικό κόμβο της Ασίας.</p>
    </article>
  </body>
</html>