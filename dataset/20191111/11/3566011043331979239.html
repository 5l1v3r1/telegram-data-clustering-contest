<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546407.html/%D9%84%D8%A7%D8%A8%DB%8C-%D9%BE%D8%B4%D8%AA-%D9%BE%D8%B1%D8%AF%D9%87-%D8%A7%D8%B5%D9%84%D8%A7%D8%AD-%D8%B7%D9%84%D8%A8%D8%A7%D9%86-%D8%A8%D8%B1%D8%A7%DB%8C-%D8%B1%DB%8C%D8%A7%D8%B3%D8%AA-%D8%B9%D8%A7%D8%B1%D9%81-%D8%A8%D8%B1-%D9%85%D8%B1%DA%A9%D8%B2-%D9%BE%DA%98%D9%88%D9%87%D8%B4-%D9%87%D8%A7%DB%8C-%D9%85%D8%AC%D9%84%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:11:00+00:00"/>
    <meta property="og:title" content="لابی پشت‌پرده اصلاح طلبان برای ریاست عارف بر مرکز پژوهش‌های مجلس"/>
    <meta property="og:description" content="روز گذشته با پذیرش استعفای کاظم جلالی از نمایندگی مجلس شورای اسلامی، به منظور تصدی نمایندگی ایران در کشور روسیه، بحث‌ها بر سر گزینه‌های احتمالی کسب ریاست مرکز پژوهش‌های مجلس شورای اسلامی بالا گرفت."/>
  </head>
  <body>
    <article>
      <h1>لابی پشت‌پرده اصلاح طلبان برای ریاست عارف بر مرکز پژوهش‌های مجلس</h1>
      <h2>مرکز پژوهش‌های مجلس چه کار می‌کند؟</h2>
      <address>
        <time datetime="2019-11-11T11:11:00+00:00">11 Nov 2019, 11:11</time>
      </address>
      <p>روز گذشته با پذیرش استعفای کاظم جلالی از نمایندگی مجلس شورای اسلامی، به منظور تصدی نمایندگی ایران در کشور روسیه، بحث‌ها بر سر گزینه‌های احتمالی کسب ریاست مرکز پژوهش‌های مجلس شورای اسلامی بالا گرفت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ روز گذشته با پذیرش استعفای کاظم جلالی از نمایندگی مجلس شورای اسلامی، به منظور تصدی نمایندگی ایران در کشور روسیه، بحث‌ها بر سر گزینه‌های احتمالی کسب ریاست مرکز پژوهش‌های مجلس شورای اسلامی بالا گرفت. روایتی از چندوچون انتخاب ریاست بعدی این مرکز و گزینه‌های محتمل برای این امر را در ادامه می‌خوانید.</p>
      <p>مطابق ماده‌90 قانون آیین‌نامه داخلی مجلس شورای اسلامی، هر نماینده که اعتبارنامه او به تصویب رسیده، می‌تواند از مقام نمایندگی استعفاء بدهد. پذیرش استعفاء نیز موکول به تصویب مجلس است. بر همین اساس، نمایندگان مجلس شورای اسلامی در جلسه علنی صبح روز گذشته (یکشنبه، 19‌آبان ماه) با تقاضای استعفای کاظم جلالی، نماینده تهران، ری، شمیرانات، اسلامشهر و پردیس به منظور تصدی سفارت ایران در روسیه؛ با 146‌رأی موافق، 58‌رأی مخالف و 9‌رأی ممتنع از مجموع 221‌نماینده حاضر در صحن موافقت کردند.   همه چشم‌ها به سوی عارف   پس از انتشار خبر استعفاء کاظم جلالی از مجلس شورای اسلامی به قصد مسکو بود که بحث‌ها پیرامون آینده جانشینی وی در مرکز پژوهش‌های مجلس داغ شد. گزینه‌های متعددی در میان زمزمه‌ها شنیده شدند. در این میان، نام محمدرضا عارف، رییس فراکسیون امید بیشتر از بقیه چشم ناظران را گرفت. خبر حضور عارف با همراهی تعدادی از اعضای فراکسیون امید در مرکز پژوهش‌های مجلس که عصر روز گذشته درز کرد، شائبه سکانداری مرد یزدی بر ساختمان خیابان قرنی را تقویت کرد. عارف در جریان بازدیدش از این مرکز،حتی تمایلات و خوشامدهای خود درباره این مرکز را به زبان آورد. او گفت: «در حوزه مجلس، نیاز به مرکز پژوهشی مسوولیت‌پذیر داریم که شرط مسوولیت‌پذیری ماندگاری است از همین‌رو مهم‌ترین مسأله مرکز پژوهش‌ها باید ماندگاری باشد».     دعوت جلالی از عارف   در همین‌باره علیرضا خامسیان، چهره نزدیک به عارف در بنیاد امید ایرانیان، ضمن ابراز بی‌اطلاعی از تمایل عارف برای ریاست بر مرکز پژوهش‌های مجلس، درباره دلیل حضور روز گذشته رییس فراکسیون امید در «مرکز» و دیدارش با کاظم جلالی، گفت: «دلیل حضور امروز(یکشنبه) آقای دکتر عارف در مرکز پژوهش‌های مجلس، دعوت آقای کاظم جلالی بود که مدت‌ها به‌دلیل مشغله‌کاری، آقای عارف قادر به پذیرش این دعوت نبودند».   لابی پشت‌پرده   جدای از حضور روز گذشته عارف در مرکز پژوهش‌ها، مورد دیگری که می‌تواند علت بر سر زبان افتادن رییس فراکسیون امید به‌عنوان یکی از گزینه‌های جدی ریاست بر این نهاد باشد؛ معطوف به لابی پشت پرده فراکسیون امید با جریان نزدیک به علی لاریجانی است. به نظر می‌رسد با توجه به تصدی نمایندگی ایران در روسیه توسط جلالی، جریان اصلاح‌طلب مستقر در مجلس برای سهم‌بری از موقعیت‌ها، در حال فشار برای جایگزینی عارف به جای جلالی است. این تلاش که می‌تواند جریان دولت را نیز برای استمداد پشت خود داشته باشد، در شرایطی است که امیدی‌های پارلمان در طول چهار سال گذشته دستشان هیچ‌گاه به صندلی ریاست بهارستان نرسیده و در دست گرفتن مرکز پژوهش‌ها می‌تواند موفقیت نسبی در فاصله هفت ماه تا پایان عمر مجلس دهم قلمداد شود.    صف متقاضیان   شنیده‌ها از یک منبع مطلع در مجلس شورای اسلامی، حکایت از آن دارد که تعدادی از نمایندگان از جمله محمدحسین فرهنگی، حجت‌الاسلام حسین‌زاده‌بحرینی، داریوش اسماعیلی و سعید باستانی، رسماً آمادگی خود برای تصدی ریاست مرکز پژوهش‌ها را اعلام کرده‌اند. با وجود اظهارنظر این منبع مطلع، امیرحسین قاضی‌زاده‌هاشمی، عضو هیأت رییسه مجلس شورای اسلامی، تاکید کرد: هنوز هیچ صحبتی درباره آینده ریاست مرکز پژوهش‌ها، در هیأت رییسه مجلس نشده است. وی تاکید کرد: «در جلسه روز سه‌شنبه(22‌آبان) هیأت رییسه، احتمالاً درباره ریاست مرکز پژوهش‌های مجلس تصمیم‌گیری خواهد شد».   مرکز پژوهش‌های مجلس چه کار می‌کند؟   سایت مرکز پژوهش‌های مجلس شورای اسلامی، درباره کارویژه‌های این مرکز چنین آورده است: «هدف مرکز پژوهش‌های مجلس شورای اسلامی فراهم‌آوردن زمینه‌های لازم در جهت کارشناسی هر چه بهتر قوانین، پشتیبانی علمی و پژوهشی متناسب با وظایف مجلس شورای اسلامی و بهره‌برداری از اطلاعات و تحقیقات کارآمد در امر قانون‌گذاری است که وابسته به مجلس شورای اسلامی بوده و در این قانون اختصاراً مرکز نامیده می‌شود». این سایت در ریز وظایف، «مطالعه، پژوهش و ارائه نظرات کارشناسی در مورد تمام لوایح و طرح‌ها به نمایندگان»، «گردآوری و بررسی نظرات محققان و پژوهشگران دانشگاه‌ها و مراکز تحقیقاتی» و «مطالعه، بررسی و پژوهش نسبت به حسن اجرای قوانین» را از جمله وظایف این مرکز یاد کرده است. از سویی، هیأت امنا، رییس مرکز و شورای پژوهشی از ارکان مرکز پژوهش‌های مجلس به حساب می‌آیند. هیأت امنا نیز به نوبه خود، مرکب از رییس مجلس به‌عنوان رییس هیأت امنا، اعضای هیأت رییسه و رییس مرکز است. طبق ماده‌8 قانون شرح وظایف مرکز پژوهش‌های مجلس شورای اسلامی، «رئیس این مرکز از بین افراد ذی‍ صلاح که دارای مدارج بالای علمی و تجربه کافی باشند، توسط هیأت امنا برای مدت چهار سال برگزیده می‌شود و حکم وی به امضای رییس هیأت می‌رسد. تجدید انتخاب رییس مرکز بلامانع است». نکته دیگری که باید درباره نحوه انتخاب ریاست مرکز پژوهش‌های مجلس گفته شود این است که رییس این مرکز می‌تواند فردی خارج از پارلمان باشد.   منبع: صبح نو</p>
    </article>
  </body>
</html>