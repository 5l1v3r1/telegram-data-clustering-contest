<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546413.html/%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%A8%D9%87-%D9%85%D8%B0%D8%A7%D9%82-%D8%A8%D8%B1%D8%AE%DB%8C-%D9%87%D8%A7-%D8%AE%D9%88%D8%B4-%D9%86%DB%8C%D8%A7%D9%85%D8%AF%D9%87-%D8%A7%D8%B3%D8%AA--%D8%AF%D8%B1-%D8%AD%D9%88%D8%B2%D9%87-%D9%87%D8%A7%DB%8C-%D9%85%D9%88%D8%B4%DA%A9%DB%8C--%D9%88-%D9%85%D8%AE%D8%A7%D8%A8%D8%B1%D8%A7%D8%AA-%D9%88-%D9%BE%D9%87%D9%BE%D8%A7%D8%AF%DB%8C-%D9%88-%D8%B1%D8%A7%D8%AF%D8%A7%D8%B1-%D8%AD%D8%B1%D9%81-%D9%87%D8%A7%DB%8C-%D8%A7%D8%B3%D8%A7%D8%B3%DB%8C-%D8%AF%D8%A7%D8%B1%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:18:00+00:00"/>
    <meta property="og:title" content="مبارزه با فساد به مذاق برخی‌ها خوش نیامده است/ در حوزه‌های موشکی‌ و مخابرات و پهپادی و رادار حرف‌های اساسی داریم"/>
    <meta property="og:description" content="رئیس ستادکل نیروهای مسلح با بیان اینکه مبارزه با فساد در ایام اخیر، هرچند به مذاق برخی‌ها خوش نیامده در پیش گرفته شده است، گفت: نسل‌های جدید باید با فراز و‌ نشیب‌ها که با زحمت فراوان حاصل شده است، آشنا شوند."/>
  </head>
  <body>
    <article>
      <h1>مبارزه با فساد به مذاق برخی‌ها خوش نیامده است/ در حوزه‌های موشکی‌ و مخابرات و پهپادی و رادار حرف‌های اساسی داریم</h1>
      <h2>سرلشکر باقری:</h2>
      <address>
        <time datetime="2019-11-11T11:18:00+00:00">11 Nov 2019, 11:18</time>
      </address>
      <p>رئیس ستادکل نیروهای مسلح با بیان اینکه مبارزه با فساد در ایام اخیر، هرچند به مذاق برخی‌ها خوش نیامده در پیش گرفته شده است، گفت: نسل‌های جدید باید با فراز و‌ نشیب‌ها که با زحمت فراوان حاصل شده است، آشنا شوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرلشکر محمد باقری رئیس ستادکل نیروهای مسلح صبح امروز (دوشنبه) در اولین همایش حکمرانی اسلامی، اظهار داشت: با نگاهی به تاریخ انواع حکمرانی‌ها را از قبیله‌ای و طایفه‌ای تا حکمرانی بر سرزمین‌های گسترده و قاره‌ای شاهد هستیم.</p>
      <p>وی افزود: در دوره معاصر حکمرانی بر مبنای مکاتب سرمایه داری، لیبرالیسم، سوسیالیسم و کمونیستی را شاهد بودیم و هرچند تفاوت‌هایی با هم داشتند اما یک نقطه مشترک داشتند و آن این بود که بر مبنای اوامر الهی نبودند.   سرلشکر باقری با بیان اینکه انقلاب اسلامی در این میان ایده جدیدی را مطرح کرد، گفت: امام بزرگوار این پرچم را بلند کردند که بر مبنای اوامر دین اسلام می‌توان حکومتی بر مبنای اصول و اوامر الهی برقرار کرد. بر این اساس انقلاب اسلامی با نفی قدرت‌های آن زمان و شعار استقلال و نه شرقی و نه غربی ظهور کرد.   رییس ستادکل نیروهای مسلح با بیان اینکه آنچه بعنوان الگو وجود داشته، دوره کوتاه حکومت پیامبر اکرم(ص) و دوره کوتاه‌تر حکومت حضرت علی(ع) است، تصریح کرد: بر اساس دیدگاه حضرت علی(ع) در نهج‌البلاغه شاخص های حکمرانی اسلامی را می‌توان قانون‌مداری، پاسخگو بودن، شفافیت، کارایی و اثربخشی، مبارزه با فساد و سواستفاده از قدرت برشمرد که این مبارزه با فساد بحمدالله در این ایام اخیر، هرچند به مذاق برخی‌ها خوش نیاید در پیش گرفته شده است.   سرلشکر باقری با بیان اینکه کشور ما از نظر موقعیت در حساس‌ترین منطقه جهان واقع شده است، خاطرنشان کرد: پیش از انقلاب آمایش و چینش نیروهای مسلح و دکترین نحوه نبرد با دشمن و در‌کل تمام ابعاد نیروهای مسلح از خارج به ما دیکته می‌شد، که وقتی آن را بررسی میکنیم به این پاسخ می رسیم که ایران نقش جهانی‌اش مقابله با شوروی در قالب عضو پیمان سنتو و در نقش منطقه‌ای برای مقابله با عراق بوده که این نیروی مسلح توسط ۵۰ هزار مستشار خارجی اداره شده است.   وی با تاکید بر اینکه با پیروزی انقلاب انبوهی از تهدیدات و توطئه‌ها علیه آن به کار گرفته شد، عنوان کرد: با همه این تهدیدات، نیروهای مسلح که از روز اول تحت شدیدترین تحریم‌ها بودند، این تهدیدات را با پیروزی رفع کردند. صنعت دفاعی پیشرفته‌ای را که قبل از پیروزی انقلاب تقریبا در حد صفر بود سازماندهی کرد که امروز در موشکی، پهپاد، رادار، مخابرات و ... حرف‌های اساسی در سطح جهانی برای گفتن دارند.   رییس ستادکل نیروهای مسلح گفت: ابداع روش‌های بومی‌نبرد به طوری که از یک تک تیرانداز ما در یک جدول، مشخص است چگونه باید عملیات انجام دهد تا واحدهای عملیاتی و کلان همه چیز توسط فرزندان این کشور طراحی شده است.   سرلشکر باقری خلق یک قدرت اطلاعاتی و امنیتی که بتواند با جاسوسی ها و تهدیدات مقابله کند را دیگر ثمره انقلاب اسلامی برشمرد.   وی در تشریح علل موفقیت نیروهای مسلح گفت: تبعیت از ولایت و امامین انقلاب، تلاش برای طراحی مدل بومی برای مقابله با تهدید خارجی، دل بریدن از بیگانگان و خارج، حرکت جهادی و انقلابی، دوری از یاس و نا امیدی، درس گرفتن از شکست‌ها، توسعه بازوان انقلاب برای مشغول کردن دشمن و تبدیل تجربیات ذهنی به عینی از جمله علل توفیقات نیروهای مسلح است.   رییس ستادکل نیروهای مسلح ادامه داد: البته در سایر ابعاد هم تجربه کرده‌ایم در سیاست داخلی، خارجی، اقتصاد، تعلیم و تربیت و ... نیز دارای تجربه هستیم که به همراه خود موفقیت و ناکامی داشته که باید بررسی و ارزیابی شوند.   سرلشکر باقری با بیان اینکه در بیانیه گام دوم انقلاب، رهبر معظم انقلاب حکمرانی متعالی را مطرح کرده‌اند، خاطرنشان کرد: ما می‌توانیم نظام انقلابی داشته باشیم که مجری آن هم جوانان برومند انقلابی برای ایجاد تمدن نوین اسلامی هستند.   وی‌ در پایان با بیان اینکه برای انتقال تجربه چهل سال گذشته به جوانانی که مسولیت را می خواهند بر عهده بگیرند، ایجاد مدرسه حکمرانی ضروری است، گفت: نسل‌های جدید باید با فراز و‌ نشیب‌ها و ریزه‌کاری هایی که با زحمت فراوان و تقدیم شهیدان حاصل شده است، آشنا شوند.   انتهای پیام/</p>
    </article>
  </body>
</html>