<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/forza_italia_berlusconi-6525763/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T11:34:00+00:00"/>
    <meta property="og:title" content="&quot;Forza Italia appiattita? Stravolgimento della realtà&quot;, dice Berlusconi"/>
    <meta property="og:description" content="In un intervento di proprio pugno su Il Giornale, l'ex premier si dice “sempre più stupito dal tono di alcuni commenti”"/>
  </head>
  <body>
    <article>
      <h1>"Forza Italia appiattita? Stravolgimento della realtà", dice Berlusconi</h1>
      <h2>In un intervento di proprio pugno su Il Giornale, l'ex premier si dice “sempre più stupito dal tono di alcuni commenti”</h2>
      <address><time datetime="2019-11-11T11:34:00+00:00">11 Nov 2019, 11:34</time> by <a rel="author">AGI - Agenzia Giornalistica Italia</a></address>
      <p>In un intervento di proprio pugno su Il Giornale, <b>Silvio Berlusconi</b> si dice “sempre più <b>stupito dal tono</b> di alcuni commenti che leggo in questi giorni sugli organi di informazione”. E nel rispondere così direttamente alle critiche e alle riserve di <b>Mara Carfagna</b>, il leader di Forza Italia afferma che “l’immagine di <b>Forza Italia</b> appiattita o subordinata ad una generica ‘<b>destra </b><b>sovranista</b>’ è un radicale <b>stravolgimento della realtà</b>, irrispettoso della mia e della nostra storia, delle mie e delle nostre idee, di 25 anni di battaglie politiche coerenti. Far intendere che ci sia bisogno di un nuovo e diverso contenitore per i liberali e i moderati significa essere in malafede o ignorare la realtà”.</p>
      <p>Berlusconi si definisce anche “senza timore di smentite”, l’unico tra i leader politici “ad avere difeso e a difendere ogni giorno i principi liberali in economia, in politica internazionale, in materia di giustizia e di stato di diritto”, l’unico “ad aver lottato e a lottare coerentemente contro l’oppressione fiscale, l’oppressione burocratica, l’oppressione giudiziaria”. E l’unico anche “ad aver difeso lo Stato di Israele e le ragioni dell’ebraismo”.</p>
      <p>Insomma, chiunque abbia vissuto la storia di Forza Italia in venticinque anni e chiunque conosca la sua realtà non può “riconoscersi in questa <b>rappresentazione falsa dell’alleanza di centrodestra</b>, nella quale invece noi abbiamo un ruolo ben chiaro” che è quello di “leale collaborazione ma anche di chiara distinzione culturale e politica”. Quindi “se l’obbiettivo è costruire una vasta area liberale, cattolica, riformatrice, alternativa alla sinistra e determinante per la vittoria del centrodestra – sostiene ancora il leader di FI – non lo si ottiene certo con la frammentazione, che ha sempre determinato avventure politiche di cortissimo respiro”.</p>
      <p>Secondo Berlusconi Forza Italia e il centrodestra devono perciò essere in grado di aggregare “i delusi, demotivati o addirittura disgustati dalla attuale politica italiana”.</p>
    </article>
  </body>
</html>