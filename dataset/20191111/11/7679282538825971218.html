<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ram-temple-construction-know-when-the-work-will-start-where-will-the-stones-come-from-and-what-has-been-done-so-far-2843424.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T11:49:41+00:00"/>
    <meta property="og:title" content="राम मंदिर निर्माणः जानें कब शुरू होगा कार्य, कहां से आएंगे पत्थर और अब तक क्या हुई तैयारी"/>
    <meta property="og:description" content="अयोध्या विवाद पर सुप्रीम कोर्ट का फैसला आने के बाद श्रीराम जन्मभूमि में रामलला के भव्य मन्दिर निर्माण के लिए राम मन्दिर ट्रस्ट के गठन के प्रारूप पर मंथन शुरू हो गया है। श्रीराम जन्मभूमि न्यास ने..."/>
  </head>
  <body>
    <article>
      <h1>राम मंदिर निर्माणः जानें कब शुरू होगा कार्य, कहां से आएंगे पत्थर और अब तक क्या हुई तैयारी</h1>
      <address><time datetime="2019-11-11T11:49:41+00:00">11 Nov 2019, 11:49</time> by <a rel="author">प्रमुख संवाददाता,अयोध्या</a></address>
      <p>अयोध्या विवाद पर सुप्रीम कोर्ट का फैसला आने के बाद श्रीराम जन्मभूमि में रामलला के भव्य मन्दिर निर्माण के लिए राम मन्दिर ट्रस्ट के गठन के प्रारूप पर मंथन शुरू हो गया है। श्रीराम जन्मभूमि न्यास ने ट्रस्टी के रूप में कई नाम प्रस्तावित किए हैं। इस ट्रस्ट में न्यास अध्यक्ष महंत नृत्यगोपाल दास की प्रमुख भूमिका होगी। न्यास अध्यक्ष श्री दास ने सोमवार को 'हिन्दुस्तान' से  बातचीत में कहा कि आने वाले कुछ दिनों में केन्द्र सरकार की ओर से ट्रस्ट का स्वरूप तय कर दिया जाएगा।</p>
      <p>उन्होंने कहा कि ट्रस्ट के गठन के बाद श्रीराम जन्मभूमि में मन्दिर निर्माण की प्रक्रिया शुरू हो जाएगी। मन्दिर निर्माण शुरू करने की प्रारम्भिक तैयारियां पहले से पूरी हैं। उन्होंने कहा कि मन्दिर निर्माण में प्रयोग किए जाने वाले दो तिहाई पत्थर तराश कर रखे हुए हैं। जल्द ही मन्दिर की दूसरी मंजिल के लिए पत्थरों को राजस्थान से मंगाने के साथ तराशे जाने का काम भी शुरू कर दिया जाएगा। श्री दास ने सुप्रीम कोर्ट के फैसले की सराहना करते हुए कहा कि अब रामलला के टेंट से निकलकर भव्य मन्दिर में पहुंचने का मार्ग प्रशस्त हो गया है। इसका काफी लम्बे वक्त से इंतजार था। </p>
      <p>इस बीच न्यास अध्यक्ष महंत नृत्यगोपाल दास के प्रतिनिधि के रूप में राष्ट्रीय सुरक्षा सलाहकार अजीत डोभाल की ओर से नई दिल्ली में आयोजित हिन्दू व मुस्लिम धर्म गुरुओं की बैठक से भाग लेकर उत्तराधिकारी महंत कमल नयन दास अयोध्या वापस लौट आएं हैं। मणिराम छावनी में श्री दास ने बताया कि ट्रस्ट का प्रारूप तैयार है। न्यास अध्यक्ष की ट्रस्ट में केन्द्रीय भूमिका रहेगी। इस ट्रस्ट के माध्यम से राममन्दिर निर्माण की प्रक्रिया को न्यास और विहिप आगे बढ़ाएंगे। विहिप के प्रस्तावित मॉडल के अनुरूप ही मन्दिर का निर्माण होगा।</p>
      <p>उन्होंने कहा कि न्यास की ओर से ट्रस्टी के रूप में विश्व हिन्दू परिषद के अन्तरराष्ट्रीय उपाध्यक्ष चम्पत राय और वरिष्ठ पदाधिकारी ओम प्रकाश सिंघल का नाम प्रस्तावित किया गया है। श्री दास ने बताया कि दिल्ली में एनएसए की बैठक के बाद उनकी अन्तरराष्ट्रीय उपाध्यक्ष श्री राय से मुलाकात हुई और ट्रस्ट गठन के साथ मन्दिर निर्माण की प्रारम्भिक तैयारियों पर भी विमर्श किया गया। </p>
    </article>
  </body>
</html>