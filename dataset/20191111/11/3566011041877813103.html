<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546388.html/%D8%A2%DB%8C%D8%AA-%D8%A7%D9%84%D9%84%D9%87-%D8%B7%D8%A8%D8%B1%D8%B3%DB%8C--%D9%81%D9%82%DB%8C%D9%87%DB%8C-%D8%A7%D9%86%D9%82%D9%84%D8%A7%D8%A8%DB%8C-%D8%A8%D9%87-%D8%B2%D9%84%D8%A7%D9%84%DB%8C-%D8%A2%D8%A8-%DA%A9%D9%88%D9%87%D8%B3%D8%A7%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:12:00+00:00"/>
    <meta property="og:title" content="آیت‌الله طبرسی، فقیهی انقلابی به زلالی آب کوهساران"/>
    <meta property="og:description" content="فردی که عمری را در خدمت به مردم و حل مشکلات جامعه با برخورداری از درجات بالای علمی سپری کرد، سرمایه اصلی کشور و انقلاب است که باید کاملاً مورد تقدیر و تکریم قرار گیرد."/>
  </head>
  <body>
    <article>
      <h1>آیت‌الله طبرسی، فقیهی انقلابی به زلالی آب کوهساران</h1>
      <h2>یادداشت؛</h2>
      <address>
        <time datetime="2019-11-11T11:12:00+00:00">11 Nov 2019, 11:12</time>
      </address>
      <p>فردی که عمری را در خدمت به مردم و حل مشکلات جامعه با برخورداری از درجات بالای علمی سپری کرد، سرمایه اصلی کشور و انقلاب است که باید کاملاً مورد تقدیر و تکریم قرار گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، قرآن کریم در آیه 140 سوره آل عمران می‌فرماید: «و تلک الایام نداولها بین الناس»  ( ما این روزها را در میان مردم می‌گردانیم). مقام معظم رهبری نیز می‌فرمایند:  مسؤولیتهایی که من و شما داریم، امانتهایی در دست ماست. خدای متعال، این امانت‌ها را دست به دست می‌کند و چند روزی به ما فرصت می‌دهد که این امانت‌ها را نگهداریم. این امانت‌ها را خوب نگهداریم و با وظیفه‌ی الهی خوب رفتار کنیم و بیش از همه چیز، خدا را در نظر داشته باشیم. این مهمّ است.<br/><br/>آیت الله نورالله طبرسی که در فروردین ۱۳۱۹ شمسی در روستای «سوچلما» بخش هزار جریب مازندران از توابع شهرستان نکا متولد شد، از سال 1359 در جایگاه امام جمعه ساری و از سال 1378 به عنوان نماینده ولی‌فقیه در استان مازندران، منشاء خیرات فراوان و اتفاقات خجسته و مبارک بوده و تا توانسته متناسب با توش و توان خود کوشید.<br/><br/>وی از آغاز انقلاب در سال ۴۲ به صف مبارزه با دولت وقت پیوسته و با شرکت در تظاهرات مردم قم و تمامی فعالیت‌های سیاسی مرسوم و متداول، از پیشگامان عرصه مبارزه محسوب می‌شود. وی همچنین یکی از دست اندرکاران مراسم استقبال از امام خمینی(ره) به قم پس از فاجعه مدرسه فیضیه و بازداشت وی در تهران بود.<br/><br/>از سال ۱۳۴۲ یکی از هواداران نهضت روحانیت به رهبری امام خمینی(ره) بود و در تظاهرات قم و پخش اطلاعیه و در قضیه و فاجعه مدرسه فیضیه و مراجعت امام خمینی(ره) به قم و در جشن مدرسه فیضیه برای ورود وی و نیز در تهران و مناطق مختلف حضور داشت و علیه نظام وقت فعالیت می‌کرد.<br/><br/>این فقیه فاضل و انقلابی بعدها از قم مهاجرت کرد و در سال ۱۳۵۲ در ساری مقیم شد و در شهرستان ساری به فعالیت‌های سیاسی و مذهبی پرداخت. در ابتدای انقلاب اسلامی با سرپرستی مصطفی صدوقی کمیته انقلاب اسلامی را در ساری تشکیل داد که اداره امور شهری را به عهده داشت.<br/><br/>آیت‌الله نورالله طبرسی در طول هشت سال دفاع مقدس به فعالیت‌های پشتیبانی از جنگ می‌پرداخت. بارزترین نقش وی در کنار آیت‌الله هادی روحانی، نماینده وقت ولی فقیه در مازندران، در مرحله سازندگی، بازسازی سوسنگرد بوده است.<br/><br/>وی در سال ۱۳۵۹ از سوی امام خمینی(ره) به عنوان امام جمعه دائم ساری منصوب شد و پس از درگذشت آیت الله روحانی نماینده ولی فقیه در مازندران و امام جمعه بابل، توسط امام خامنه‌ای، نماینده ولی فقیه در مازندران شد. سر انجام در دهم آبان سال ۱۳۹۸ به دلیل بیماری از سمت نمایندگی ولی فقیه در مازندران و امامت جمعه ساری و استعفاء داد. او همچنین در دو دوره از سوی مردم استان مازندران به عنوان نماینده در مجلس خبرگان رهبری انتخاب شد.<br/><br/>حال که آیت‌الله طبرسی در بستر بیماری قرار دارد و دوران نقاهت پس از جراحی را در بیمارستان سپری می‌کند، جا دارد برای سلامتی و عافیت او دست نیاز به‌سوی خداوند بزرگ دراز کنیم و برای موفقیت کامل حجت‌الاسلام و المسلمین دکتر محمدباقر محمدی لائینی در بهره‌گیری حداکثری از ظرفیت‌های موجود و تجربیات کنونی و کاستی‌هایی که مانع دستیابی آیت‌الله طبرسی به اهداف والای نظام اسلامی شد، صمیمانه‌ترین دعاها را تقدیم بداریم تا در حصول «مازندران سالم و پیشرفته» موفق باشند.</p>
      <p>محمداسماعیل امامزاده</p>
      <p>انتهای پیام/</p>
    </article>
  </body>
</html>