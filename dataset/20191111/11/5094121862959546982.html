<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/vaclav-klaus-rok-1989-prinesl-svobodu-nyni-ji-ohrozuji-nove-ideologie-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T11:55:00+00:00"/>
    <meta property="og:title" content="Václav Klaus: Rok 1989 přinesl svobodu, nyní ji ohrožují nové ideologie"/>
    <meta property="og:description" content="Pád komunismu byl nejdůležitější událostí moderních českých dějin a rok 1989 přinesl svobodu, demokracii, suverenitu a volný trh. Všechny tyto hodnoty ale nyní ohrožují nové ideologie spojené s ochranou klimatu nebo s genderem, řekl dnes na konferenci k 30. výročí pádu železné opony bývalý český prezident Václav Klaus. Podle něj je obtížné proti novým ideologiím bojovat, protože nemají jednotící jméno."/>
  </head>
  <body>
    <article>
      <h1>Václav Klaus: Rok 1989 přinesl svobodu, nyní ji ohrožují nové ideologie</h1>
      <address><time datetime="2019-11-11T11:55:00+00:00">11 Nov 2019, 11:55</time> by <a rel="author">ČTK</a></address>
      <p>Svržení komunistického režimu je podle Klause zásadní událost. "Byla to událost vysoce pozitivní. Vedla k radikální proměně našich životů, umožnila rychlé zahájení politické i ekonomické transformace naší společnosti, která nám umožnila stát se v relativně krátké době normální plnohodnotnou evropskou zemí," řekl bývalý prezident. "Vývoj po roce 1989 byl nesporným úspěchem. Nenechme si tento náš pocit a tuto naši jistotu nikým vzít," dodal.</p>
      <figure>
        <img src="https://g.denik.cz/1/23/srn-si-pripomina-pad-zdi-prispeli-k-nemu-i-cesi-mini-steinmeier_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/svet-si-v-nemecku-pripomnel-30-vyroci-padu-berlinske-zdi-20191110.html">Svět si v Německu připomněl 30.výročí pádu Berlínské zdi Přečíst článek ›</a>
      </aside>
      <p>Podle Klause usilovali lidé v Československu i v dalších zemích někdejšího východního bloku o svobodu, demokracii, volný trh a národní suverenitu a po svržení komunistických diktatur se toho podařilo relativně rychle dosáhnout. Podle něj jsou ale tyto hodnoty nyní v ohrožení. "Dnes nám nehrozí komunismus s velkým K. Hrozí jiné podobně nebezpečné ismy, které jsou ve svém synergickém efektu také velmi nebezpečné. Bohužel je neumíme souhrnně nazvat, i proto se jim nedostatečně bráníme," řekl.</p>
      <h3>Genderová teorie</h3>
      <p>Jako hrozby zmínil ideologii spojenou s ochranou klimatu a genderovou teorii. "Ještě před nedávnem by nás nenapadlo, že dojde k tak obrovskému útoku genderismu na naši společnost. Že západní civilizace zaútočí na samotnou biologickou podstatu člověka. Že naše země fakticky akceptuje takové nesmysly, jako je pojem klimatická nouze," řekl.</p>
      <p>Podle Klause jsou středoevropské země kvůli zkušenosti s komunistickým režimem citlivější vůči tendencím omezovat svobodu a suverenitu. "To se dnes velmi pozitivně projevuje tím, že se země visegrádské čtyřky (Česko, Slovensko, Polsko, Maďarsko) staví ostražitě nebezpečným tendencím dnešní doby, kterými jsou environmentalismus, genderismus, transnacionalismus," řekl. "Musíme se vrátit k obhajobě našich čtyř atributů přirozeného, normálního světa, který se jako přirozený, normální jevil nám, našim rodičům a prarodičům," řekl.</p>
      <figure>
        <img src="https://g.denik.cz/50/f5/vystavy-samet-nezapomenme-koblizna-malinovskeho-namesti-02_denik-150-3x2.jpg"/>
      </figure>
      <aside>
        <a href="https://www.denik.cz/regiony/ostnate-draty-a-psi-stekot-lide-v-brne-zaziji-jak-to-driv-chodilo-na-hranicich-20191111.html">Ostnaté dráty a psí štěkot. Lidé v Brně zažijí, jak to dřív chodilo na hranicích Přečíst článek ›</a>
      </aside>
    </article>
  </body>
</html>