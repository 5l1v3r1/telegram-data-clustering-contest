<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/turchia_rimpatrio_isis-6525897/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T11:49:00+00:00"/>
    <meta property="og:title" content="E' iniziato il rimpatrio dei foreign fighter dalla Turchia"/>
    <meta property="og:description" content="Per ora sono già state avviate le procedure per un americano, 9 tedeschi, 11 francesi e 2 irlandesi"/>
  </head>
  <body>
    <article>
      <h1>E' iniziato il rimpatrio dei foreign fighter dalla Turchia</h1>
      <h2>Per ora sono già state avviate le procedure per un americano, 9 tedeschi, 11 francesi e 2 irlandesi</h2>
      <address><time datetime="2019-11-11T11:49:00+00:00">11 Nov 2019, 11:49</time> by <a rel="author">Giuseppe Didonna e Nuccia Bianchini</a></address>
      <p>E' iniziato il <b>rimpatrio</b> dei <b>foreign terrorist fighter</b> dell'<b>Isis</b> detenuti in <b>Turchia</b>. Il primo a fare tornare in patria è stato un jihadista americano, ma si prospetta il rientro forzato per altri 24 combattenti stranieri, tra cui 11 francesi e 10 tedeschi. Un tedesco e un danese potrebbero essere rimpatriati già oggi, mentre altri sette tedeschi finiranno sull'areo il prossimo 14 novembre.</p>
      <p>Per 11 francesi, due irlandesi e altri due tedeschi invece "le procedure di rimpatrio sono state completate al 90%", come confermato dal portavoce del ministro degli Interni, Ismail Catakli.</p>
      <p>Un portavoce del ministero degli Esteri tedesco ha sottolineato però che <b>Berlino</b> non può confermare che i sette che saranno rimpatriati il 14 siano combattenti dell'Isis, aggiungendo che le autorità cercheranno di stabilire le loro <b>identità</b> quando sarà pervenuta richiesta dei documenti di viaggio.</p>
      <p>Un foreign figters <b>greco</b> è stato portato al confine di Edirne dalle autorità turche per essere rimpatriato, ma le autorità greche hanno rifiutato di prenderlo in consegna. Riavviatosi verso il confine turco, si è visto negare l'ingresso da Ankara. L'uomo è così rimasto bloccato, 'sospeso' nell'area tampone tra le frontiere sei due Paesi.</p>
      <h3>Quanti sono i jihadisti nel 'califfato'</h3>
      <p>Si tratta di alcuni dei più di <b>1.200 foreign </b><b>fighter </b>arrestati da Ankara nel corso delle operazioni antiterrorismo degli ultimi anni. Altri 287 sono stati arrestati dopo essere fuggiti dalla prigione di Ayn Isa durante l'intervento militare turco nel Nord-Est della Siria. In base a quanto reso noto, ad approfittare del caos generatosi nella prigione di Ayn Isa sono stati in 750. Una fuga per la quale la Turchia ha accusato le milizie curde Ypg.</p>
      <p>In base ai piani della Turchia anche i foreign fighters catturati o detenuti in Siria saranno sottoposti alle procedure di rimpatrio forzato. Pochi giorni fa Ankara aveva specificato che i foreign fighters dell'Isis di nazionalità europea saranno consegnati ai Paesi di provenienza a prescindere dal fatto che siano stati privati o meno della cittadinanza, come avvenuto in Gran Bretagna.</p>
      <p>Lo scorso 2 novembre il ministro dell'Interno, Suleyman Soylu, avvertito che la Turchia "non è l'hotel dell'Isis", definendo "<b>irresponsabile</b>" il<b> rifiuto</b> di paesi come Francia, Olanda, Germania e Belgio di processare i jihadisti arrestati nei loro Paesi, da cui erano partiti per unirsi al califfato. </p>
      <h3>Il caso delle due donne fuggite dal campo di Al Hawl</h3>
      <p>Il tutto avviene dopo che la scorsa settimana<b> due donne di nazionalità olandese</b> si sono presentate presso l'ambasciata del proprio Paese chiedendo di tornare a casa, dopo essere fuggite dal campo di Al Hawl, nel nord della Siria. Il caso delle due donne costituisce l'emblema di un altro problema, ben più spinoso, vale a dire quello dei <b>familiari dei terroristi</b>. Se fino ad ora i numeri si riferiscono solo a persone accusate di terrorismo, ben piu' ambigua ed esplosiva è la situazione dei familiari dei combattenti: ambigua rispetto allo status e alle accuse che eventualmente potranno essere mosse a donne radicalizzate con minori al seguito; esplosiva perché si tratta di <b>numeri ben più imponenti</b>.</p>
      <h3>Il problema dei familiari</h3>
      <p>Nel solo campo di Al-Hal, distante 120 km dall'area del nord est della Siria ora sotto controllo turco, si stima vivano circa 70 mila persone: sono quelle fuggite da Raqqa, molte sono spose e figli dell'Isis, almeno 11 mila dei quali risulta siano stranieri. Ad ospitarli sono tende fatiscenti. Una situazione pericolosa, che va avanti nel disinteresse della comunità internazionale.</p>
      <p>I <b>mariti</b> e <b>padri</b>, se non sono morti, si trovano in una delle 7 prigioni del nord est della Siria, sono circa 12 mila, 2 mila dei quali 'foreign fighter'. I dati quelli delle milizie curde Ypg e degli Usa, che prima dell'intervento turco avevano in carico la gestione delle prigioni. Se davvero i rimpatri inizieranno lunedi riguarderanno i 'foreign fighter' detenuti in Turchia o arrestati negli ultimi giorni, mentre per questi ultimi il futuro è incerto, come quello della regione in cui si trovano.</p>
      <p>"Noi processeremo i terroristi turchi e ogni Paese faccia lo stesso", ha detto il presidente turco Recep Tayyip Erdogan la scorsa settimana. Un chiaro segnale di quello che la Turchia intende fare con i jihadisti che finiranno sotto la propria giurisdizione.</p>
      <p>In cambio del semaforo verde per l'offensiva in Siria, il <b>presidente americano Donald Trump</b> aveva chiesto a Erdogan di farsi carico dei terroristi nelle prigioni nell'area. Ad accordo raggiunto Trump definì i prigionieri Isis "<b>un problema europeo</b>", consapevole che Ankara li avrebbe rispediti indietro. In seguito agli accordi raggiunti con la Russia a Sochi, Erdogan non ha avuto per intero il controllo della regione, lasciando in sospeso il destino di molti jihadisti destinati a rimanere nelle carceri siriane, almeno per il momento</p>
    </article>
  </body>
</html>