<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/vbivstvo-advokata-u-spravi-voronenkova-policiya-povidomila-podrobici--639146.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T11:06:39+00:00"/>
    <meta property="og:title" content="Вбивство адвоката у справі Вороненкова: поліція повідомила подробиці"/>
    <meta property="og:description" content="Поліція вилучила у фігурантів справи зброю та автівки"/>
  </head>
  <body>
    <article>
      <h1>Вбивство адвоката у справі Вороненкова: поліція повідомила подробиці</h1>
      <address>
        <time datetime="2019-11-11T11:06:39+00:00">11 Nov 2019, 11:06</time>
      </address>
      <h4>Поліція вилучила у фігурантів справи зброю та автівки</h4>
      <p>На Житомирщині вилучили зброю і транспортні засоби учасників збройного конфлікту між єгерами і мисливцями, внаслідок якого в неділю, 10 листопада, один чоловік загинув, а іншого було поранено.</p>
      <p>Про це повідомляє <a href="https://zt.npu.gov.ua/news/rezonans/policziya-viluchila-zbroyu-uchasnikiv-konfliktu-na-polyuvanni-v-zhitomirskij-oblasti/">відділ комунікації поліції Житомирської області</a>.</p>
      <p>«Поліцейські провели огляд місця події, зафіксувавши усі обставини. Також було вилучено усю наявну в учасників конфлікту зброю, у тому числі незареєстрований пістолет «Browning» та мисливську рушницю, з яких були здійсненні постріли, а також їх транспортні засоби», - поінформував начальник Коростишівського відділу поліції ГУНП Житомирщини Дмитро Гаращенко.</p>
      <p>За відповідною ухвалою суду зброю буде направлено на дослідження до Науково-дослідного експертно-криміналістичного центру при МВС.</p>
      <p>Як зазначили в поліції, за попередніми даними, троє єгерів здійснювали профілактичний рейд мисливських угідь, які обслуговує їх мисливська спілка. У лісовому кварталі неподалік с. Царівки вони помітили групу чоловіків, яких запідозрили у браконьєрстві. Під час перевірки документів у них щодо наявності дозволів на полювання між єгерами та мисливцями виник конфлікт. Під час подальшої суперечки керівник ГО «Радомишльські мисливці» здійснив кілька пострілів із пістолета у бік одного з полювальників. Той, у свою чергу, вистрілив з мисливської рушниці.</p>
      <p>У результаті єгер, <a href="https://glavcom.ua/country/criminal/na-zhitomirshchini-zastrelili-advokata-odnogo-z-pidozrjuvanih-u-spravi-voronenkova-zmi-639014.html">41-річний киянин, отримав смертельну травму</a>, а мисливця, 52-річного жителя Київської області, було доставлено до реанімаційного відділення Коростишівської лікарні у важкому стані.</p>
      <p>Наразі триває подальше досудове розслідування кримінального провадження, розпочатого за ст. 15 (Замах на злочин), ст.115 (Умисне вбивство) та ст. 263 (Незаконне поводження зі зброєю) Кримінального кодексу України.</p>
      <p>Згідно з інформацією з відкритих джерел, директором ГО «Радомишльські мисливці» є Святослав Пархоменко. При цьому, адвокат Влад Добош написав у <a href="https://www.facebook.com/VadyslavDobosh?fref=nf&amp;__tn__=%2Cdm-R-R&amp;eid=ARD4fpm1qFWbFawPEthEF5AuFecLX0nV8IahWD743rvE0gGN2y17LlzCsRYPO0Em0THtNJwDod7L9tCy">Facebook</a>, що адвокат Пархоменко є захисником Олександра Лося, підозрюваного у причетності до вбивства ексдепутата Держдуми РФ Дениса Вороненкова.</p>
      <related>
        <a href="https://glavcom.ua/kyiv/news/na-kijivshchini-brakonjeri-zastrelili-dvoh-vagitnih-samok-olenya-ta-ditincha-video-639067.html"/>
        <a href="https://glavcom.ua/news/policiya-zatrimala-pidozryuvanih-u-pobitti-veterana-ato-ta-yogo-druzhini-639039.html"/>
        <a href="https://glavcom.ua/country/criminal/na-zhitomirshchini-zastrelili-advokata-odnogo-z-pidozrjuvanih-u-spravi-voronenkova-zmi-639014.html"/>
      </related>
    </article>
  </body>
</html>