<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/consmarket/kompaniya-ahmetova-virishila-zakriti-merezhu-magaziniv-brusnichka-u-chomu-prichina-50052712.html"/>
    <meta property="og:site_name" content="НВ"/>
    <meta property="article:published_time" content="2019-11-11T11:10:00+00:00"/>
    <meta property="og:title" content="Банкрутство з ліквідацією. Чому компанія Ріната Ахметова вирішила закрити торговельну мережу Брусничка"/>
    <meta property="og:description" content="Компанія Український рітейл Ріната Ахметова закриває свою мережу продуктових магазинів Брусничка. Як з’ясував НВ Бізнес, місяць тому стартувала процедура банкрутства компанії."/>
  </head>
  <body>
    <article>
      <h1>Банкрутство з ліквідацією. Чому компанія Ріната Ахметова вирішила закрити торговельну мережу Брусничка</h1>
      <h2>Компанія Український рітейл Ріната Ахметова закриває свою мережу продуктових магазинів Брусничка. Як з’ясував НВ Бізнес, місяць тому стартувала процедура банкрутства компанії.</h2>
      <address><time datetime="2019-11-11T11:10:00+00:00">11 Nov 2019, 11:10</time> by <a rel="author">Артем Ільїн, Олександра Нєкращук</a></address>
      <p>ТОВ Український рітейл (єдиний власник кіпрська Юр Юнайтед Ритейлез Лимитед, кінцевий бенефіцеар власник Групи СКМ Рінат Ахметов), якій належить мережа Брусничка, вирішила закрити свої магазини. Про це розповіли <a href="https://nv.ua/biz.html">НВ Бізнес</a> три джерела — двоє директорів торгових мереж і керівник девелоперської компанії. «Остаточне рішення про закриття бізнесу вже прийнято, магазини поступово закривають», — повідомив <a href="https://nv.ua/biz.html">НВ Бізнес</a> директор торгової мережі, що побажав залишитися неназваним. (<i>абзац відредаговано після публікації</i>).</p>
      <p>Факт виходу мережі з ринку <b>підтвердив і директор компанії Український рітейл Євген Хворостянко.</b></p>
      <p>Брусничка — це друга українська мережа після Амстора Вадима Новинського, яка закривається після початку війни на Донбасі.</p>
      <p>Читайте також:<br/><a href="https://nv.ua/ukr/biz/economics/korporaciji-roshen-pro-rozvitok-biznesu-i-vlasnikiv-kompaniji-i-roli-poroshenka-50051743.html">&amp;nbspПро сліпий траст, експансію і зоопарк. Що відбувається з флагманським бізнесом Порошенка</a></p>
      <h3>Бумеранг війни</h3>
      <p>Найбагатший українець Рінат Ахметов вирішив інвестувати кошти в новий для себе бізнес — ритейл, у 2007 році. Тоді компанія Український рітейл відкрила свої перші магазини в Донецьку, після чого почала виходити в інші регіони країни. Мережа розвивалася швидкими темпами і вже через чотири роки керувала 78 магазинами в Донецькій, Луганській, Запорізькій, Дніпропетровській та Харківській областях. Ще через три роки, в 2014 році, мережа налічувала вже 135 магазинів.</p>
      <p>Проблеми у ритейлерів почалися після початку воєнних дій на сході країни. «У мережі були дуже хороші магазини і власні приміщення на територіях, які зараз не підконтрольні Україні», — визнає директор GT Partners Ukraine Ігор Гугля.</p>
      <p>Читайте також:<br/><a href="https://nv.ua/ukr/biz/consmarket/ukrbud-aresht-eks-vlasnika-protesti-i-maybutnye-kompaniji-novini-ukrajini-50049502.html">&amp;nbspУкрбуд опинився в політиці. Яке майбутнє чекає на одну з найбільших будівельних компаній Києва</a></p>
      <p>Вихід Українського рітейлу — це зважене бізнес-рішення, засноване на комплексі об'єктивних чинників, визнає керівник компанії Євген Хворостянко. «Мережа Брусничка спочатку створювалася як регіональна з фокусом на Донецьку та Луганську області. З моменту початку воєнного конфлікту на Донбасі Український рітейл позбувся 53 магазинів, що залишилися на непідконтрольній території. Це були найбільші магазини в мережі Брусничка, приносили 80% всього прибутку», — говорить він.</p>
      <p>Мережа переїхала в Дніпро і спробувала розвиватися, але нічого не виходило. «Всі найкращі місця вже зайняли конкуренти, наприклад, АТБ», — говорить Ігор Гугля.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/568/big/5214e399327536ed2467acd745740e0d.png?stamp=20191111102832&amp;q=85&amp;output=jpg&amp;bg=white"/>
        <figcaption>Закритий супермаркет Брусничка в Маріуполі (жовтень 2019 р.) / Фото: <a href="https://nv.ua/ukr/biz/consmarket/%D0%90%D1%80%D1%82%D0%B5%D0%BC%20%D0%98%D0%BB%D1%8C%D0%B8%D0%BD%20/%20%D0%9D%D0%92%20%D0%91%D0%B8%D0%B7%D0%BD%D0%B5%D1%81">Артем Ільїн / НВ Бізнес</a></figcaption>
      </figure>
      <p>Компанія боролася і наступні п’ять років робила все можливе для збереження і розвитку бізнесу, включно з додатковими інвестиціями в підтримку ліквідності, додає Євген Хворостянко. «Однак, наслідки втрати ключових активів на Донбасі виявилися критичними для бізнесу і не залишили вибору менеджменту Українського рітейлу, в результаті чого було прийнято рішення про вихід компанії з ринку», — уточнює він.</p>
      <h3>Тихе банкрутство і великі борги</h3>
      <p>Але, як вдалося з’ясувати НВ Бізнес, відхід з ринку торговельної мережі Ріната Ахметова може виявитися не надто простим і тихим.</p>
      <p>В середині жовтня <a href="http://reyestr.court.gov.ua/Review/84914231">Господарський суд Дніпропетровської області почав процедуру банкрутства компанії Український рітейл</a> за заявою її генерального директора. Загальна кредиторська заборгованість компанії становить 1,098 млрд грн, сказано в ухвалі суду. Банкам компанія винна близько 186 млн грн, співробітникам — 6,5 млн грн. Але найбільша заборгованість, в розмірі 652 млн грн у ритейлера перед постачальниками. «Для більшості мереж нормальним є борг перед постачальниками в розмірі 20−30 млн грн, якщо мова йде про заборгованість в 100 млн грн — це вже поганий сигнал. У цьому разі, сума просто величезна і перевищує 600 млн грн. Це свідчить про те, що у мережі величезні проблеми і найімовірніше, її очікує процедура банкрутства», — повідомив НВ Бізнес директор Української асоціації постачальників торговельних мереж Олексій Дорошенко.</p>
      <p>Активів компанії не вистачить, щоб розрахуватися з усіма боргами. Балансова вартість активів Українського рітейлу становить близько 223 млн грн, а розмір дебіторської заборгованості — близько 34 млн грн.</p>
      <p>«У них вже давно є проблеми з розрахунками з постачальниками. Я працюю через дистриб’ютора, але весь час доводиться нагадувати про себе, щоб отримати хоч частину оплати за поставлений товар. Найкраще працюють погрози звернутися до суду або силові органи. Створюється враження, що менеджери компанії отримують якийсь бонус за те, щоб збільшити відстрочення платежу», — розповів НВ Бізнес на умовах анонімності власник компанії — виробника соусів, який співпрацює з мережею Брусничка. За його словами, такі складності у торговельній мережі почалися ще в 2014—2015 рр.</p>
      <h3>Першим був Новинський</h3>
      <p>Брусничка — не перша мережа, яка закрилася після початку воєнних дій на сході країни. У 2015 році компанія Смарт-Холдинг Вадима Новинського вирішила закопати мережу Амстор і передати всі майданчики корпорації Fozzy Group (мережі Сільпо, Фора, Fozzy C&amp;C). Закриття мережі було частково пов’язане і з корпоративним конфліктом. У грудні 2014-го колишній партнер Новинського Вадим Вагоровський перевів магазини мережі, які розташовані на території, контрольованій терористами ОРДЛО, на нову юрособу — Преміумторг. Смарт-Холдинг втратив доступ до цих магазинів. Як і у випадку з Брусничкою, Смарт-Холдинг намагався відновити роботу 20-ти своїх супермаркетів. Цього не вдалося зробити і торгові центри стояли порожніми більше півроку. Лише в липні 2015 року був укладений договір з Fozzy Group, і замість Амстор почали відкриватися Сільпо.</p>
      <p>Місця, на яких раніше працювали магазини Брусничка, поступово забирають конкуренти. Наприклад, в деяких приміщеннях в Маріуполі відкриваються супермаркети місцевої мережі Щирий кум.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/569/big/a7d3cd7177fb5fe752972f94da03bbf1.png?stamp=20191111102934&amp;q=85&amp;output=jpg&amp;bg=white"/>
        <figcaption>У колишній "Брусничці" йде ремонт. Очікується, що тут буде магазин місцевої мережі "Щирий кум" / Фото: <a href="https://nv.ua/ukr/biz/consmarket/%D0%90%D1%80%D1%82%D0%B5%D0%BC%20%D0%98%D0%BB%D1%8C%D0%B8%D0%BD%20/%20%D0%9D%D0%92%20%D0%91%D0%B8%D0%B7%D0%BD%D0%B5%D1%81">Артем Ільїн / НВ Бізнес</a></figcaption>
      </figure>
      <p>«Конкуренція на ринку ритейлу дуже жорстка, а більшість найкращих місць на сході країни зайняло АТБ. Після втрати більшої частини свого бізнесу ні Брусничка, ні Амстор не змогли функціонувати», — говорить директор торгової мережі, що побажав залишитися неназваним. І додав, що для Ріната Ахметова Брусничка не є профільним активом, тому акціонер компанії міг прийняти рішення не підтримувати цей бізнес.</p>
      <p>Читайте також:<br/><a href="https://nv.ua/ukr/biz/economics/agrokompaniji-korupciya-i-privatizaciya-aktiviv-novini-ukrajini-50051006.html">&amp;nbspПродати і забути. Що уряд має намір робити з державними агрокомпаніями</a></p>
    </article>
  </body>
</html>