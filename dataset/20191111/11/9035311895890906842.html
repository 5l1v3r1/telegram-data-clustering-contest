<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/alibaba-dan-bekarlar-gunu-nde-30-milyar-dolarlik-rekor-amazon-un-3-aylik-cirosunu-1-gunde"/>
    <meta property="og:site_name" content="euronews"/>
    <meta property="article:published_time" content="2019-11-11T11:27:37+00:00"/>
    <meta property="og:title" content="Alibaba'dan Bekarlar Günü'nde 30 milyar dolarlık yeni satış rekoru"/>
    <meta property="og:description" content="Dünyanın en büyük perakende alışveriş sitelerinden Çinli e-ticaret devi Alibaba bu sene 11'incisi düzenlenen 11 Kasım Bekarlar Günü kampanyasında 30 milyar dolar satış barajını aşarak yeni bir rekor kırdı. Satışlar Çin satiyle devam ediyor ve cironun yükselmesi bekleniyor."/>
  </head>
  <body>
    <article>
      <h1>Alibaba'dan Bekarlar Günü'nde 30 milyar dolarlık yeni satış rekoru</h1>
      <address><time datetime="2019-11-11T11:27:37+00:00">11 Nov 2019, 11:27</time> by <a rel="author">Kerem Congar</a></address>
      <p>Dünyanın en büyük perakende alışveriş sitelerinden Çinli e-ticaret devi Alibaba bu sene 11'incisi düzenlenen Bekarlar Günü kampanyasında 30 milyar dolar satış barajını aşarak yeni bir rekor kırdı.</p>
      <p>Kampanya çerçevesinde satışları devam eden Alibaba grubu geçen sene 11 Kasım'da 24 saat içerisinde 30.8 milyar dolarlık ciro elde etmişti.</p>
      <p>Firma yaptığı açıklamada 1 dakika 8 saniye içerisinde 1 milyar dolar barajını aşarken, 1 saat gibi kısa bir süredeyse 14 milyar dolarlık satış yaptığını duyurdu. Alibaba'nın gece yarısı 12'ye kadar geçen senenin rekoru olan 30.8 milyar dolarlık satışı geçmesi bekleniyor.</p>
      <p><a href="https://tr.euronews.com/2018/09/27/turk-lirasinin-deger-kaybi-alibaba-nin-istahini-kabartti">Alibaba</a>'nın bu rakamlarla birlikte ABD'nin e-ticaret devi Amazon.com'un son çeyrekte yaptığı cironun yüzde 80'ini geçtiği belirtildi. Bekarlar Günü kapsamında <a href="https://tr.euronews.com/2016/10/13/cin-deki-milyarderlerin-sayisi-abd-yi-gecti">Alibaba</a>'nın Çin'deki en büyük rakibi olan Pekin merkezli e-ticaret devi JD.com ise 1 kasım'da başladığı kampanyada 25 milyar dolarlık satış rakamına ulaştı. Güney Kore merkezli 11thStreet ve Singapur'daki Qoo10 siteleri de yüksek satış rakamlarıyla Uzak Doğu'da dikkat çeken diğer e-ticaret siteleri oldu.</p>
      <figure>
        <img src="https://static.euronews.com/articles/stories/04/29/30/92/808x539_cmsv2_620f2631-dd8a-50c1-a57f-1abbc0e76623-4293092.jpg"/>
        <figcaption>AFP</figcaption>
      </figure>
      <h3>Jack Ma CEO'luk görevini Zhang'a devretti</h3>
      <p>Alibaba, bu seneki Bekarlar Günü festivali kapsamında 500 milyon kullanıcıya ulaşmayı hedefliyor. Bu, geçen yılki sayıdan 100 milyon kadar fazla. İlk kez 2009'da düzenlenen "alışveriş festivali" aynı zamanda Alibaba’nın kurucusu Jack Ma’nın şirketin yeni tepe yöneticisi (CEO) Daniel Zhang’a bırakmasının ardından gerçekleştirilen ilk Bekarlar Günü etkinliği olması bakımından da dikkat çekiyor.</p>
      <p>Bekarlar günü 1990’lı yıllarda Sevgililer Günü karşıtı bir hareket olarak doğdu. Tarih de yalnızlığı simgelemesi için dört adet 1 rakamdan oluşan 11/11 olarak belirlendi. 24 saat sürecek kampanya çerçevesinde ABD’li şarkıcı Taylor Swift ve Çinli pop yıldızı GEM gibi isimler de televizyonlarda canlı yayınlanan konserler verdi.</p>
      <ul>
        <li>
          <b>
            <a href="https://tr.euronews.com/2019/01/23/cinli-elektronik-ticaret-devi-alibaba-grubunun-yapay-zeka-otelinde-hizmet-robotlara-emanet">Çinli elektronik ticaret devi Alibaba grubunun yapay zeka otelinde hizmet robotlara emanet</a>
          </b>
        </li>
        <li>
          <b>
            <a href="https://tr.euronews.com/2019/01/23/calisma-dunyasinda-gelecegi-dair-en-cok-sorulan-soru-isimi-bir-robot-mu-alacak">Çalışma dünyasında geleceğe dair en çok sorulan soru: İşimi bir robot mu alacak?</a>
          </b>
        </li>
        <li>
          <a href="https://tr.euronews.com/2019/07/26/softbank-tan-100-milyar-dolarlik-yapay-zeka-yatirim-fonu-ar-ge-microsoft-apple-teknoloji">
            <b>Softbank'tan 100 milyar dolarlık yapay zeka yatırım fonu</b>
          </a>
        </li>
      </ul>
    </article>
  </body>
</html>