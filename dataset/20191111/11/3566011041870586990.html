<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546400.html/%D8%A7%D9%88%D8%B1%DA%98%D8%A7%D9%86%D8%B3-%D8%A7%D8%AC%D8%AA%D9%85%D8%A7%D8%B9%DB%8C-%D8%AD%D8%A7%D9%85%DB%8C-%D8%A2%D8%B3%DB%8C%D8%A8-%D8%AF%DB%8C%D8%AF%DA%AF%D8%A7%D9%86--%DA%A9%D8%A7%D9%87%D8%B4-%D8%B7%D9%84%D8%A7%D9%82-%D8%A8%D8%A7-%D9%85%D8%AF%D8%A7%D8%AE%D9%84%D9%87-%D8%A7%D9%88%D8%B1%DA%98%D8%A7%D9%86%D8%B3-----%D8%AF%D8%B1-%D9%87%D9%85%D8%AF%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:15:00+00:00"/>
    <meta property="og:title" content="اورژانس اجتماعی حامی آسیب دیدگان/ کاهش طلاق با مداخله اورژانس ۱۲۳ در همدان"/>
    <meta property="og:description" content="اورژانس اجتماعی شامل خط تماس ۱۲۳، مرکز مداخله در بحران، خدمات سیار، پایگاه خدمات اجتماعی در حاشیه شهر، مرکز نگهداری دختران و زنان آسیب دیده، خانه سلامت دختران، خانه امن و مرکز حمایتی آموزشی کودکان و خانواده است."/>
  </head>
  <body>
    <article>
      <h1>اورژانس اجتماعی حامی آسیب دیدگان/ کاهش طلاق با مداخله اورژانس ۱۲۳ در همدان</h1>
      <address>
        <time datetime="2019-11-11T11:15:00+00:00">11 Nov 2019, 11:15</time>
      </address>
      <p>اورژانس اجتماعی شامل خط تماس ۱۲۳، مرکز مداخله در بحران، خدمات سیار، پایگاه خدمات اجتماعی در حاشیه شهر، مرکز نگهداری دختران و زنان آسیب دیده، خانه سلامت دختران، خانه امن و مرکز حمایتی آموزشی کودکان و خانواده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31048">عصر همدان</a>؛ اورژانس اجتماعی با هدف اصلی کنترل و کاهش بحران‌های فردی، اجتماعی و خانوادگی به جامعه خدمات ارائه می  دهد البته هدف تخصصی این اورژانس ارتقای سطح دانش و آگاهی افراد آسیب دیده در مواجهه با آسیب‌های اجتماعی است.</p>
      <p>افرادی که مشمول خدمات اورژانس اجتماعی هستند شامل همسران آزار دیده، کودکان آزار دیده، پسران و دختران فراری از منزل، افرادی که اقدام به خودکشی کرده‌اند یا قصد خودکشی دارند، کودکان کار، زوجین متقاضی طلاق، افراد دارای اختلافات حاد خانوادگی و افرادی که دارای اختلال هویت جنسی هستند.</p>
      <p>از ویژگی‌های اورژانس اجتماعی به موقع بودن خدمات، دسترسی لازم و تخصصی بودن خدماتی است که به افراد آسیب دیده اجتماعی در سطح جامعه ارائه می‌شود.</p>
      <p>اورژانس اجتماعی شامل خط تماس ۱۲۳، مرکز مداخله در بحران، خدمات سیار، پایگاه خدمات اجتماعی در حاشیه شهر، مرکز نگهداری دختران و زنان آسیب دیده، خانه سلامت دختران، خانه امن و مرکز حمایتی آموزشی کودکان و خانواده است.</p>
      <p>
        <b>*کودک آزاری رتبه نخست پذیرش مرکز مداخله در بحران اورژانس اجتماعی همدان</b>
      </p>
      <p>رئیس بهزیستی شهرستان همدان در گفتگو با خبرنگار عصر همدان در خصوص اقدامات اورژانس اجتماعی همدان در سال جاری گفت: بخش مداخله در بحران اورژانس اجتماعی در ۶ ماهه امسال توانسته ۲۱۱ نفر را به ترتیب در کودک آزاری، همسر آزاری و بدسرپرستی پذیرش کند.</p>
      <p>رضا افشاری با بیان اینکه خط ۱۲۳ اورژانس اجتماعی در نیمه اول امسال یک هزار و ۷۶۲ بار زنگ خورده است افزود: اولویت‌های مسائلی که توسط این خط از سوی شهروندان مطرح شده همسر آزاری، اختلافات خانوادگی و زوجین متقاضی طلاق بوده است.</p>
      <p>وی در مورد خدمات سیار مرکز اورژانس اجتماعی همدان نیز خاطرنشان کرد: این خدمات توسط دو خوروی سیار و تیم کارشناسان و روانشناسان اجتماعی به ۳ هزار و ۶۰ نفر در زمینه کودک آزاری، اقدام به خودکشی و افراد بد سرپرست داده شده است.</p>
      <p>افشاری با بیان اینکه همدان دارای ۴ پایگاه خدمات اجتماعی در سطح شهر است بیان کرد: ۷ هزار و ۸۸۹ مورد خدمات گروهی، آموزشی، حرفه آموزی و … به افراد در معرض آسیب در این مناطق ارایه شده است.</p>
      <p>وی اضافه کرد: در این مدت ۲۸۰ مورد کاهش طلاق زوجین توسط مرکز مداخله در بحران اورژانس اجتماعی همدان انجام شده است.</p>
      <p>افزایش تماس با خط ۱۲۳ در مواجهه با بحران‌های اجتماعی نشان افزایش آگاهی در جامعه است</p>
      <p>کارشناس ارشد اورژانس اجتماعی شهرستان همدان با بیان اینکه اورژانس اجتماعی با هدف کنترل و کاهش آسیب های اجتماعی به جامعه خدمات می‌دهد اظهار کرد: مهمترین بخش اورژانس اجتماعی ارتباط گیری با کارشناسان خط ۱۲۳ است.</p>
      <p>فاطمه بهنامجو با بیان اینکه خوشبختانه مردم در مواجهه با کودک آزاری و همسرآزاری با این خط بیشتر از گذشته تماس می گیرند افزود: این تماس‌ها نشان می‌دهد که مردم نسبت به خدمات اورژانس اجتماعی نسبت به گذشته آگاهتر شده‌اند.</p>
      <p>وی ادامه داد: این خط در جهت خدمات سریع در مواجهه با آسیب‌های اجتماعی در سطح جامعه یک خط رایگان و در دسترس است که توسط کارشناسان و متخصصان اجتماعی به مردم خدمات می‌دهد.</p>
      <p>بهنامجو در خصوص اینکه چرا در سال‌های اخیر گزارشات کودک آزاری بیشتر به این خط داده می شود نیز خاطرنشان کرد: از نظر جامعه شناختی در هر جامعه‌ای که معضلات و مشکلاتی همچون فقر، بیکاری و  مشکلات اقتصادی و فرهنگی نمود بیشتری دارد به طبع  طبیعی است که خشونت افزایش می‌یابد.</p>
      <p>وی اضافه کرد: البته در جامعه‌ای که فقدان مهارت ارتباطی موثر نیز وجود داشته باشد خشونت که منجر به کودک آزاری یا همسرآزاری می شود بیشتر می شود.</p>
      <p>این کارشناس ارشد اورژانس اجتماعی با بیان اینکه آمار کودک آزاری و یا همسرآزاری نسبت به گذشته بیشتر نشده بلکه حساسیت جامعه و حس مسوولیت مردم نسبت به این معضل اجتماعی بیشتر شده است گفت:  سریع اطلاع دادن مردم در مواجهه با هر خشونتی نشان از آشنایی بیشتر آنها با خط ۱۲۳ و افزایش اعتماد مردم به اورژانس اجتماعی را نشان می‌دهد.</p>
      <p>در پایان امیدواریم اورژانس اجتماعی با انجام مداخلات روانی و اجتماعی موثر در زمان بحران قبل از مداخلات قضایی و حقوقی بتواند منجر به حس اعتماد و امنیت در مردم در مواجهه با آسیب‌های اجتماعی در سطح جامعه شود.</p>
      <p>انتهای پیام/</p>
      <p> </p>
    </article>
  </body>
</html>