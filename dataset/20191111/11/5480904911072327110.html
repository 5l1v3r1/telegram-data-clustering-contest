<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/festival-svobody-v-nedeli-obsadi-takrka-cele-centrum-prahy/1819665?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T11:37:00+00:00"/>
    <meta property="og:title" content="Festival svobody v neděli obsadí takřka celé centrum Prahy"/>
    <meta property="og:description" content="Praha - Festival svobody připomene v neděli 30. výročí sametové revoluce takřka v celém centru Prahy, od Albertova přes Výtoň a náplavky po Národní třídu a Jungmannovo a Václavské náměstí. Uskuteční se pochody, přednášky, koncerty a řada výstav pod širým nebem. Část akcí bude mít multimediální formu, například vzpomínky účastníků pochodu studentů z Albertova budou znít z desítek megafonů, stejně tak na Výtoni zazní komunikace tehdejších bezpečnostních složek."/>
  </head>
  <body>
    <article>
      <h1>Festival svobody v neděli obsadí takřka celé centrum Prahy</h1>
      <address><time datetime="2019-11-11T11:37:00+00:00">11 Nov 2019, 11:37</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Festival svobody připomene v neděli 30. výročí sametové revoluce takřka v celém centru Prahy, od Albertova přes Výtoň a náplavky po Národní třídu a Jungmannovo a Václavské náměstí. Uskuteční se pochody, přednášky, koncerty a řada výstav pod širým nebem. Část akcí bude mít multimediální formu, například vzpomínky účastníků pochodu studentů z Albertova budou znít z desítek megafonů, stejně tak na Výtoni zazní komunikace tehdejších bezpečnostních složek.</p>
      <p>Připraveno je několik promítání na budovy včetně instalace Milana Caise Noční hlídač, kterou autor v minulosti představil na chladicích věžích temelínské elektrárny. Červené oči se objeví na křídlech Národního muzea. Scénář programu dnes pořadatelé Festivalu svobody představili novinářům spolu s primátorem Zdeňkem Hřibem (Piráti).</p>
      <figure>
        <img src="https://i3.cn.cz/3/1573482552_14-17-listopad-akce.png"/>
      </figure>
      <p>"Jsem rád, že je tu řada iniciativ, které jsme mohli podpořit," uvedl Hřib. Na organizaci se podle něj podílí řada mladých lidí, což svědčí o tom, že fandí demokratickým hodnotám. Protože připomínky budou rozsáhlé, chystá Praha podle primátora na neděli dopravní omezení a bezpečnostní opatření, která představí na samostatné tiskové konferenci.</p>
      <p>V centru Prahy se letos propojí několik akcí. Studenty organizovaný Svobodný listopad na Albertově, Koncert pro budoucnost, který obsáhne celý prostor Václavského náměstí, Korzo Národní se protáhne z Národní třídy na Jungmannovo náměstí. Večer oslavy završí předávání Cen Paměti národa. Slavnost, na které budou ceněny osobnosti z Česka, Maďarska, Slovenska, Polska a Německa, doprovodí projekce na domy na Národní třídě. První promítání tam začne po 17:11 po odeznění zvonů, které mají ve stejný čas znít po celém Česku. K akci se přidala většina rozhlasových stanic tím, že ve stejný čas pustí píseň Modlitba pro Martu.</p>
      <p>I letos 17. listopad v Praze doprovodí satirický průvod masek Sametové posvícení, připomene ho jako Mezinárodní den studentstva. </p>
      <h3>Seznam vybraných akcí s termíny a dopravními omezeními </h3>
      <ul>
        <li>Koncert pro budoucnost | Václavské náměstí | 16:30-22:00 | Uzavření horní části Václavského náměstí, ulic Opletalovy, Ve Smečkách a Krakovská od 12:00 do</li>
        <li>Korzo Národní | Národní třída | 10:00-22:00 | Celodenní uzavírka Národní včetně vjezdů z okolních ulic, pro tramvaje od 5:00</li>
        <li>Svobodný listopad | Albertov | 12:00-20:00 | Od 7:00 do půlnoci uzavřeny Studničkova, Votočkova, Hlavova, Albertov</li>
        <li>Sametový průvod/Přines květinu | Albertov, Na Slupi, Přemyslova, okruh Vyšehradem, Vratislavova, Vnislavova, Výtoň, náplavka Rašínovo nábřeží, Masarykovo nábřeží | 14:30-17:00 | Přerušení dopravy a odklony v trase průvodu</li>
        <li>Průvod Sametové posvícení | Kampa, Maltézské náměstí, Karlův most, Smetanovo nábřeží, Národní třída, Na Perštýně, Jilská, Staroměstské náměstí, Celetná, Hybernská - Kampus Hybernská | 14:00 zahájení, 14:30-18:00 | Doprava operativně řízena policií</li>
      </ul>
      <p>Zdroj:Festival svobody</p>
    </article>
  </body>
</html>