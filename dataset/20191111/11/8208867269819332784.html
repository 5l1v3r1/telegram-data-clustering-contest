<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/prodotti/2019/11/11/news/_limiti_di_credito_diversi_per_uomini_e_donne_accuse_di_sessimo_contro_apple_card-240838647/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T11:39:00+00:00"/>
    <meta property="og:title" content="&quot;Limiti di credito diversi per uomini e donne&quot;, accuse di sessimo contro Apple Card"/>
    <meta property="og:description" content="Il caso su Twitter, dove gli utenti hanno segnalato che Goldman Sachs assegna un limite di spesa più alto agli uomini. Tra loro anche Steve Wozniak. E"/>
  </head>
  <body>
    <article>
      <h1>"Limiti di credito diversi per uomini e donne", accuse di sessimo contro Apple Card</h1>
      <h2>Il caso su Twitter, dove gli utenti hanno segnalato che Goldman Sachs assegna un limite di spesa più alto agli uomini. Tra loro anche Steve Wozniak. E il dipartimento per i servizi finanziari Usa apre un'indagine</h2>
      <address>
        <time datetime="2019-11-11T11:39:00+00:00">11 Nov 2019, 11:39</time>
      </address>
      <p>Apple Card deve fare i conti con le accuse di sessimo. Il dipartimento per i servizi finanziari (Dfs) dello stato di New York ha aperto un'indagine per accertare se la carta di credito <a href="https://www.repubblica.it/tecnologia/prodotti/2019/08/06/news/negli_usa_arriva_la_apple_card_ma_non_per_tutti-232968394/">lanciata da Cupertino</a> ad agosto ed erogata da Goldman Sachs offra davvero differenti limiti di credito per uomini e donne, discriminando tra sessi. "Qualsiasi discriminazione, intenzionale o meno, viola la legge di New York", ha spiegato il Dfs dopo aver contattato la banca di investimenti.</p>
      <figure>
        <iframe data-src="https://twitter.com/stevewoz/status/1193422616016519168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'indagine è scattata dopo le segnalazioni degli utenti che hanno riscontrato una differenza di credito che sembra penalizzare le donne. Tra i primi a segnalarlo l'imprenditore e programmatore danese <b>David Heinemeier Hansson</b>, che ha denunciato un limite sull'uso della Apple Card 20 volte superiore a quello di sua moglie, nonostante quest'ultima abbia una valutazione migliore in materia di solvibilità.  "Apple Card - ha twittato Hansson - è un servizio sessista. Non importa quale sia l'intento dei rappresentanti di Apple, importa l'algoritmo in cui hanno riposto la loro completa fiducia. E quello che fa è discriminare".</p>
      <figure>
        <iframe data-src="https://twitter.com/dhh/status/1193666736500772864?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'accusa è diretta insomma all'algoritmo che stabilisce il tetto della carta. A Hansson ha fatto subito eco <a href="https://www.repubblica.it/protagonisti/Steve_Wozniak"><b>Steve Wozniak</b></a>, <a href="https://www.repubblica.it/tecnologia/2016/04/01/news/apple_steve_wozniak_a_reddit_con_jobs_non_abbiamo_iniziato_in_un_garage_-136699324/">cofondatore di Apple</a> insieme a <b><a href="https://www.repubblica.it/argomenti/Steve_Jobs">Steve Jobs</a></b>, ha twittato che a lui e alla consorte è capitata la stessa cosa, pur non avendo conti o asset separati. "Entrambi - spiega "Woz" nel tweet - abbiamo lo stesso limite su tutte le nostre carte di credito, compresa la nostra AmEx Centurion. Ma sulla Apple Card io ho un limite 10 volte maggiore di mia moglie".<br/><br/>"La legge proibisce discriminazioni ai datti di categorie specifiche o individui. Sappiamo che la questione legata alle diverse modalità di trattamento nel processo decisionale degli algoritmi si estende ad altre aree dei servizi finanziari", ha dichiarato <b>Linda Lacewell</b>, sovrintendente del Dfs.<br/><br/>In una email Goldman ha replicato che i richiedenti del servizio sono sottoposti a valutazione indipendente, in base a reddito e affidabilità creditizia, tenendo conto del rating relativo a credito e debito personale. Per questo è possibile che i membri di una stessa famiglia abbiano limiti differenti. La banca ribadisce: "Non abbiamo mai preso, e non prenderemo mai, decisioni basate su fattori come il genere".</p>
    </article>
  </body>
</html>