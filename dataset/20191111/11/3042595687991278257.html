<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/vil-ikke-revurdere-riving/71805489"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T11:10:26+00:00"/>
    <meta property="og:title" content="Vil ikke revurdere riving"/>
    <meta property="og:description" content="Fylkesmann Valgerd Svarstad Haugland ba regjeringen revurdere riving av Y-blokka, men kommunalminister Monica Mæland (H) avviser."/>
  </head>
  <body>
    <article>
      <h1>Vil ikke revurdere riving</h1>
      <h2>Fylkesmann Valgerd Svarstad Haugland ba regjeringen revurdere riving av Y-blokka, men kommunalminister Monica Mæland (H) avviser.</h2>
      <address><time datetime="2019-11-11T11:10:26+00:00">11 Nov 2019, 11:10</time> by <a rel="author">NTB</a></address>
      <p>Kommunalminister Monica Mæland (H) mener det ikke er kommet noen nye momenter som tilsier en ny vurdering av riving av Y-blokka, slik Fylkesmannen ber om.</p>
      <p>– Jeg er glad for at Fylkesmannen bekrefter at rivevedtaket er gyldig og at vi nå kan gå videre i arbeidet med å bygge et åpent, trygt og grønt regjeringskvartal som vi alle kan være stolte av, sier Mæland.</p>
      <p>Fylkesmannen har slått fast at rivingsvedtaket er lovlig, men har bedt regjeringen vurdere saken på nytt.</p>
      <p>– Jeg vil understreke at det ikke foreligger nye momenter i denne saken nå som skulle tilsi en fornyet vurdering. Så sent om i juni sluttet et stort flertall på Stortinget seg til regjeringens beslutninger. Sikkerheten og ønske om å skape et grønt og tilgjengelig nytt regjeringskvartal har veid tungt når beslutningen om utformingen av det nye regjeringskvartalet ble tatt.</p>
      <p>
        <b>Tidligere i dag kom meldingen om at fylkesmann Valgerd Svarstad Haugland hadde kommet fram til at riving av Y-blokka er i samsvar med statlig arealplan, og at Fylkesmannen ikke har hjemmel til å ta klagene til følge, men hun legger til:</b>
      </p>
      <p>
        <i>«Til tross for at det nå foreligger et juridisk endelig vedtak som tillater riving, vil fylkesmannen sterkt beklage om man nå går videre med en rask og uopprettelig gjennomføring av vedtaket uten at departementet/ regjeringen foretar en ny vurdering av de tunge innvendingene som er kommet mot rivingen.»</i>
      </p>
      <p>Fortidsminneforeningen, Norske arkitekters landsforbund og Oslo arkitektforening hadde klaget på Oslo kommunes vedtak som tillater riving av blokka.</p>
      <p>
        <b>Det samme hadde International Council on Monuments and Sites, som er rådgiver for UNESCO.</b>
      </p>
      <p>Rivingen av Y-blokka har skapt stort engasjement.</p>
      <p>Det karakteristiske bygget i regjeringskvartalet inneholder flere verker av Pablo Picasso. Det mest kjente er «Fiskerne», som er en integrert del av fasaden.</p>
      <p>Det er bestemt at verket skal tas vare på og bli en del av det nye regjeringskvartalet, selv om resten av bygget blir revet.</p>
    </article>
  </body>
</html>