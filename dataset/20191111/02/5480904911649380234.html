<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-v-plzni-otevre-pripad-rozsahlych-pojistnych-podvodu/1819495?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T02:53:00+00:00"/>
    <meta property="og:title" content="Soud v Plzni otevře případ rozsáhlých pojistných podvodů"/>
    <meta property="og:description" content="Plzeň - Krajský soud v Plzni začne dnes projednávat případ rozsáhlých pojistných podvodů. Zpovídá se z nich devítičlenná organizovaná skupina lidí. Jsou v ní pojišťovací agenti i dva lékaři ze severních Čech. Za smyšlené úrazy a na základě falešných lékařských zpráv skupina podle spisu inkasovala během pěti let neoprávněně od několika pojišťoven desítky milionů korun, včetně provizí dosáhla žalovaná částka 55,8 milionu korun."/>
  </head>
  <body>
    <article>
      <h1>Soud v Plzni otevře případ rozsáhlých pojistných podvodů</h1>
      <address><time datetime="2019-11-11T02:53:00+00:00">11 Nov 2019, 02:53</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Krajský soud v Plzni začne dnes projednávat případ rozsáhlých pojistných podvodů. Zpovídá se z nich devítičlenná organizovaná skupina lidí. Jsou v ní pojišťovací agenti i dva lékaři ze severních Čech. Za smyšlené úrazy a na základě falešných lékařských zpráv skupina podle spisu inkasovala během pěti let neoprávněně od několika pojišťoven desítky milionů korun, včetně provizí dosáhla žalovaná částka 55,8 milionu korun.</p>
      <p>Státní zástupce viní obžalované z pojistného podvodu, přijetí úplatku, podplácení padělání a vystavení nepravdivé lékařské zprávy, posudku a nálezu. Některým z nich hrozí až dvanáctileté vězení.</p>
      <p>Případ se u soudu potáhne dlouho, jen dnešní čtení obžaloby zabere zřejmě několik hodin, neboť obžaloba má přes 300 stránek. Celý spis má už nyní tisíce stran.</p>
      <p>Makléři jsou podezřelí, že uzavírali za klienty pojistné smlouvy u několika pojišťoven a čerpali za to provizi za sjednání pojištění. Na základě nepravdivých lékařských zpráv o smyšlených úrazech páteře, kolen, kotníků, ramen, zad a podobně pak čerpali pojistné plnění od několika pojišťovacích ústavů za jeden úraz. Samotným pojistitelům připadl jen malý podíl z vyplacené pojistky.</p>
    </article>
  </body>
</html>