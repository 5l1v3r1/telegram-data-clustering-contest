<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/gorog-oszlopot-allit-andy-sirjara-timi/186329"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-11T02:00:00+00:00"/>
    <meta property="og:title" content="Görög oszlopot állít Andy sírjára Timi"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Görög oszlopot állít Andy sírjára Timi</mark>
      </h1>
      <address><time datetime="2019-11-11T02:00:00+00:00">11 Nov 2019, 02:00</time> by <a rel="author">kbv</a></address>
      <p>
        <b>Összeomlása után pszichológus segítségét kéri Vajna Tímea. Az özvegy menedékévé vált a temető és benne szerelme síremléke. Csak itt érzi jól magát, férje közelében. </b>
        <b>Összeomlása után pszichológus segítségét kéri Vajna Tímea. Az özvegy menedékévé vált a temető és benne szerelme síremléke. Csak itt érzi jól magát, férje közelében.</b>
      </p>
      <p>Nem, hogy az idő múlásával enyhülne a fájdalma, napról napra mélyül Vajna Timi gyásza. Andy Vajna özvegye kedden a Mokka élő adásában omlott össze, ahonnan egyből a Fiumei úti sírkertbe, kedvese síremlékéhez rohant, hogy kicsit képes legyen megnyugodni.</p>
      <figure>
        <img src="http://media.borsonline.hu/cikk/20/191901/gallery-picture/645w/2020160_andy-vajna-09-cz1.jpg"/>
        <figcaption>Méltó módon emlékszik meg az özvegye Andy Vajnáról © Czerkl Gábor</figcaption>
      </figure>
      <p>Úgy tűnik, Timi Andy tárgyai, és most már az örök nyughelyéül szolgáló föld mellett érzi egyedül jól és biztonságban magát. Egyetlen dolog tartja benne az erőt: méltó síremléket állítson férjének és szerelmének, Andynek.</p>
      <figure>
        <img src="http://media.borsonline.hu/cikk/20/191901/gallery-picture/645w/2020156_andy-vajna-sirja-csk-41.jpg"/>
        <figcaption>Halottak napján az oroszlán már a filmmogul sírján volt © Csányi Kriszta</figcaption>
      </figure>
      <p>A nyughely egy részét halottak napjára fejezték be. Most már a csupasz föld helyett egy fekvő oroszlán is őrzi Andy örök álmát. Mint megtudtuk, a teljes síremlék decemberre készül el, egy 3,5 méter magas oszlop is díszíti majd.</p>
      <figure>
        <img src="http://media.borsonline.hu/cikk/20/191901/gallery-picture/645w/2020166_bors-11.jpg"/>
        <figcaption>Brazíliai ubatuba gránitból faragja ki a kőszobrász a 3,5 méter magas görög oszlopot. A síremléket ötméteres gránit filmszalag, üvegtáblák, Andy aláírása, és egy szivartartó is díszíti majd</figcaption>
      </figure>
      <p>Az oszlopot egyetlen négyzetes brazíliai ubatuba gránit hasábból faragják ki, görög stílusban. Timi az oszlopokra filmszalagszerűen feltekert bronz díszt is rendelt, benne ablakszerű festett üvegtáblákkal, rajtuk egy-egy jelenettel Andy Vajna filmjeiből.</p>
      <p>A síremléket több hónap munkájával Pap Lajos kőszobrász készíti el Timi tervei alapján, mintegy tízmillió forintból.</p>
      <figure>
        <img src="http://media.borsonline.hu/cikk/20/191901/gallery-picture/645w/2020158_screenshot-20191105-192513-instagram1.jpg"/>
        <figcaption>Pap Lajos kőszobrász dolgozik a síremléken © Instagram</figcaption>
      </figure>
      <p>– Andy Vajna a Fiumei úti Nemzeti Pantheonban fekszik, mellette Demján Sándor sírja található. Azt is én készítettem, azt látta meg Timi, utána keresett fel egy kedves kis vázlattal a filmszalag- és az oroszlánmotívummal – válaszolta a Bors érdeklődésére Pap Lajos, aki hosszan elbeszélgetett Timivel, hogy valóban a filmmogul életét szimbolizálja síremléke, amiről sok érdekességet is elárult lapunknak.</p>
      <p>Az alvó oroszlán például nem a Metro Goldwyn Mayer üvöltő oroszlánjának megpihent mása, mint azt sokan hitték. Egészen mást szimbolizál a síron.</p>
      <p>– Tímea ötlete volt, férje ugyanis az oroszlán jegyében született, és szerinte Vajna egyébként is olyan „oroszlános” volt. Egy nyugvó, de erős, aprólékosan kidolgozott oroszlánt készítettem, ami azt mutatja, ez az életút már lezárult – mondta a kőszobrász, aki nemrég állt neki a kőoszlopnak, amit kézzel farag ki több hét alatt.</p>
      <p>– 3,5 méter magas lesz, onnan omlik majd le róla az 5 méter hosszú filmszalag fémből. Lesz benne három darab háromdimenziós festett üveg kép is: egy jellegzetes Vajna, egy részlet a Terminátorból és egy a Rambóból.</p>
      <p>A síron ezeken kívül van még egy saját kezű aláírása, és mivel a szivarozás is az ő jellemzője volt az életében, egy szivarhamutartó és benne egy elaludt szivar is lesz az emlékművön – sorolta a szakember, hozzátéve: soknak tűnhet a díszítés, ám szerinte az éppolyan gazdag lesz, mint Vajna életműve.</p>
      <p>Pap azt is elárulta, Timi maga rendelte, maga is rendezi a síremléket, aminek végösszegéről egy percig sem vitatkozott, minden részletet elfogadott és kifizetett.</p>
      <figure>
        <img src="http://media.borsonline.hu/cikk/20/191901/gallery-picture/645w/2020162_vajna-timea-14-bs1.jpg"/>
        <figcaption>Szakember segítségét kérte lelki gondjaira Vajna Tímea © Bánkúti Sándor</figcaption>
      </figure>
      <blockquote><b>Pszichológushoz fordul</b> <br/>Kérdés, hogy a tökéletes síremlék elég lesz-e Timinek ahhoz, hogy háborgó lelke megnyugodjék? A jelek egyelőre nem erre utalnak. Timi közösségi oldalán azt írta, nem bír egyedül megbirkózni a gyásszal, így közel egy évvel szerelme elvesztése után lépéseket tesz a lelke nyugalma érdekében.<br/>– Megfogadom sokak tanácsát és szakemberhez fordulok, mert egyedül nem tudom feldolgozni Andy elvesztését – írta követőinek Timi, aki még ennél is nagyobb lépésre szánta el magát. Már csomagol, elhagyja közös otthonukat és jövőre Amerikába költözik, hogy ott ápolja férje szellemi hagyatékát, és egy alapítványt is szeretne létrehozni nehéz sorsú gyerekek javára. A gyász a testét is megviselte, a Tények Plusz adásában azt mesélte, mellében gennyedző ciszta alakult ki közvetlenül a férje halála után, a temetésre is úgy ment, hogy melltartóját ki kellett tömnie vattával, ugyanis szivárgott melléből a genny.</blockquote>
    </article>
  </body>
</html>