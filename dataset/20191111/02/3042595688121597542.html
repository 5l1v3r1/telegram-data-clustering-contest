<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/jages-av-politiet/71803883"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T02:09:31+00:00"/>
    <meta property="og:title" content="Jages av politiet"/>
    <meta property="og:description" content="Folk danser og feirer i gatene etter at Evo Morales varsler at han går av som president i Bolivia. I natt hevder den avgåtte presidenten at han blir jaktet på av politiet."/>
  </head>
  <body>
    <article>
      <h1>Jages av politiet</h1>
      <h2>Folk danser og feirer i gatene etter at Evo Morales varsler at han går av som president i Bolivia. I natt hevder den avgåtte presidenten at han blir jaktet på av politiet.</h2>
      <address><time datetime="2019-11-11T02:09:31+00:00">11 Nov 2019, 02:09</time> by <a rel="author">Vegard Kristiansen Kvaale</a></address>
      <p>NEW YORK (Dagbladet): Presset vokste og vokste både fra politiet, militæret og demonstrantene. Søndag varslet til slutt Evo Morales (60) at han trekker seg som president i Bolivia. Det skjer etter at gjenvalget hans 20. oktober utløste anklager om valgfusk og voldelige demonstrasjoner.</p>
      <p>Da landets militærsjef, general Williams Kaliman, gikk på TV og ba Morales om å trekke seg, så han ikke lenger noen annen utvei.</p>
      <p>
        <b>- Jeg sender mitt avskjedsbrev til parlamentet i Bolivia. Jeg ber dere om å slutte å angripe brødre og søstre, slutt å brenne og angripe, sa Morales.</b>
      </p>
      <h3>- Ulovlig arrest</h3>
      <p>Søndag kveld lokal tid sier Morales at en politibetjent har blitt instruert til å arrestere ham.</p>
      <p>
        <b>– En politibetjent har offentlig sagt at han har blitt instruert til å utføre en ulovlig arrest mot meg, skriver Morales på Twitter søndag og la til at «voldelige grupper» har angrepet huset hans, melder NTB.</b>
      </p>
      <p>– De ansvarlige for kuppet bryter rettsprinsippene, skriver han videre.</p>
      <p>Noen minutter senere skriver opposisjonsleder Luis Fernando Camacho på Twitter at det er utstedt en arrestordre på Morales og at politi og militæret leter etter ham.</p>
      <p>Ifølge politigeneral Yuri Calderón stemmer ikke Morales og Camacho sine anklager. Han kaller det «falske nyheter» og sier det ikke er blitt utstedt en arrestordre på den avgåtte presidenten, skriver nyhetsbyrået AP.</p>
      <h3>Ut i gatene</h3>
      <p>Allerede før Morales var ferdig med uttalelsen sin, begynte folk å tute med bilene sine i La Paz og andre byer. Folk strømmet ut i gatene for å feire. De viftet med det bolivianske flagget og fyrte av fyrverkeri, skriver <a href="https://apnews.com/e4e1977c3e48426f927ce900d2818b4f">AP</a>.</p>
      <p>
        <b>- Vi feirer at Bolivia er fritt, sier en demonstrant nær presidentpalasset.</b>
      </p>
      <p>Store folkemengder samlet seg i sentrum av hovedstaden. Folk omfavnet hverandre og gråt av glede. Noen demonstranter tente på kister foran presidentpalasset for å symbolisere døden over Morales-regimet.</p>
      <p>- Dette er ikke Cube eller Venezuela. Dette er Bolivia, og Bolivia er respektert, ropte folkemengdene, ifølge AP.</p>
      <figure>
        <img src="https://dbstatic.no/71803911.jpg?imageId=71803911&amp;width=1024&amp;height=615"/>
        <figcaption><b>FEIRER:</b> Folk feirer at Evo Morales har gått av som president i Bolivia. Foto: DANIEL WALKER / AFP Vis mer</figcaption>
      </figure>
      <h3>Uklar etterfølger</h3>
      <p>Søndag sa internasjonale observatører fra Organisasjonen for Amerikanske Stater at valgresultatet fra 20. oktober må annulleres fordi de hadde funnet «klare manipulasjoner» av resultatet, melder <a href="https://www.bbc.com/news/world-latin-america-50370013">BBC</a>.</p>
      <p>Morales sa seg enig i funnene og varslet først at han ønsket å gjennomføre et nyvalg. Men militæret, politiet og andre politikere presset ham til å trekke seg.</p>
      <p>
        <b>Det er ikke klart hvem som vil etterfølge Morales. Både visepresident Alvaro Garcia Linera og senatspresident Adriana Salvatierra har også trukket seg.</b>
      </p>
      <p>Protestene mot Morales blusset opp allerede valgnatta. Av uforklarlige årsaker ble opptellingen stanset i 24 timer. Da resultatet endelig ble klart, hadde Morales så vidt vunnet med en margin på 10 prosentpoeng som han trengte for å bli utropt til vinner allerede i første valgomgang.</p>
      <figure>
        <img src="https://dbstatic.no/71803914.jpg?imageId=71803914&amp;width=1024&amp;height=615"/>
        <figcaption><b>FEIRER:</b> Folk og politi i Santa Cruz feirer at Evo Morales har gått av som president i Bolivia. Foto: DANIEL WALKER / AFP Vis mer</figcaption>
      </figure>
      <p>Minst tre personer har dødd i sammenstøtene. Deler av politiet slo seg også sammen med demonstrantene.</p>
      <h3>Arrestasjoner og anklager</h3>
      <p>Morales satt ved makta i 13 år og ni måneder, og er dermed landets lengstsittende president. Han var også den første fra Bolivias urbefolkning til å bli president.</p>
      <p>
        <b>Samtidig ble det også kjent at politiet har pågrepet og siktet 37 myndighetspersoner mistenkt for å ha deltatt i valgfusk. Blant dem er sjefen for Bolivias valgkommisjon, Maria Eugenia Choque.</b>
      </p>
      <figure>
        <img src="https://dbstatic.no/71803918.jpg?imageId=71803918&amp;width=1024&amp;height=615"/>
        <figcaption><b>GLADE:</b> Folk jublet da Evo Morales varslet at han vil gå av. Foto: REUTERS/Luisa Gonzalez Vis mer</figcaption>
      </figure>
      <p>Mexicos utenriksminister Marcelo Ebrard skriver på <a href="https://twitter.com/m_ebrard/status/1193673565830180865">Twitter</a> at 20 politikere har søkt tilflukt på Mexicos ambassade i La Paz søndag. De har også gitt Morales tilbud om asyl.</p>
      <p>- Mexico vil fastholde sin posisjon for demokrati og institusjoner. Nei til statskupp, skriver Ebrard om det han beskriver som en «pågående militær operasjon»</p>
      <h3>- Statskupp</h3>
      <p>Også statslederne i Argentina og Venezuela beskriver situasjone som et statskupp.</p>
      <p>
        <b>– Et statskupp fant sted i Bolivia som et resultat av felles aksjoner fra voldelige sivile, selvutnevnte politifolk og hærens passivitet, skriver Argentinas president, Alberto Fernández, på <a href="https://twitter.com/alferdez/status/1193665906649501702">Twitter</a>.</b>
      </p>
      <p>I en uttalelse på <a href="https://twitter.com/NicolasMaduro/status/1193649274090864643">Twitter</a> uttrykker Venezuelas Nicolás Maduro støtte til Morales og det bolivianske folk som han mener er offer for rasisme.</p>
      <p>– Vi fordømmer kategorisk kuppet mot vår bror, presidenten, skriver Maduro.</p>
      <p>Selv varslet Morales sin avgang fra provinsen Chapare hvor han begynte karrieren som fagforeningsleder. I talen varslet han, ifølge AP, at han kommer til å returnere til Chapare.</p>
      <p>- Jeg returnerer til folket mitt, som aldri forlot meg. Kampen fortsetter, sier Morales.</p>
    </article>
  </body>
</html>