<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/740831"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T02:00:00+00:00"/>
    <meta property="og:title" content="ฟินขั้นสุด &quot;ซีไอเอ็กซ์&quot; ปลูกต้นรักในหัวใจแฟนไทย"/>
    <meta property="og:description" content="ชวนแฟนๆฟินสุดๆกับบรรยากาศงาน “ซีไอเอ็กซ์ เพรส โชว์เคส อิน แบงคอก” บอกเลยปลื้มและอมยิ้มแน่นอน"/>
  </head>
  <body>
    <article>
      <h1>ฟินขั้นสุด "ซีไอเอ็กซ์" ปลูกต้นรักในหัวใจแฟนไทย</h1>
      <address>
        <time datetime="2019-11-11T02:00:00+00:00">11 Nov 2019, 02:00</time>
      </address>
      <p>
        <b>ชวนแฟนๆฟินสุดๆกับบรรยากาศงาน “ซีไอเอ็กซ์ เพรส โชว์เคส อิน แบงคอก” บอกเลยปลื้มและอมยิ้มแน่นอน</b>
      </p>
      <p>ถือเป็นบอยแบนด์หน้าใหม่ที่โดดเด่นและมีความสามารถมากๆสำหรับ <b>“ซีไอเอ็กซ์” (CIX) </b>ห้าหนุ่มสุดหล่อ ได้แก่ <b>บีเอ็กซ์ (BX), ซึงฮุน (SEUNG HUN), ยงฮี (YONG HEE), แพจินยอง (BAE JIN YOUNG) </b>และ <b>ฮยอนซอก (HYUN SUK) </b>ที่ล่าสุดได้ตอบรับคำเชิญของผู้จัดชื่อดัง บริษัท โฟร์ วัน วัน เอ็นเตอร์เทนเม้นท์ จำกัด ที่บินลัดฟ้ามาปลูกต้นรักในใจเหล่าฟิกซ์ชาวไทย (FIX หรือออกเสียงตามภาษาเกาหลีว่า พิกซึ ชื่อเรียกกลุ่มแฟนคลับอย่างเป็นทางการ) ในงาน <b><i>“</i><i>ซีไอเอ็กซ์ </i><i>&lt;</i><i>เฮลโหล</i><i>, </i><i>สเตรนเจอร์</i><i>&gt; </i><i>เพรส โชว์เคส อิน แบงคอก</i><i>” </i><i>(CIX Press Showcase in Bangkok),&gt;</i> </b>กิจกรรมแฟนไซน์เต็มรูปแบบและเพรสโชว์เคสที่เผยให้เห็นเสน่ห์ของพวกเขาทุกมุม</p>
      <figure>
        <img src="https://www.dailynews.co.th/admin/upload/20191109/news_jbxDLCJaPd182127_533.jpg?v=20191111182?v=8946"/>
      </figure>
      <p>สำหรับบรรยากาศในงานเป็นไปอย่างอบอุ่น เมื่อห้าหนุ่มซีไอเอ็กซ์ ปรากฏตัวในชุดโทนสีฟ้าขาวสุดเท่ในเพลง ‘What You Wanted’ โชว์เสียงร้องและท่าเต้นเซ็กซี่ขยี้หัวใจ จัดเต็มเพอร์ฟอร์แมนซ์ทรงพลังกันตั้งแต่เพลงแรก แล้วจึงปรากฏตัวอีกครั้งพร้อมทักทายด้วยภาษาไทยว่า <i>"</i><i>สวัสดีครับพวกเรา </i><i>CIX </i><i>ครับ</i><i>” </i>ตามด้วยการแนะนำตัวทีละคนแถมด้วยประโยคอ้อนๆจากหนุ่มจินยองกับซึงฮุนว่า <i>“</i><i>คิดถึงครับ รักนะจุ๊บๆ</i><i>” </i>แค่ช่วงแนะนำตัวก็เรียกเสียงกรี๊ดได้อย่างถล่มทลายแล้ว</p>
      <figure>
        <img src="https://www.dailynews.co.th/admin/upload/20191109/news_GlACAEyHpW182126_533.jpg?v=20191111182?v=1471"/>
      </figure>
      <p>งานนี้เมื่อถามถึงความรู้สึกของการมาประเทศไทยครั้งแรกของหนุ่มๆ โดยพวกเขาเผยว่าเป็นครั้งแรกที่มาประเทศไทยในฐานะซีไอเอ็กซ์ ไม่คาดคิดมาก่อนว่าจะได้รับความรักมากถึงขนาดนี้ พอรู้ว่าบัตรขายหมดก็ดีใจมากเลย เหล่าฟิกซ์ไทยจึงส่งเสียงต้อนรับอันร้อนแรงอีกครั้งโดยทั้ง 5 คน ต่างโบกมือเล่นกับแฟนๆไปด้วย เมื่อถามว่าใครเคยมาประเทศไทยครั้งแรก หนุ่มฮยอนซอกน้องเล็กอาสาตอบว่า ทุกคนในวงเพิ่งเคยมาไทยเป็นครั้งแรกยกเว้นพี่จินยองผู้เคยมาประเทศไทยแล้วทั้งหมด 6 ครั้ง รวมครั้งนี้ด้วย ซึ่งจินยองยังระบุด้วยว่าทุกครั้งที่มาก็ฮอตมากส่วนความประทับใจที่มีต่อประเทศไทย จินยองประทับใจในเสียงหัวเราะของดีเจนุ้ยที่แตกต่างชวนจดจำ พร้อมหัวเราะเลียนแบบดีเจนุ้ยได้อย่างเหมือนเป๊ะ ไม่เพียงเท่านี้ยังสอนเพื่อนร่วมวงให้หัวเราะแบบดีเจนุ้ย ทำเอาแฟนคลับหัวเราะไปกับความน่ารักน่าเอ็นดูนี้อย่างมาก</p>
      <figure>
        <img src="https://www.dailynews.co.th/admin/upload/20191109/news_mSPrwQfhaa182126_533.jpg?v=20191111182?v=2088"/>
      </figure>
      <p>ขณะที่ช่วงสุดท้ายเหล่าฟิกซ์ชาวไทยได้ทำโปรเจ็กต์คลิปวิดีโอเรื่องราวการเดินทางของทั้ง 5 หนุ่ม จนมาถึงวันที่ประสบความสำเร็จในฐานะวง CIX <i>“</i><i>พวกเราจะคอยมอบความรักให้เมล็ดพันธุ์เหล่านี้เติบโตขึ้น และจะอยู่เคียงข้างคุณจนกลายเป็นผืนป่าใหญ่ให้พวกเราได้พักพิง และขอให้เชื่อมั่นว่าเราจะเป็นพลังสำหรับ </i><i>CIX </i><i>เสมอ ไม่ว่าเมื่อไหร่ ไม่ว่า </i><i>CIX </i><i>จะอยู่ที่ไหน </i><i>FIX </i><i>ชาวไทยก็จะส่งพลังและกำลังใจไปที่นั่น จากคนแปลกหน้าที่เฝ้ามอง </i><i>CIX </i><i>มาตั้งแต่จุดเริ่มต้น”</i> เมื่อหนุ่มๆหันหลังกลับมามองแฟนคลับก็ได้พบกับป้ายกระดาษที่ระบุข้อความว่า <i>“ตั้งแต่วันนี้ไป เราไม่ใช่คนแปลกหน้ากันแล้วนะ” </i>ตามมาด้วยเค้กสุดน่ารักทำเอาหนุ่มๆประทับใจเอ่ยขอบคุณฟิกซ์ไทยและสัญญาว่าจะเป็นซีไอเอ็กซ์ที่คอยตอบแทนทุกคนเสมอไป</p>
      <figure>
        <img src="https://www.dailynews.co.th/admin/upload/20191109/news_XijdnlBlJt182125_533.jpg?v=20191111182?v=7954"/>
      </figure>
      <p> </p>
    </article>
  </body>
</html>