<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/health/story-do-you-know-people-suffering-from-insomnia-have-higher-risk-of-heart-attack-2842989.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T02:37:43+00:00"/>
    <meta property="og:title" content="नींद कम लेने वाले लोग हो जाएं सतर्क, बन सकते हैं इस बड़ी बीमारी के शिकार"/>
    <meta property="og:description" content="अगर आपको भी नींद नहीं आने की बीमारी है तो सावधान हो जाइए, क्योंकि आपको हृदयाघात और स्ट्रोक (मस्तिष्काघात) का ज्यादा खतरा हो सकता है। एक हालिया शोध में यह खुलासा किया गया है। वैज्ञानिकों ने पांच लाख..."/>
  </head>
  <body>
    <article>
      <h1>नींद कम लेने वाले लोग हो जाएं सतर्क, बन सकते हैं इस बड़ी बीमारी के शिकार</h1>
      <address><time datetime="2019-11-11T02:37:43+00:00">11 Nov 2019, 02:37</time> by <a rel="author">एजेंसी,लंदन</a></address>
      <p>अगर आपको भी नींद नहीं आने की बीमारी है तो सावधान हो जाइए, क्योंकि आपको हृदयाघात और स्ट्रोक (मस्तिष्काघात) का ज्यादा खतरा हो सकता है। एक हालिया शोध में यह खुलासा किया गया है। वैज्ञानिकों ने पांच लाख लोगों पर अध्ययन किया। इसमें पाया कि नींद नहीं आने की बीमारी से पीड़ित लोगों में हृदयाघात और स्ट्रोक का खतरा अन्य लोगों की तुलना में 20 फीसदी ज्यादा था।</p>
      <p><b>शारीरिक प्रणालियों में हो जाता है बदलाव:</b> चीन में किए शोध से पूर्व के उन शोधों को बल मिलता है, जिनमें नींद की कमी और खराब स्वास्थ्य के बीच संबंधों को स्थापित किया गया है। शोधकर्ताओं के अनुसार, हर तीन में से एक व्यक्ति नींद न आने की बीमारी से पीड़ित है और उसकी शारीरिक कार्यप्रणालियों में बदलाव हो जाता है।</p>
      <p>
        <b>बिहेवेरियल थेरेपी से हो सकता है इलाज-</b>
      </p>
      <p>बीजिंग यूनिवर्सिटी के प्रमुख शोधकर्ता ली ने कहा, इस शोध से सुझाव मिलता है कि अगर हम नींद न आने की बीमारी से पीड़ित लोगों का इलाज बिहेवेरियल थेरेपी से करें तो हृदयाघात और अन्य बीमारियों की संख्या में कमी ला सकते हैं। यूनिवर्सिटी ऑफ कोलेराडो के एक शोध के अनुसार जो लोग दिन में सिर्फ पांच घंटे सोते हैं उनमें हृदयाघात का खतरा 52 फीसदी तक ज्यादा होता है।<br/> <br/><b>ऐसे किया गया शोध-</b><br/> विशेषज्ञों का मानना है कि नींद की कमी से रक्तचाप में बढ़ोतरी होती है और यह चयापचय को भी बाधित करता है। इन दोनों ही कारणों से हृदय संबंधी बीमारयां होती हैं। चीनी शोधकर्ताओं ने पांच लाख लोगों की दस सालों तक निगरानी की। इन सभी प्रतिभागियों की औसत उम्र 51 साल थी और इनमें दिल की बीमारियों का कोई इतिहास नहीं था।</p>
    </article>
  </body>
</html>