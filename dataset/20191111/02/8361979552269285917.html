<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/vishche-kerivnictvo-boliviji-pishlo-u-vidstavku-vidaniy-order-na-aresht-moralesa-novini-svitu-50052722.html"/>
    <meta property="og:site_name" content="НВ"/>
    <meta property="article:published_time" content="2019-11-11T02:25:00+00:00"/>
    <meta property="og:title" content="Усе вище керівництво Болівії пішло у відставку, виданий ордер на арешт Моралеса"/>
    <meta property="og:description" content="Усе вище керівництво Болівії пішло у відставку, керівництво країною взяла на себе другий заступник голови сенату Жанін Аньєс."/>
  </head>
  <body>
    <article>
      <h1>Усе вище керівництво Болівії пішло у відставку, виданий ордер на арешт Моралеса</h1>
      <h2>Усе вище керівництво Болівії пішло у відставку, керівництво країною взяла на себе другий заступник голови сенату Жанін Аньєс.</h2>
      <address>
        <time datetime="2019-11-11T02:25:00+00:00">11 Nov 2019, 02:25</time>
      </address>
      <p>Як повідомляє <a href="https://www.dw.com/ru/%D0%B2%D1%81%D0%B5-%D0%B2%D1%8B%D1%81%D1%88%D0%B5%D0%B5-%D1%80%D1%83%D0%BA%D0%BE%D0%B2%D0%BE%D0%B4%D1%81%D1%82%D0%B2%D0%BE-%D0%B1%D0%BE%D0%BB%D0%B8%D0%B2%D0%B8%D0%B8-%D1%83%D1%88%D0%BB%D0%BE-%D0%B2-%D0%BE%D1%82%D1%81%D1%82%D0%B0%D0%B2%D0%BA%D1%83/a-51195630">DW</a>, слідом за президентом Болівії Ево Моралесом, свої пости покинули віце-президент Альваро Гарсіа-Лінера, голови обох палат парламенту країни, а також ряд міністрів, їх заступників і губернаторів.</p>
      <p>Читайте також:<br/><a href="https://nv.ua/ukr/world/countries/prezident-boliviji-evo-morales-yde-u-vidstavku-novini-svitu-50052709.html">&amp;nbspНа тлі протестів. Президент Болівії Ево Моралес подав у відставку</a></p>
      <p>Також повідомляється, що поліція заарештувала голову Вищого виборчого суду (виборчої комісії) Болівії Марію Еухеніо Чоке і її заступника Антоніо Костаса. Їх підозрюють у причетності до порушень, вчинених під час президентських виборів 20 жовтня.</p>
      <p>Опозиціонер Луїс Фернандо Камачо заявив, що військові і поліція Болівії отримали ордер на арешт експрезидента Моралеса.</p>
      <p>«Підтверджено! Ордер на арешт Ево Моралеса! Поліція і військові шукають його в Чапаре, де він сховався. Військові позбавили його президентського літака, і він сховався в Чапаре», — написав він у Twitter.</p>
      <p>Після відставки керівництва, другому заступнику голови сенату Болівії Жанін Аньєс належить провести надзвичайну сесію парламенту, на якій будуть офіційно прийняті відставки президента Ево Моралеса і віце-президента Альваро Гарсії-Лінери, а також голів обох палат парламенту.</p>
      <p>Крім того, вона повинна буде узгодити і визначити дату проведення президентських і парламентських виборів.</p>
      <p>Після першого туру виборів в цьому році, опозиційний кандидат і експрезидент Болівії Карлос Меса заявив, що не визнає перемогу Моралеса в першому турі. В результаті Моралес оголосив режим надзвичайного стану і звинуватив опозицію в спробі організувати державний переворот.</p>
      <p>Протести в Болівії почалися наприкінці жовтня після президентських виборів. Вищий виборчий суд Болівії, що виконує функції виборчої комісії, оголосив, що після підрахунку 99,9% голосів Ево Моралес перемагає в першому турі президентських виборів.</p>
      <p>В Євросоюзі заявили про необхідність провести другий тур, щоб відновити довіру і забезпечити дотримання демократичного вибору. Із закликами провести другий тур також виступили США і країни Латинської Америки.</p>
      <p>Моралес заявив, що за протестами стоять «незадоволені праві сили», які користуються міжнародною підтримкою.</p>
      <p>8 листопада до протестів приєдналися поліцейські в декількох містах країни.</p>
      <p>До теперішнього моменту жертвами зіткнень і заворушень стали щонайменше три людини, постраждали майже 400 людей.</p>
    </article>
  </body>
</html>