<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741004"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T02:01:00+00:00"/>
    <meta property="og:title" content="กรมศุลฯนัดขนส่งเคลียร์ปมประมูล รถยึดจอดทิ้งกว่า4พันคัน"/>
    <meta property="og:description" content="กรมศุล นัดกรมขนส่ง เคลียร์ปมประมูลรถยึดจอดทิ้งกว่า 4 พันคัน หลังเปิดประมูลไม่ได้ตั้งแต่ปี 60 เพราะขนส่งห่วงเป็นรถจดประกอบ"/>
  </head>
  <body>
    <article>
      <h1>กรมศุลฯนัดขนส่งเคลียร์ปมประมูล รถยึดจอดทิ้งกว่า4พันคัน</h1>
      <address>
        <time datetime="2019-11-11T02:01:00+00:00">11 Nov 2019, 02:01</time>
      </address>
      <p>
        <b>กรมศุล นัดกรมขนส่ง เคลียร์ปมประมูลรถยึดจอดทิ้งกว่า 4 พันคัน หลังเปิดประมูลไม่ได้ตั้งแต่ปี 60 เพราะขนส่งห่วงเป็นรถจดประกอบ</b>
      </p>
      <p>นายกฤษฎา จีนะวิจารณะ อธิบดีกรมศุลกากร เปิดเผยว่า ในอีก 1-2 สัปดาห์ข้างหน้าจะมีการนัดหารือกับนายจิรุตม์ วิศาลจิตร อธิบดีกรมการขนส่งทางบก เพื่อหาแนวทางการแก้ปัญหาการเปิดประมูลขายทอดตลาดรถยนต์และรถจักรยานยนต์ของกลางของกรมศุลกากร หลังจากที่ผ่านมาไม่ได้มีการเปิดประมูลมาตั้งแต่ปี 60 จนทำให้ปัจจุบันมีรถยนต์ที่จับกุมและจอดทิ้งไว้มากกว่า 4,000 คัน โดยหากสามารถหาข้อสรุปได้ก็จะเร่งนำทยอยออกประมูลในปีงบ 63 โดยทันที<br/><br/>ทั้งนี้ ที่ผ่านมากรมไม่ได้เปิดประมูลรถยนต์มาร่วม 2 ปี เนื่องจากการประมูลเกิดปัญหาว่ารถบางคันที่ถูกประมูลไปไม่สามารถนำไปจดทะเบียนกับกรมการขนส่งทางบกได้ เนื่องจากกรมการขนส่งฯมองว่ารถดังกล่าวอาจเป็นรถจดประกอบ หรือมีการนำเข้ามาแบบไม่ถูกต้อง และอาศัยช่องทางการประมูลในการทำรถให้ถูกกฎหมาย เช่น ผู้นำเข้าอาจจะถอดอะไหล่บางชิ้นส่วนออกมาเพื่อไม่ให้รถใช้การได้ จึงทำให้ไม่มีคู่แข่งในการประมูล<br/><br/>“ขณะนี้เริ่มมีรถของกลางค้างเพิ่มมากขึ้นเรื่อยๆ ซึ่งหากเก็บไว้นานก็จะไม่ดีทำให้รถยนต์ของกลางอาจเสื่อมสภาพ กรมฯจึงต้องเร่งหารือกับกรมการขนส่งทางบก ให้ได้ข้อยุติ และมาตรวจสอบรถว่ามีคันไหนที่สามารถนำออกประมูลได้ คันไหนออกมาประมูลขายทอดตลาดไม่ได้ อาจจะนำมาประมูลเพื่อใช้สำหรับการส่งออก หรือแยกนำขายเป็นอะไหล่แทน รวมถึงนำไปบริจาคเพื่อใช้งานต่อไป ซึ่งหากได้ข้อสรุป ก็น่าจะนำออกประมูลได้ในปีนี้หลายรอบ  ทำให้ปีงบประมาณ 63 กรมฯมีรายได้จากการประมูลรถช่วยให้จัดเก็บรายได้ได้ตามเป้าหมาย”</p>
      <figure>
        <img src="https://www.dailynews.co.th/admin/upload/20191111/news_GqxssLkUiF021440_533.jpg?v=20191111104?v=9721"/>
      </figure>
    </article>
  </body>
</html>