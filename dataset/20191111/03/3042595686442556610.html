<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/snovaer-pa-ostlandet-vaer-forberedt-pa-kokaos/71803966"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T03:32:58+00:00"/>
    <meta property="og:title" content="Snøvær på Østlandet: Vær forberedt på køkaos"/>
    <meta property="og:description" content="Det snør tett på Østlandet mandag morgen, og politiet melder om flere trafikkuhell. En kvinne ble påkjørt av en minibuss som skled ned en bakke mens hun gikk tur."/>
  </head>
  <body>
    <article>
      <h1>Snøvær på Østlandet: Vær forberedt på køkaos</h1>
      <h2>Det snør tett på Østlandet mandag morgen, og politiet melder om flere trafikkuhell. En kvinne ble påkjørt av en minibuss som skled ned en bakke mens hun gikk tur.</h2>
      <address><time datetime="2019-11-11T03:32:58+00:00">11 Nov 2019, 03:32</time> by <a rel="author">Marte Klausen</a></address>
      <p>
        <i>Snøvær eller trøbbel der du er? Tips oss eller send bilder til </i>
        <i><a href="mailto:2400@db.no">2400@db.no</a>!</i>
      </p>
      <p>Snøen har skapt mye kaos i trafikken på Østlandet mandag morgen:</p>
      <p>I morgentimene ble blant annet en kvinne påkjørt av en minibuss på Sand i Ullensaker.</p>
      <p>- Kjøretøyet sto stille i en bakke, men begynte så å skli bakover, og traff da kvinnen som gikk oppover bakken. Detaljer har jeg ikke fått svar på, men patruljen tar avhør av vitner på stedet, sier operasjonsleder Kari Monsen i Øst politidistrikt.</p>
      <p>Hendelsen skjedde i et boligområde, og ble meldt av politiet kort tid etter klokka åtte mandag morgen.</p>
      <p><b>Kvinnen - som gikk på tur med hunden sin - skal ha havnet under bussen.</b><br/><br/>- Det vi vet er at hun, da vi tok imot meldingen, var bevisst. Nå er hun fraktet bort med ambulanse, og vi vet ikke noe mer om helsetilstanden, sier Monsen.</p>
      <figure>
        <img src="https://dbstatic.no/71804551.jpg?imageId=71804551&amp;width=1024&amp;height=615"/>
        <figcaption><b>SKLED:</b> Minibussen skled ned en bakke og kjørte på kvinnen som var på tur med hunden sin. Foto: Martin Benedikt Sjue Vis mer</figcaption>
      </figure>
      <p>Hun vet ikke hvor langt minibussen har sklidd, men sier hun ikke har opplysninger om andre skader på folk eller gjenstander.</p>
      <h3>Travel morgen</h3>
      <h3>Monsen legger ikke skjul på at det har vært en hektisk morgen.</h3>
      <p>- Det er ikke å stikke under en stol at trafikkhendelser og trafikkulykker har dominert på morgenen her, sier hun.</p>
      <figure>
        <img src="https://dbstatic.no/71804578.jpg?imageId=71804578&amp;width=1024&amp;height=615"/>
        <figcaption><b>KAOS:</b> Snø skaper kaos på E18 ved Vækerø inn mot Oslo mandag morgen. Brøytemannskaper har problemer med å holde motorveien fri for snø. Foto: Lise Åserud / NTB Scanpix Vis mer</figcaption>
      </figure>
      <p>Operasjonsleder Erik Gunnerød i Sørøst politidistrikt bekrefter overfor Dagbladet at det er en del trafikkuhell i forbindelse med snøkaoset mandag morgen.</p>
      <p>
        <b>- Akkurat nå har vi tre forhold som er aktive, men det er ikke personskade på noen av dem. Det er snakk om biler som har kjørt ut i grøfta eller snurret rundt, forklarer han, og oppfordrer bilister til å ta seg god tid på morgningen når rushet er i ferd med å ta seg opp.</b>
      </p>
      <p>- Kjør etter vær og kjøreforhold, og pass på at man har på vinterdekk, understreker han.</p>
      <figure>
        <img src="https://dbstatic.no/71804253.jpg?imageId=71804253&amp;width=1024&amp;height=615"/>
        <figcaption><b>NEDSNØDD:</b> Vegtrafikksentralen på Østlandet melder om at det er nedsnødd enkelte steder. Foto: Nyhetstips.no Vis mer</figcaption>
      </figure>
      <p>Gjennom natta og i morgentimene har det vært flere biler på Østlandet som har kjørt av veien som følge av det tette snøværet.</p>
      <p>En <a href="https://twitter.com/politietsorost/status/1193761173692440580">traktor veltet</a> i forbindelse med snømåking på Notodden, skriver politiet i Sør-Øst på Twitter. Fører er lettere skadd og kjørt til legevakta.</p>
      <p>I Sørum <a href="https://www.dagbladet.no/studio/nyhetsstudio/5?post=21650">veltet en buss med tre personer</a> i om bord på Haldenvegen, melder Øst politidistrikt like før klokka 8. Alle er nå ute av bussen, og det er bare meldt om lettere personskader.</p>
      <figure>
        <iframe data-src="https://twitter.com/politietost/status/1193785612538695680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En person er også lettere skadd etter å ha kjørt av veien og inn i et tre i Nes kommune i Akershus.</p>
      <h3>Saktegående trafikk</h3>
      <p>For tiden er det lange køer og saktegående trafikk inn mot Oslo fra Gardermoen. Sjekk at du har gode dekk, unngå de kjente strekningene for kø, og vær tålmodig, oppfordrer politiet på Twitter.</p>
      <p>Flere vogntog som står fast i snøen på Østlandet fører til redusert fremkommelighet på E6. Flere <a href="https://www.dagbladet.no/studio/nyhetsstudio/5?post=21653">vogntog står fast</a> og kommer seg ikke fram uten hjelp, melder politiet i Oslo.</p>
      <p>- Vi har hatt to hendelser her, det er en bil som har sklidd av veien og kjørt inn i et gjerde i Drammen, der er det glatt på stedet. Og så er det en bil som har kjørt ut av veien ved Stokke, sier operasjonsleder Anne Meyer i Sørøst politidistrikt til NTB klokka 5.10.</p>
      <p>Bilen som skled av veien traff en annen bil.</p>
      <figure>
        <img src="https://dbstatic.no/71804757.jpg?imageId=71804757&amp;width=1024&amp;height=615"/>
        <figcaption><b>KØ:</b> Ved Skedsmo, nordover mot Gardermoen, står trafikken bom stille i morgenrushet på mandag. Foto: Bjørn Langsem / Dagbladet Vis mer</figcaption>
      </figure>
      <h3>Kaospotensial</h3>
      <p>Snøværet har i natt beveget seg nordøstover fra Agder, og ved midnatt begynte det å snø i Oslo. <a href="https://twitter.com/Meteorologene/status/1193478482170466304">Meteorologisk institutt sendte søndag ut gult farevarsel</a> for både Agder, Telemark, Vestfold, Østfold, Oslo, Akershus og Buskerud. Ikke minst ble det sendt ut gult farevarsel og beskjed til bilister om å kjøre forsiktig.</p>
      <p>Farevarselet som ble utstedt gjelder ennå for alle fylkene, unntatt Agder, til mandag klokken 14. Det er ventet opp mot 12 centimeter snø fram til da.</p>
      <p>- Det er først utover natten som hovedtyngden av nedbøren kommer. Det er ikke store mengder egentlig, vi snakker om ti centimeter, men når hovedtyngden kommer på morgenen så bør man beregne ekstra tid på å komme seg på jobb, sa statsmeteorolog Bente Wahl til <a href="https://www.aftenposten.no/norge/i/6je0vO/her-kommer-snoeen-igjen-ikke-kjoer-med-sommerdekk-i-dag">Aftenposten</a>.</p>
      <h3>Varsler kø bak brøytebiler</h3>
      <p>- Det snør tett i området vårt i morgentimene. Dette medfører at veiene må brøytes. Dette gjøres i lavere hastighet enn fartsgrensen på stedet. Som en følge av dette, vil det bli kø også på uvante plasser. Beregn god tid til transport og kjøring og kjør etter forholdene, melder <a href="https://twitter.com/VTSost/status/1193745917926617088">Vegtrafikksentralen</a> på Østlandet mandag morgen.</p>
      <figure>
        <img src="https://dbstatic.no/71804221.jpg?imageId=71804221&amp;width=1024&amp;height=615"/>
        <figcaption><b>SNØKAOS:</b> Det har vært flere utforkjøringer i morgentimene, og politiet advarer om mye kø. Foto: Nyhetstips.no Vis mer</figcaption>
      </figure>
      <p>Trafikkoperatør Hans Are Dahl ved Vegtrafikksentralen på Østlandet sier i 6.30-tiden at det foreløpig går sakte på veiene.</p>
      <p>
        <b>- Det virker som om folk tar det pent i snøværet. Man må kjøre etter forholdene. Har man sommerdekk nå er det best å la bilen stå i garasjen, sier Dahl.</b>
      </p>
      <figure>
        <iframe data-src="https://twitter.com/VTSost/status/1193745917926617088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Enkelte steder har det snødd såpass tett at veien er nedsnødd igjen mellom 5 og 10 minutter etter at brøytebilen har vært der. Det kan likevel hende at forholdene blir bedre ut over morgenen når vi får mer trafikk, og saltet som er strødd på veiene får bedre arbeidsvilkår, sier han.</p>
      <p>Også Oslo lufthavn melder om mye snø mandag morgen.</p>
      <p>- Det vil bli noen forsinkelser mens rullebanene brøytes, og litt ventetid for avising av fly. Vi ber alle passasjerer om å møte opp til vanlig tid og følge informasjonen fra sitt flyselskap, skriver Avinor på <a href="https://twitter.com/Oslolufthavn/status/1193769974218838017">Twitter</a>.</p>
    </article>
  </body>
</html>