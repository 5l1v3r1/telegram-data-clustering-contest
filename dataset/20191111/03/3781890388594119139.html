<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741037"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T03:54:00+00:00"/>
    <meta property="og:title" content="แค่4นาทีเต็ม!ททท.เปิดผลวันแรก '100เดียวเที่ยวทั่วไทย'"/>
    <meta property="og:description" content="วันแรก100เดียวเที่ยวทั่วไทย คนลงทะเบียนเต็มตั้งแต่ 6.04 น. เลือกซื้อสินค้าท่องเที่ยว โดยเปิดให้ลงทะเบียนได้ทันที 40,000 คน แล้วให้รอต่อคิวเลือกซื้อ"/>
  </head>
  <body>
    <article>
      <h1>แค่4นาทีเต็ม!ททท.เปิดผลวันแรก '100เดียวเที่ยวทั่วไทย'</h1>
      <address>
        <time datetime="2019-11-11T03:54:00+00:00">11 Nov 2019, 03:54</time>
      </address>
      <p>
        <b>วันแรก100เดียวเที่ยวทั่วไทย คนลงทะเบียนเต็มตั้งแต่ 6.04 น. เลือกซื้อสินค้าท่องเที่ยว โดยเปิดให้ลงทะเบียนได้ทันที 40,000 คน แล้วให้รอต่อคิวเลือกซื้อ</b>
      </p>
      <p>เมื่อวันที่ 11 พ.ย. นายยุทธศักดิ์ สุภสร ผู้ว่าการการท่องเที่ยวแห่งประเทศไทย(ททท.) เปิดเผยถึงการเปิดให้ลงทะเบียนร่วมโครงการ 100เดียว เที่ยวทั่วไทย เป็นวันแรกผ่านทาง www.100 เดียวเที่ยวทั่วไทย.com ว่า ตั้งแต่ช่วงเวลา 06.00 น. ที่ททท.เริ่มเปิดให้ประชาชนที่สนใจเข้าร่วมโครงการมาลงมะเบียนผ่านเว็บไซต์ พบว่า เพียงแค่เวลา 4 นาที หรือ ในเวลา 06.04 น. ก็มีผู้มาเข้ามาลงทะเบียนเต็ม 40,000 คน โดยผู้ที่ลงทะเบียนและได้คิวเรียบร้อย ระบบจะจัดให้เข้าไปซื้อสินค้าท่องเที่ยวเป็นชุดๆ โดยให้เข้าได้ชุดละ 1,000 คน และจะขายให้คนกลุ่มนี้จนครบ 10,000 รายการที่เปิดขายในแต่ละวัน </p>
      <figure>
        <img src="https://www.dailynews.co.th/admin/upload/20191111/news_rMfbmJNZrV110503_533.jpg?v=20191111134?v=5518"/>
      </figure>
      <p>ทั้งนี้ จากการรายงาน พบว่า ผู้ที่เข้ามาในเว็บไซต์นี้ ในแต่ละวันระบบจะจัดสรรให้คนลงทะเบียนเพื่อเข้าคิวซื้อของขวัญไว้ 40,000 รายการ โดยในวันที่ 11 พ.ย.นั้นมีคนลงทะเบียนเต็ม ตั้งแต่ 4 นาทีแรก จากนั้น ระบบลงทะเบียนตัดคนเข้าลงทะเบียนไม่ได้ออกไป ส่วนคนที่ลงทะเบียนได้คิวเรียบร้อย ระบบจะจัดให้เข้าไปซื้อสินค้าท่องเที่ยวเป็นชุดๆ โดยให้เข้าได้ชุดละ 1,000 คน เช่น ชุดแรกสั่งซื้อของไปแล้ว 450 รายการ สถิติการซื้อของ กลุ่มคนชุดแรก อันดับ 1 ตั๋วเครื่องบิน อันดับ 2 โรงแรม อันดับ 3 อาหาร <br/>อันดับ 4 สปา อันดับ 5 กิจกรรม อันดับ 6 รถเช่า และอันดับ 7 แพ็คเกจทัวร์</p>
    </article>
  </body>
</html>