<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/prezident-iranu-zayaviv-pro-viyavlennya-bagatogo-naftovogo-rodovischa-329165_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T03:49:00+00:00"/>
    <meta property="og:title" content="Президент Ірану заявив про виявлення багатого нафтового родовища"/>
    <meta property="og:description" content="Нове родовище збільшує іранські нафтові запаси на третину."/>
  </head>
  <body>
    <article>
      <h1>Президент Ірану заявив про виявлення багатого нафтового родовища</h1>
      <h2>Нове родовище збільшує іранські нафтові запаси на третину.</h2>
      <address>
        <time datetime="2019-11-11T03:49:00+00:00">11 Nov 2019, 03:49</time>
      </address>
      <p>На південно-заході Ірану відкрито нове <a href="https://dt.ua/WORLD/nafta-podorozhchala-pislya-vibuhiv-na-iranskomu-tankeri-325997_.html"><b>нафтове родовище</b></a> – президент країни Хасан Роухані оголосив про це 10 листопада, виступаючи перед іранцями у місті Йєзд, назвавши нововідкрите родовище "величезним", повідомляє <a href="https://www.presstv.com/Detail/2019/11/10/610840/Iran-Hassan-Rouhani-oil">Press TV</a>.</p>
      <p>"Сьогодні ми оголошуємо США, що ми багата країна і, незважаючи на вашу ворожнечу та тиранічні санкції, робочим та інженерам іранської нафтової галузі вдалося відкрити це величезне родовище нафти", – сказав він.</p>
      <p>Роухани оприлюднив деякі подробиці нової знахідки – так, родовище розкинулося на 2400 квадратних кілометрів у багатій нафтою іранської провінції Хозестан. Згідно з попередньою оцінкою нафтових покладів, вони оцінюються у 53 мільярди барелів – це означає, що загальний іранський запас нафти збільшиться приблизно на третину.</p>
      <p>Нагадаємо, на світанку 14 вересня споряджені вибухівкою бойові дрони атакували <a href="https://dt.ua/ECONOMICS/ataka-droniv-saudivska-araviya-vdvichi-skorotila-vidobutok-nafti-323626_.html"><b>найбільший нафтопереробний завод компанії Saudi Aramco</b></a> в Абкайку та нафтове родовище в Хурайсіе. Відповідальність за атаку взяли на себе єменські бойовики-хусити.</p>
      <p>Після атаки добове виробництво нафти-сирцю у Саудівській Аравії скоротилося майже вдвічі – на 5,7 млн барелів на добу. Це 5% світових поставок нафти. Загалом на Саудівську Аравію припадає 10% усього світового нафтовидобутку, при цьому через НПЗ в Абкайку проходить 7% світових поставок нафти.</p>
      <p>США та <b><a href="https://dt.ua/WORLD/saudivska-araviya-oficiyno-zvinuvatila-iran-u-napadi-na-naftovi-zavodi-323973_.html">Саудівська Аравія поклали відповідальність за атаки на Іран</a></b>, який підтримує хуситів. Міністерство фінансів Сполучених Штатів <b><a href="https://dt.ua/WORLD/ssha-rozshirili-sankciyniy-spisok-schodo-iranu-cherez-terorizm-322584_.html">включило до санкційних списків</a></b> 16 іранських компаній, дев'ять фізичних осіб і шість нафтових танкерів.</p>
      <p>Докладніше про атаки дронів на ключові об'єкти нафтової індустрії Саудівської Аравії читайте в статті Миколи Замікули "<a href="https://dt.ua/international/ataka-droniv-i-primarni-pogrozi-323895_.html"><b>Атака дронів і примарні погрози</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5wcmVzc3R2LmlyLw==">Press TV</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>