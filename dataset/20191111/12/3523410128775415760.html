<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639399/%D8%A7%D8%B3%D8%AF-%D8%A2%D9%85%D8%B1%DB%8C%DA%A9%D8%A7-%D9%87%D9%85%D9%88%D8%A7%D8%B1%D9%87-%D8%AF%D8%B1-%D9%BE%DB%8C-%D8%BA%D8%A7%D8%B1%D8%AA-%DA%A9%D8%B4%D9%88%D8%B1%D9%87%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T12:19:00+00:00"/>
    <meta property="og:title" content="اسد: آمریکا همواره در پی غارت کشورهاست"/>
    <meta property="og:description" content="رئیس‌جمهور سوریه با اعلام اینکه اتهام استفاده از تسلیحات شیمیایی در حد ادعاست، از اتهام‌زنندگان خواست برای اثبات آن دلایل خود را ارائه کنند."/>
  </head>
  <body>
    <article>
      <h1>
        <a href="https://www.bultannews.com/fa/news/639399/%D8%A7%D8%B3%D8%AF-%D8%A2%D9%85%D8%B1%DB%8C%DA%A9%D8%A7-%D9%87%D9%85%D9%88%D8%A7%D8%B1%D9%87-%D8%AF%D8%B1-%D9%BE%DB%8C-%D8%BA%D8%A7%D8%B1%D8%AA-%DA%A9%D8%B4%D9%88%D8%B1%D9%87%D8%A7%D8%B3%D8%AA">اسد: آمریکا همواره در پی غارت کشورهاست</a>
      </h1>
      <h2>رئیس‌جمهور سوریه با اعلام اینکه اتهام استفاده از تسلیحات شیمیایی در حد ادعاست، از اتهام‌زنندگان خواست برای اثبات آن دلایل خود را ارائه کنند.</h2>
      <address><time datetime="2019-11-11T12:19:00+00:00">11 Nov 2019, 12:19</time> by <a rel="author">بولتن نیوز | bultannews.com</a></address>
      <p>به نقل از خبرگزاری سانا، بشار اسد، رئیس‌جمهور سوریه، در مصاحبه با شبکه راشاتودی از مدعیان استفاده از سلاح شیمیایی از سوی ارتش این کشور خواست برای اثبات ادعای خود، مدرک ارائه کنند.</p>
      <p>او گفت: اتهام استفاده از تسلیحات شیمیایی در حد ادعا می‌مانند و کسانی که در مورد این قضیه حرف زده‌اند باید حرف‌های خود ثابت و دلایلی در این چارچوب ارائه کنند.</p>
      <p>به گزارش بولتن نیوز، رئیس‌جمهوری سوریه افزود: (اتهام‌زنندگان به ما) از کشته شدن دویست غیرنظامی می‌گویند در شرایطی که اگر از سلاح شیمیایی استفاده می‌کردیم در منطقه مورد نظر -که منطقه پرجمعیتی است- ده‌ها هزار انسان کشته می‌شدند. ارتش سوریه قبل از آنکه سلاح شیمیایی هم را به کمیته بین‌المللی تحویل دهد، هیچگاه از این سلاح استفاده نکرده بود. صحنه‌گردانی کاملی را آغاز کرده‌اند تا جایی که نه تنها در زمینه ادعا‌هایی که درباره سلاح شیمیایی می‌شود بلکه در بسیاری از حوادث، حتی در بمباران‌ها هم شاهدیم که یک فرد خاص، نقش قربانی را بازی می‌کند.</p>
      <p>
        <b>کلاه سفید‌ها از اعضای القاعده هستند</b>
      </p>
      <p>اسد افزود: به سادگی می‌توان چهره برخی از افراد را که در قالب کلاه سفید‌ها فعالیت می‌کنند شناخت؛ آن‌هایی که تحت نام کلاه سفید‌ها فعالیت می‌کنند در واقع ستیزه‌جویان القاعده‌اند.</p>
      <p>او اضافه کرد: شاهد داستان سرایی‌هایی گمراه‌کننده غرب هستیم، هدف از این داستان‌سرایی‌ها این است که بگویند ارتش سوریه به صورت عمد و بدون هیچ دستاویزی غیرنظامیان را در این کشور به قتل می‌رساند.</p>
      <p>رئیس‌جمهور سوریه در ادامه تاکید کرد: در رویارویی با تروریست‌ها در سوریه شاهد جانفشانی‌های زیادی بوده‌ایم.</p>
      <p>
        <b>اکثر مردم سوریه از نظامشان حمایت می‌کنند</b>
      </p>
      <p>اسد به حمایت مردم سوریه از نظام حاکم نیز اشاره کرد و گفت: اکثر مردم سوریه از نظام سیاسی حمایت می‌کنند، به همین دلیل با همه تجاوزاتی که در ۹ سال گذشته شاهد بوده‌ایم همچنان در قدرت حضور داریم. اکثریت کرد‌ها در سوریه روابط خوبی با نظام سیاسی کشور دارند، اکثریت آنان از حامیان نظامند.</p>
      <p>او افزود: آنان (دشمنان) در پی آسیب رساندن به مردم سوریه‌اند زیرا انتظارشان این بود که این مردم علیه نظام بپاخیزند در شرایطی که مردم ما چنین نکردند.</p>
      <p>
        <b>آمریکا با طرف‌هایی کنار می‌آید که بتوانند عروسک خیمه شب‌بازیش باشد</b>
      </p>
      <p>رئیس جمهور سوریه در ادامه این مصاحبه به باج‌خواهی آمریکا از برخی کشورهای منطقه نیز اشاره کرد و گفت: سیاست آمریکا غالبا مبتنی بر اصل آزمون و خطاست. آنان تنها با طرف‌هایی کنار می‌آید که بتوانند عروسک خیمه شب‌بازیشان باشند.</p>
      <p>اسد افزود: از سال ۲۰۱۴ که داعش به سرقت نفت سوریه مشغول شد، دو شریک دارد و آن‌ها اردوغان و مزدورانش و آمریکا هستند. آمریکا همواره در پی غارت کشورهاست.</p>
      <p>
        <b>اگر ابوبکر بغدادی را کشته‌اند، چرا جسدش را نشان نمی‌دهند؟</b>
      </p>
      <p>او به ادعای آمریکا درباره به هلاکت رساندن ابوبرکر بغدادی، سرکرده گره تروریستی داعش، هم پرداخت و گفت: این آمریکا بود که ابوبکر بغدادی را از زندان آزاد کرد، آنان تا به او ماموریتی نداده بودند او را آزاد نمی‌کردند. مدعی کشته شدن بن لادن و بغدادی هستند، اما چرا اجسادشان را نشان نمی‌دهند، این ادعا‌ها داستان سرایی‌هاییست که بتوانند با استناد به آن مدعی شوند علیه تروریست‌ها اقدام می‌کنند.</p>
      <p>رئیس‌جمهور سوریه با انتقاد از سیاست‌های رجب طیب اردوغان، رئیس‌جمهور ترکیه هم اعلام کرد سیاست‌ها او دو بخش دارد، یک بخش آن اخوانی است و بخش دیگر ایفای نقش دستاویز برای آمریکاست.</p>
      <p>اسد در بخشی دیگر از اظهاراتش اعلام کرد: با رسانه‌های مختلف غربی گفت‌وگو کرده و متوجه شده‌ام آنان در پی دستیابی به اطلاعات جدید نیستند بلکه در پی آنند تا یک نوع رقابت رسانه‌ای به راه بیندازند. افکار عمومی جهان به ویژه افکار عمومی غرب در چند سال گذشته شاهد تحول بوده است.</p>
    </article>
  </body>
</html>