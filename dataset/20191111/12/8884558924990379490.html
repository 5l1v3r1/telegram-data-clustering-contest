<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/plus/zdravje/v-spaniji-potrdili-prvi-primer-okuzbe-z-dengo-prek"/>
    <meta property="og:site_name" content="Primorske novice"/>
    <meta property="article:published_time" content="2019-11-11T12:25:26+00:00"/>
    <meta property="og:title" content="V Španiji potrdili prvi primer okužbe z dengo preko spolnega odnosa"/>
    <meta property="og:description" content="Španske zdravstvene oblasti so potrdile prvi primer okužbe z mrzlico denga preko spolnega odnosa. Do zdaj je veljalo, da to virusno vročinsko bolezen prenašajo samo komarji."/>
  </head>
  <body>
    <article>
      <h1>V Španiji potrdili prvi primer okužbe z dengo preko spolnega odnosa</h1>
      <address><time datetime="2019-11-11T12:25:26+00:00">11 Nov 2019, 12:25</time> by <a rel="author">STA</a></address>
      <p>
        <b>Španske zdravstvene oblasti so potrdile prvi primer okužbe z mrzlico denga preko spolnega odnosa. Do zdaj je veljalo, da to virusno vročinsko bolezen prenašajo samo komarji.</b>
      </p>
      <figure>
        <img src="https://static.primorske.si/foto/highres/gnweb/719192_222-lab.jpg"/>
        <figcaption>Fotografija je simbolična. Foto: Piksabay</figcaption>
      </figure>
      <p><b>MADRID</b> &gt; Z dengo se je okužil 41-letni moški iz Madrida, ki je virus dobil po spolnem odnosu s svojim partnerjem. Ta je bolezen prinesel s potovanja na Kubi, je povedala <b>Susana Jimenez</b> iz madridske službe za javno zdravje.</p>
      <p>Zdravniki so okužbo potrdili septembra, a jih je begalo, ker moški ni bil na potovanju v kateri od držav, kjer se pojavlja ta bolezen. "Njegov partner je imel približno deset dni pred njim enake, a blažje simptome, in je obiskal Kubo in Dominikansko republiko," je pojasnila Jimenezova.</p>
      <p>"Opravili so analizo njunih semenskih tekočin, ki je pokazala, da nista imela samo denge, temveč povsem enak virus, ki je razširjen na Kubi," je dodala Jimenezova.</p>
      <p>O verjetnem primeru prenosa denge s spolnim odnosom med moškim in žensko je nedavno poročal tudi članek v strokovni reviji v Južni Koreji.</p>
      <p>Po informacijah evropskega centra za preprečevanje in nadzor bolezni (ECDC) gre za prvi prenos virusa denge s spolnim odnosom med dvema moškima.</p>
      <p>Dengo v glavnem prenašajo komarji Aedes aegypti, ki živijo v tropskem in subtropskem podnebju. Virus povzroča podobne simptome kot gripa - visoka vročina in bolečine po telesu. Najnevarnejši, lahko tudi smrten, je za otroke, zlasti za deklice, čeprav znanstveniki ne vedo, zakaj.</p>
    </article>
  </body>
</html>