<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741140"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T12:20:00+00:00"/>
    <meta property="og:title" content="พักงานโชเฟอร์สาย40/56 ทิ้งรถตีกันวุ่นไม่สนผู้โดยสาร"/>
    <meta property="og:description" content="ปาดหน้าเป็นเหตุ! สั่งพักงานคนขับรถเมล์สาย 40 กับ 56 เปิดศึกวางมวยกลางถนนสุดชุลมุน พร้อมลงโทษปรับบริษัทละ 5,000 บาท และเรียกคู่กรณีทั้งคู่มาสอบสวนข้อเท็จก่อนพิจารณาลงโทษอีกครั้ง"/>
  </head>
  <body>
    <article>
      <h1>พักงานโชเฟอร์สาย40/56 ทิ้งรถตีกันวุ่นไม่สนผู้โดยสาร</h1>
      <address>
        <time datetime="2019-11-11T12:20:00+00:00">11 Nov 2019, 12:20</time>
      </address>
      <p>
        <b>ปาดหน้าเป็นเหตุ! สั่งพักงานคนขับรถเมล์สาย 40 กับ 56 เปิดศึกวางมวยกลางถนนสุดชุลมุน พร้อมลงโทษปรับบริษัทละ 5,000 บาท และเรียกคู่กรณีทั้งคู่มาสอบสวนข้อเท็จก่อนพิจารณาลงโทษอีกครั้ง</b>
      </p>
      <p>จากกรณีสมาชิกทวิตเตอร์ใช้ชื่อว่า Bankคามิคุณไข่ @bankkamikunkai ได้โพสต์ทวีต ระบุว่า จันทร์เช้าเวลาเร่งด่วน อาการร้อน คนก็ร้อน อารมณ์ก็ร้อนตามไปด้วย สาย 40 กับ 56 ปาดหน้ากัน แล้วก็เป็นดังที่เห็น เวลาประมาณเก้าโมงกว่าๆ วันนี้หน้าบิ๊กซีอิสรภาพ กรุงเทพ...ชีวิตดีๆที่ลงตัว วอนผู้เกี่ยวข้องช่วยตรวจสอบให้ด้วยครับ ไม่รู้จะส่งคลิปหลักฐานทางไหน โดยเหตุเกิดขึ้นเมื่อช่วงเวลาประมาณ 09.30 น. รถเมล์มินิบัสสาย 40 กับรถร่วมฯ สาย 56 ขับปาดหน้ากันไปมา ก่อนที่สาย 56 จะมาจอดดักรอที่ป้ายรถเมล์หน้าห้างบิ๊กซี อิสรภาพ ถ.อิสรภาพ จากนั้นคนขับลงมามีปากเสียงกัน ก่อนที่จะมีมินิบัสสาย 40 อีกคันหนึ่งที่ขับตามมาเข้าไปสมทบ แล้วก่อเหตุทะเลาะวิวาท ลงไม้ลงมือกันท่ามกลางสายตาประชาชน จนทำให้รถติด และกลายวิพากษ์วิจารณ์บนโลกโซเชี่ยลถึงพฤติกรรมนั้น</p>
      <figure>
        <img src="https://www.dailynews.co.th/admin/upload/20191111/news_SbPebWVuZG175002_533.jpg?v=20191112045?v=7740"/>
      </figure>
      <p>ความคืบหน้าเมื่อวันที่ 11 พ.ย. ผู้สื่อข่าวรายงานว่า ทางองค์การขนส่งมวลชนกรุงเทพฯ หรือ ขสมก. ได้แจ้งผลการดำเนินกับเหตุการณ์ที่เกิดขึ้น ดังนี้ 1. รถโดยสารเอกชนร่วมบริการ สาย 56 จำนวน 2 คัน คือ รถมินิบัส หมายเลข 39 ทะเบียน 15-1747 และรถมินิบัส หมายเลข 169 ทะเบียน 15-0593 ซึ่งเป็นรถมินิบัสปรับอากาศ ของบริษัท พชร บัส จำกัด 2. รถมินิบัส สาย 40 หมายเลข 129 ทะเบียน 14-9461 เป็นรถมินิบัสธรรมดา ของบริษัท กิจประพล จำกัด 3. สาเหตุการทะเลาะวิวาท เนื่องจากพนักงานขับรถทั้ง 2 สาย ขับรถปาดหน้ากัน และ 4. เบื้องต้น ได้สั่งพักการปฏิบัติหน้าที่พนักงานขับรถคนที่ก่อเหตุ และพักการเดินรถโดยสารทั้ง 3 คัน เป็นเวลา 3 วัน ตั้งแต่วันที่ 12-14 พ.ย. 62 พร้อมลงโทษปรับบริษัท พชรบัส จำกัด และบริษัท กิจประพล จำกัด บริษัทละ 5,000 บาท นอกจากนี้ ให้บริษัททั้ง 2 แห่ง ส่งพนักงานขับรถคนที่ก่อเหตุมารายงานตัว เพื่อสอบสวนข้อเท็จจริงในวันที่ 12 พ.ย.62 เวลา 10.00 น. ณ สำนักงานใหญ่ ขสมก. ก่อนพิจารณาลงโทษตามระเบียบต่อไป.<br/><br/><br/><br/> </p>
      <figure>
        <iframe data-src="https://twitter.com/bankkamikunkai/status/1193736498757025794?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขอบคุณทวิตเตอร์ Bankคามิคุณไข่ @bankkamikunkai</p>
    </article>
  </body>
</html>