<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/striker-force-7-un-gioco-di-squadra-recensione/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-11T12:20:00+00:00"/>
    <meta property="og:title" content="Striker Force 7: Un gioco di squadra, la recensione"/>
    <meta property="og:description" content="La nostra recensione di Striker Force 7: Un gioco di squadra, l'esordio di Cristiano Ronaldo nel mondo delle graphic novel."/>
  </head>
  <body>
    <article>
      <h1>Striker Force 7: Un gioco di squadra, la recensione</h1>
      <address><time datetime="2019-11-11T12:20:00+00:00">11 Nov 2019, 12:20</time> by <a rel="author">Giacomo Todeschini</a></address>
      <p>“Così come il calcio avvicina le culture e le persone di tutto il mondo, credo che le grandi storie e i loro protagonisti possano fare lo stesso. È per questo che sono entusiasta di unire in questo progetto la passione per il calcio e quella per i supereroi”: con queste parole il celeberrimo <b>Cristiano Ronaldo</b> ha dato il via a <b>Striker Force 7</b>, una serie di graphic novel creata da <b>Sharad Devarajan</b> in collaborazione con il forte attaccante portoghese. Un progetto editoriale di grande interesse, edito in Italia da <b>Salani Editori</b>, che cerca di coniugare in esso due realtà come il calcio e i supereroi, tanto diverse all’apparenza quanto incredibilmente attraenti per i giovani lettori.</p>
      <p>Leggi anche: <a href="https://www.tomshw.it/culturapop/zombieland-doppio-colpo-la-recensione-la-commedia-dellapocalisse/">Zombieland: Doppio Colpo, la recensione. La commedia dell’Apocalisse</a></p>
      <figure>
        <img src="https://www.tomshw.it/images/images/2019/11/striker-force-7-un-gioco-di-squadra-61863.jpg"/>
      </figure>
      <p><b>Striker Force 7</b> non è un’opera unica e sarà quindi composta da diversi volumi, il primo dei quali, intitolato “<b>Un gioco di squadra</b>”, è disponibile da oggi, lunedì 11 novembre, sia nelle varie librerie che in edicola, in allegato con<b> La Gazzetta dello Sport</b>. Una distribuzione quindi massiccia, che certifica l’importanza di un progetto che promette di essere un vero e proprio apripista per altre produzioni simili.</p>
      <h3>Un supereroe inusuale</h3>
      <p><b>Striker Force 7: Un gioco di squadra</b> contiene al suo interno 5 capitoli del fumetto ispirato al centravanti della <b>Juventus</b>, di cui 4 appartenenti al filone principale della saga ed uno bonus. A spiccare subito all’occhio è <b>la qualità dei materiali utilizzati</b>; la carta utilizzata per la stampa si rivela di buona grammatura e gradevole al tatto e la presenza di una copertina cartonata – sempre gradita da collezionisti ed amanti dei fumetti – è un plus da segnalare sicuramente. Ottimi anche i colori utilizzati, vividi e accesi al punto giusto. Per quanto riguarda la realizzazione puramente materiale c’è quindi poco da dire oltre che constatare la grande attenzione posta da <b>Salani</b> sotto tale aspetto.</p>
      <p>Volendo ora discernere più nel profondo le vicende narrate, <b>Stiker Force 7: Un gioco di squadra</b> ci mette di fronte ad un <b>Cristiano Ronaldo</b> in una veste completamente inedita, ossia in quella del supereroe chiamato, poco sorprendentemente, a salvare la terra. A reclutarlo in tale missione è l’agenzia segreta <b>Striker Force</b>, che ha come compito principale, appunto, quello di difendere il pianeta dalle minacce sovrannaturali.</p>
      <p>Leggi anche: <a href="https://www.tomshw.it/culturapop/t-800-da-terminator-dark-fate-la-nuova-statua-di-chronicle-collectibles/">T-800, da Terminator Dark Fate la nuova statua di Chronicle Collectibles</a></p>
      <figure>
        <img src="https://www.tomshw.it/images/images/2019/11/striker-force-7-un-gioco-di-squadra-61866.jpg"/>
      </figure>
      <p>L’escamotage utilizzato per introdurre il calciatore all’interno della sinossi è tanto semplice quando incredibilmente funzionale: la <b>Striker Force</b> ha appena escogitato una nuova potentissima arma, <b>un’ia di forma sferica conosciuta come Obix</b> capace di neutralizzare i superpoteri degli avversari, ma purtroppo nessun membro dell’organizzazione segreta è in grado di controllarla a dovere. E ovviamente chi meglio del forte <b>Cristiano Ronaldo</b> potrebbe appropriarsi di tale ruolo e prendere letteralmente a pallonate i super-cattivi?</p>
      <p>Come dicevamo poco fa il primo volume delle nuove avventure con il calciatore portoghese come protagonista è composto da<b> 5 differenti capitoli.</b> I primi 4 ci illustrano le vicissitudini della <b>Striker Force</b>, impegnata a rialzarsi dopo un duro attacco nemico, mentre l’ultimo altro non è che una gradevole avventura bonus fine a sé stessa e senza nessun risvolto particolare della trama.</p>
      <p>Tra i vari episodi appartenenti al filone principale dell’opera i più rivelanti sono sicuramente il primo e l’ultimo, nonché gli unici a contenere delle sostanziose evoluzioni dell’intreccio. I<b>l primo capitolo ci presenta infatti la situazione di fondo, la Striker Force e gli antagonisti</b>, mentre nel quarto è presente <b>un interessante cliffhanger</b> che fa crescere l’attesa per il secondo volume.</p>
      <h3>Striker Force 7: un’opera per il pubblico più giovane</h3>
      <p>Come facilmente prevedibile <b>Striker Force 7 è un’opera chiaramente destinata ad un pubblico giovane</b> e ciò si può facilmente comprendere dalle tematiche trattate, dal design dei vari personaggi e dalla scelta lessicale dei vari dialoghi. Tale focus non deve però distogliere l’attenzione da un’opera che, per quanto semplice,<b> sa rivelarsi apprezzabile anche per un pubblico più adulto.</b></p>
      <p>Molto belli, infine, anche i disegni che vanno a comporre l’opera nella sua interezza. <b>Il tratto chiaro e semplice degli autori riesce infatti a ricreare bene l’atmosfera dinamica e scoppiettante delle vicende narrate</b> e i vivaci colori utilizzati riescono inoltre a dare un quid non indifferente al tutto. Da rivedere solamente alcune scene, a tratti confusionarie e veloci, che avrebbero potuto essere trattate più attentamente. Si tratta comunque di un piccolo neo, che non va ad inficiare eccessivamente sulla qualità di un prodotto comunque ampiamente soddisfacente.</p>
      <p>Leggi anche: <a href="https://www.tomshw.it/culturapop/ibs-anticipa-il-natale-fino-a-10e-di-sconto-su-libri-film-musica-e-giochi/">IBS anticipa il Natale: fino a 10€ di sconto su libri , film, musica e giochi</a></p>
      <figure>
        <img src="https://www.tomshw.it/images/images/2019/11/striker-force-7-un-gioco-di-squadra-61867.jpg"/>
      </figure>
      <p>Decisamente encomiabile è inoltre la parte finale del tomo, contenente tutta <b>una serie di sketch e bozze preparatorie</b>. Una lunga galleria che ci permette di immergerci ancora più a fondo nel mondo di <b>Striker Force 7</b> e che ci consente di ammirare<b> degli artwork decisamente degni di nota</b>. Una sezione assolutamente gradita e di ottima fattura, che non lesina nei dettagli e che si rivela un bonus decisamente apprezzabile, nonché <b>un altro ed ulteriore segno della grande cura e qualità riposte nel prodotto.</b></p>
      <figure>
        <img src="https://www.tomshw.it/images/images/2019/11/striker-force-7-un-gioco-di-squadra-61864.jpg"/>
      </figure>
      <h3>Conclusioni</h3>
      <p><b>Striker Force 7: Un gioco di squadra</b> si presenta come un prodotto ben studiato e strutturato, che dà il via ad una serie di avventure adatte principalmente al pubblico più giovane e ai fan più sfegatati di<b> Cristiano Ronaldo.</b> Buona l’idea alla base di tutto che, senza strafare eccessivamente, riesce a ricreare delle situazioni fresche e di buon impatto. <b>La realizzazione editoriale, infine, è di ottimo livello</b>, soprattutto per quanto riguarda i materiali, che sono ottimi, sia nella copertina cartonata che nei fogli e nei colori utilizzati.</p>
    </article>
  </body>
</html>