<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/sporocila-za-javnost/tudi-za-racunalnik-je-treba-skrbeti.html?RSS68548d4e5760b98de880618ca9c78b03"/>
    <meta property="og:site_name" content="Računalniške novice"/>
    <meta property="article:published_time" content="2019-11-11T12:24:00+00:00"/>
    <meta property="og:title" content="Tudi za računalnik je treba skrbeti"/>
    <meta property="og:description" content="Računalnik uporabniki pogosto kupijo, uporabljajo, prav zares pa zanj ne skrbijo. Kakšno skrb zahtevajo npr. prenosni računalniki? Ti računalniki niso namenjeni padanju, udarcem i"/>
  </head>
  <body>
    <article>
      <h1>Tudi za računalnik je treba skrbeti</h1>
      <address>
        <time datetime="2019-11-11T12:24:00+00:00">11 Nov 2019, 12:24</time>
      </address>
      <slideshow>
        <figure>
          <img src="https://www.racunalniske-novice.com/images/1/H_MAX_1024x768/3bm2.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/3bm1.jpg"/>
        </figure>
        <figcaption>Z računalnikom ravnajte tako, da vam bo dobro in dolgo služil.</figcaption>
      </slideshow>
      <p>
        <b>Računalniki nam zelo pomagajo pri vsakodnevnem delu. Mnogi uporabniki pa žal ne vedo, da pri tem zahtevajo tudi malo naše pozornosti in pazljivosti. To za prenosnike velja še v večji meri kot za namizne računalnike.</b>
      </p>
      <p>
        <b>Računalnik uporabniki pogosto kupijo, uporabljajo, prav zares pa zanj ne skrbijo. Kakšno skrb zahtevajo npr. prenosni računalniki?</b>
      </p>
      <p>Ti računalniki niso namenjeni padanju, udarcem in drugim mehanskim pritiskom. Ob padcih pogosto poči zaslon. To se lahko zgodi tudi, če prenosnik potlačimo v prenapolnjen kovček. Lahko se polomijo tudi kakšni deli ohišja. To ima lahko za posledico kakšne poznejše okvare računalnika. Zato odsvetujemo kakršnokoli grobo ravnanje s tem občutljivim pomočnikom.</p>
      <p>Med delovanjem računalnika se lahko že pri spuščanju na mizo z višine 1 cm pokvari trdi disk, mi pa ostanemo brez podatkov in slik. Pri namiznih računalnikih so take okvare bolj redke.</p>
      <p>
        <b>Opazimo, da se je delovanje računalnika upočasnilo. Kaj moramo storiti?</b>
      </p>
      <p>Za upočasnjeno delovanje računalnika je lahko več razlogov. Prvi je zagotovo zaprašena notranjost računalnika. Ventilatorji v ohišje pihajo hladilni zrak, z njim pa pridejo tudi prašni delci iz okolja. V ozkih kanalih v prenosniku se ti začnejo nabirati. S tem zmanjšujejo pretok hladilnega zraka. Posledica je slabše hlajenje procesorja in drugih čipov.</p>
      <p>Procesor in drugi čipi se zaradi slabšega hlajenja pregrevajo. Povišano temperaturo zazna senzor v prenosniku. Ventilator se hitreje suče in ropota. Da se procesor zaščiti, zmanjša hitrost delovanja.</p>
      <p>Na hitrost delovanja računalnika pa vplivajo tudi virusi, vsiljivi programi in druga »programska navlaka«. V nekaterih primerih se hitrost zmanjša tudi zaradi okvar komponent v računalniku, predvsem diska.</p>
      <p>
        <b>Kako pogosto bi morali računalnik očistiti?</b>
      </p>
      <p>Poleg počasnega delovanja in ropotanja ventilatorja nas na nujnost čiščenja opozarja tudi vroč zrak, ki piha skozi reže na dnu in pri strani prenosnika. Lahko je vroče ohišje ob tipkovnici. Vse to so znaki, da je računalnik potreben čim prejšnjega čiščenja. Če se računalnik ustavlja ali izklaplja, je situacija že kritična. Samo takojšnje čiščenje prepreči hujše okvare na osnovni plošči.</p>
      <p>Sicer pa v normalnih razmerah priporočamo čiščenje prenosnika nekje na dve ali tri leta. V bolj prašnem okolju pa je potrebno pogostejše čiščenje.</p>
      <p>
        <b>Je dovolj, če računalnik spihamo z zrakom?</b>
      </p>
      <p>Žal ne. Ob tem se prah še bolj stisne na nedostopnih mestih in ovira hlajenje. Računalnik je treba podreti, očistiti prah iz kanalov in ventilatorja in zamenjati hladilno pasto na procesorju. Samo na tak način bomo omogočili računalniku zadostno hlajenje. Čiščenje računalnika je lahko opravljeno v enem dnevu ali še prej.</p>
      <p>
        <b>Kaj pa virusi in zaščita pred njimi? Kaj lahko storimo uporabniki?</b>
      </p>
      <p>Nezaščiteni ali slabo zaščiteni računalniki so pogosto žrtev okužb z virusi. Pri takih računalnikih se običajno upočasni delovanje, prenehajo delovati nekateri programi, internet, lahko se čudno obnašajo ali sploh ne pridejo v Windows. V najslabšem primeru nam virus lahko zakodira vse podatke, dokumente in slike.</p>
      <p>Najboljša zaščita pred virusi je dober protivirusni program. Brezplačni programi, tudi Microsoftov Windows Defender, zadoščajo za nezahtevne uporabnike. Vsem, ki veliko uporabljajo internet in elektronsko pošto, pa svetujemo plačljive protivirusne programe. Te je treba vsako leto obnoviti. Je pa to najbolj zanesljiva zaščita pred računalniškimi virusi. Žal pa se za to možnost najpogosteje odločajo tisti uporabniki, ki so že bili žrtve virusov.</p>
      <p>Če sumimo, da je naš računalnik okužen z virusi, je te treba pobrisati in popraviti morebitne napake v Windows ali drugih programih. To v veliki večini okužb v celoti obnovi delovanje računalnika. Nesmiselno je takojšnje formatiranje diska in ponovno nalaganje vseh programov, saj ob tem izgubimo tudi podatke. Priporočljivo je, da se preventivni protivirusni program izvede hkrati s čiščenjem računalnika.</p>
      <p>
        <b>Kakšne so sicer najpogostejše težave, ki jih vi opažate pri uporabnikih?</b>
      </p>
      <p>Največ težav imajo uporabniki zaradi virusov na računalnikih in zaradi prahu v njih. V zadnjem času pa se temu pridružujejo okvare diskov in pa napake pri nadgradnjah Windows10. Prve se v mnogih primerih dajo rešiti z zamenjavo diska in presnemavanjem podatkov. Pri nadgradnjah Windows pa se včasih da popraviti zagon, pogosto pa je treba Windows in vse programe na novo naložiti in presneti podatke.</p>
      <p>
        <b>Kako se lahko zaščitimo pred izgubo dokumentov, ki jih hranimo na računalniku?</b>
      </p>
      <p>Tako v primeru okvar računalnikov kot v primeru okužb računalnikov obstaja precejšnja možnost, da tudi izgubimo podatke, dokumente, slike. Edina zaščita pred izgubo je redno varnostno arhiviranje podatkov na zunanje diske. Pri tem si lahko pomagamo z nekaterimi brezplačnimi ali plačljivimi programi. Izbor vrste arhiviranja pa je predvsem odvisen od vrste podatkov, ki jih imamo.</p>
      <p>
        <b>Če vidimo, da je nekaj narobe, kaj ne deluje in je računalnik ogrožen – kaj narediti?</b>
      </p>
      <p>Kadar posumite, da gre za kakšne težave z računalnikom, čim prej pokličite na servis za nasvet. Marsikatere težave je mogoče rešiti že po telefonu. Ob hujših problemih pa bo uporabnik dobil nasvet, kaj naj stori. Zelo pogosto se srečujemo s primeri, ko je uporabnik poskusil sam rešiti probleme. V večini primerov je po neuspešnih poskusih prinesel računalnik v servis. Samo njegovo popravilo je bilo zahtevnejše in dražje, kot bi lahko bilo. Nekateri uporabniki pa so med neuspešnimi poskusi še izgubili podatke. Zato svetujemo: ne bojte se vprašat za nasvet.</p>
      <p>
        <b>Če strnimo, kakšni so napotki za to, da nam bo računalnik dolgo služil oziroma, da preprečimo morebitne težave?</b>
      </p>
      <p>Naša priporočila vsem, ki želite, da vam bodo računalniki dolgo in dobro služili:</p>
      <ul>
        <li>z njimi ravnajte skrbno,</li>
        <li>redno poskrbite za čiščenje računalnikov,</li>
        <li>zagotovite si dobro protivirusno zaščito,</li>
        <li>poskrbite za redno arhiviranje podatkov.</li>
      </ul>
    </article>
  </body>
</html>