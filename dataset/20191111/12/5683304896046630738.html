<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/maharashtra-government-formation-shivsena-to-quit-nda.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T12:32:00+00:00"/>
    <meta property="og:title" content="എൻഡിഎ വിട്ട് ശിവസേന; അരവിന്ദ് സാവന്ത് കേന്ദ്രമന്ത്രിസ്ഥാനം രാജിവച്ചു"/>
    <meta property="og:description" content="മുംബൈ∙ എന്‍സിപിയുടെ ഉപാധി അംഗീകരിച്ച് ശിവസേന എൻഡിഎ വിട്ടു. നരേന്ദ്രമോദി സർക്കാരിൽ കേന്ദ്രമന്ത്രിപദം കൈയാളുന്ന ശിവസേന എംപി അരവിന്ദ് സാവന്ത് ഉടന്‍.Arvind Sawant.Shiv Sena.Maharashtra.Arvind Sawant Resigns. Maharashtra Government. Maharashtra Politics. congress. maharashtra assembly election 2019. maharashtra deadlock. maharashtra election. maharashtra latest news. maharashtra news. NCP. sharad pawar. shiv sena. Uddhav thackeray. malayalam news. Manorama online. Latest News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>എൻഡിഎ വിട്ട് ശിവസേന; അരവിന്ദ് സാവന്ത് കേന്ദ്രമന്ത്രിസ്ഥാനം രാജിവച്ചു</h1>
      <address><time datetime="2019-11-11T12:32:00+00:00">11 Nov 2019, 12:32</time> by <a rel="author">മനോരമ ലേഖകൻ</a></address>
      <p>മുംബൈ∙ എന്‍സിപിയുടെ ഉപാധി അംഗീകരിച്ച് ശിവസേന എൻഡിഎ  വിട്ടു. നരേന്ദ്രമോദി സർക്കാരിൽ കേന്ദ്രമന്ത്രിപദം കൈയാളുന്ന ശിവസേന എംപി അരവിന്ദ് സാവന്ത് ഉടന്‍ രാജിവച്ചു. സഖ്യം രൂപീകരിക്കാൻ ശിവസേന എന്‍ഡിഎ വിടണമെന്നായിരുന്നു എൻസിപിയുടെ ഉപാധി.‘ശിവസേനയുടെ ഭാഗമാണ് ശരി. ഈ സാഹചര്യത്തിൽ കേന്ദ്രസർക്കാരിനൊപ്പം ഡൽഹിയിൽ നിൽക്കുന്നത് എന്തിനാണ്? അതിനാൽ ഞാൻ കേന്ദ്രമന്ത്രിപദം രാജിവയ്ക്കുകയാണ്’ – അരവിന്ദ് സാവന്ത് നേരത്തെ ട്വീറ്റ് ചെയ്തിരുന്നു.</p>
      <p>മഹാരാഷ്ട്രയില്‍ ശിവസേനയുടെ നേതൃത്വത്തിൽ സര്‍ക്കാര്‍ രൂപീകരണം ഉറപ്പാക്കുന്നതിന്റെ ഭാഗമായി പാർട്ടി അധ്യക്ഷൻ ഉദ്ധവ് താക്കറെ മുഖ്യമന്ത്രിയും എൻസിപിക്ക് ഉപമുഖ്യമന്ത്രി സ്ഥാനവും എന്ന ഫോർമുല പരിഗണനയിൽ. മുഖ്യമന്ത്രിപദം പങ്കുവയ്ക്കണമെന്ന് ശിവസേന വ്യക്തമാക്കിയിരുന്നെങ്കിലും മുഖ്യമന്ത്രിപദത്തിലേക്ക് ആരുടെയും പേർ ഉയർത്തികാട്ടിയിരുന്നില്ല. അതേ സമയം, തിങ്കളാഴ്ച 2.30ന് ശിവസേന നേതാക്കൾ ഗവർണറെ കാണും.</p>
      <p>സർക്കാർ രൂപീകരണത്തിന് ഗവർണർ കൂടുതൽ സമയം അനുവദിച്ചിരുന്നെങ്കിൽ നന്നായിരുന്നുവെന്ന് മുതിർന്ന നേതാവ് സഞ്ജയ് റാവുത്ത് എംപി പറഞ്ഞു. ബിജെപിക്ക് ഗവർണർ 72 മണിക്കൂർ സമയം അനുവദിച്ചു. ഞങ്ങൾക്ക് കുറച്ചു സമയം മാത്രമേ അനുവദിച്ചിട്ടുള്ളു. സംസ്ഥാനത്ത് രാഷ്ട്രപതിഭരണം ഏർപ്പെടുത്താനുള്ള ബിജെപി തന്ത്രമാണതെന്നും സഞ്ജയ് റാവുത്ത് പറഞ്ഞു.</p>
      <figure>
        <iframe data-src="https://twitter.com/AGSawant/status/1193712345706618885?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>പ്രതിപക്ഷത്തിന്റെ പിന്തുണ സംബന്ധിച്ചു നിർണായകമായ രണ്ട് കൂടിക്കാഴ്ചകൾ തിങ്കളാഴ്ച നടക്കും. സേനാ തലവൻ ഉദ്ധവ് താക്കറെ എൻസിപി അധ്യക്ഷൻ ശരദ് പവാറിന്റെ വസതിയിലെത്തി ചർച്ച നടത്തുന്നു. ശിവസേനയ്ക്കു പിന്തുണ നൽകുന്ന കാര്യത്തിൽ അന്തിമ തീരുമാനമെടുക്കാൻ സംസ്ഥാനത്തെ കോൺഗ്രസ് നേതാക്കൾ സോണിയ ഗാന്ധിയെ കാണും.</p>
      <p>ഉദ്ധവുമായുള്ള ചർച്ച അനുകൂലമായാൽ പവാർ ഇന്നുതന്നെ ഡൽഹിയിലെത്തി സോണിയ ഗാന്ധിയെ കാണും. കോൺഗ്രസ് അനുവദിച്ചാൽ മാത്രം ശിവസേനയുമായി സഖ്യമെന്ന നിലപാടിലാണ് എൻസിപി. സഖ്യത്തിന് സര്‍ക്കാരുണ്ടാക്കാന്‍ കോണ്‍ഗ്രസ് പിന്തുണകൂടി വേണം. കോണ്‍ഗ്രസിന്‍റ പിന്തുണ ഉറപ്പിക്കാനുള്ള തിരക്കിട്ട ചര്‍ച്ചകള്‍ സജീവമായി തുടരുകയാണ്.</p>
      <p>നിലവിലെ രാഷ്ട്രീയ സാഹചര്യം വിലയിരുത്തുന്നതിനായി കോൺഗ്രസ് വർക്കിങ് കമ്മിറ്റി യോഗം അധ്യക്ഷ സോണിയാ ഗാന്ധിയുടെ വസതിയിൽ ആരംഭിച്ചു. ശരത് പവാറിന്റെ അധ്യക്ഷതയിൽ എൻസിപി നേതൃയോഗം ചേരും. പ്രഫുൽ പട്ടേൽ, സുപ്രിയ സൂലെ, അജിത് പവർ, ജയന്ത് പാട്ടീൽ തുടങ്ങിയവർ പങ്കെടുക്കും. മുൻ‌ മുഖ്യമന്ത്രി ദേവേന്ദ്ര ഫഡ്നാവിസിന്റെ വസതിയിൽ ബിജെപി നേതൃയോഗവും ചേരുന്നുണ്ട്.</p>
      <p>സർക്കാരുണ്ടാക്കാനില്ലെന്നു ബിജെപി വ്യക്തമാക്കിയതിനു പിന്നാലെ, ഏറ്റവും വലിയ രണ്ടാമത്തെ പാർട്ടിയായ ശിവസേനയെ സർക്കാരുണ്ടാക്കാനായി ഗവർണർ ഭഗത് സിങ് കോഷിയാരി ക്ഷണിച്ചിരുന്നു. ഇന്നു രാത്രി ഏഴരയ്ക്കകം മറുപടി നൽകണമെന്ന കത്തു ലഭിച്ചതിനു പിന്നാലെ ശിവസേനാ അധ്യക്ഷൻ ഉദ്ധവ് താക്കറെ അടിയന്തര പാർട്ടി യോഗം വിളിച്ചു.</p>
      <p>ശിവസേനയ്ക്ക് 56, എൻസിപിക്ക് 54 എന്നിങ്ങനെയാണ് അംഗബലം. ഒരുമിച്ചു നിന്നാൽ 110 എംഎൽഎമാരുമായി ബിജെപിയെ (105) മറികടക്കാം. 44 എംഎൽഎമാരുള്ള കോൺഗ്രസ് കൂടെ നിന്നാൽ ഭൂരിപക്ഷത്തിനു വേണ്ട 145 പേരുടെ പിന്തുണ ഉറപ്പാക്കാം. </p>
      <p><b>English Summary</b> : Shiv Sena left NDA, Shiv Sena's Arvind Sawant resign From Modi Cabinet </p>
    </article>
  </body>
</html>