<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/Miguel-Lopez-assassinat-expresident-CAM_0_2342165893.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T12:49:49+00:00"/>
    <meta property="og:title" content="El jurat declara no culpable Miguel López de l'assassinat de la viuda de l'expresident de la CAM"/>
    <meta property="og:description" content="Considera que &quot;no hi havia proves directes&quot; que l'acusat fos al lloc del crim"/>
  </head>
  <body>
    <article>
      <h1>El jurat declara no culpable Miguel López de l'assassinat de la viuda de l'expresident de la CAM</h1>
      <h2>Considera que "no hi havia proves directes" que l'acusat fos al lloc del crim</h2>
      <address>
        <time datetime="2019-11-11T12:49:49+00:00">11 Nov 2019, 12:49</time>
      </address>
      <p>El jurat popular ha declarat no culpable Miguel López de ser l'autor material de l'assassinat de la seva sogra, María del Carmen Martínez, viuda de l'expresident de la Caixa d'Estalvis del Mediterrani (CAM), Vicente Sala. Així mateix, ha declarat no culpable López del delicte de tinença il·lícita d'armes. En els dos casos la votació del jurat s'ha resolt per sis vots a favor de la no culpabilitat i tres que sí que el consideraven culpable.</p>
      <figure>
        <img src="https://www.ara.cat/2016/12/10/societat/Maten-lexpresident-CAM-Vicente-Sala_1702639911_42012755_117x66.jpg"/>
      </figure>
      <p>
        <a href="https://www.ara.cat/paisvalencia/Maten-lexpresident-CAM-Vicente-Sala_0_1702029963.html">Maten a trets la vídua de l'expresident de la CAM</a>
      </p>
      <p>El veredicte es va llegir ahir a Alacant, on des del 14 d'octubre s'ha jutjat Miguel López per la mort de la seva sogra, el 9 de desembre del 2016, de dos trets. Ara la magistrada i presidenta del tribunal haurà de dictar sentència d'absolució, tal com reclamava la defensa de Miguel López. Per contra, la Fiscalia i l'acusació particular, que exercia el fill de la víctima, Vicente Sala, coincidien a sol·licitar 24 anys i mig de presó: 23 anys per assassinat amb traïdoria i agreujant de parentiu, i 18 mesos per tinença il·lícita d'armes.</p>
      <p>A la sortida del jutjat, López va aparèixer visiblement emocionat i va rebre l'aplaudiment i alguna exclamació de satisfacció de persones del seu entorn, amb qui es va fondre en abraçades. Per la seva banda, el seu advocat, Javier Sánchez-Vera, va mostrar la satisfacció pel veredicte, encara que es va limitar a dir que estava "content". Finalment, Francisco Ruiz, advocat de l'acusació particular, va rebutjar fer comentaris sobre la decisió del jurat.</p>
      <h3>23 indicis</h3>
      <p>El jurat popular ha acceptat les tesis de la defensa que, en el judici, va exposar que "no hi havia proves directes" que Miguel López fos al lloc del crim, el concessionari Novocar, en el moment de l'assassinat. Així mateix, els 23 indicis presentats pel ministeri fiscal no han sigut suficients per dictar un veredicte de culpabilitat, perquè no s'han trobat proves d'ADN, petjades, restes de pólvora ni l'arma.</p>
      <h3>Crisi d'ansietat d'una membre del jurat</h3>
      <p>Tot i que el jurat ja va emetre un veredicte divendres, la magistrada els va retornar l'acord per no estar prou fonamentat i no haver tingut en compte algunes de les proves que es van practicar durant el judici oral. De fet, una dels membres del jurat va ser substituïda per una crisi d'ansietat. </p>
      <p>Al llarg de les 18 sessions del judici han declarat tres desenes de testimonis, més d'una trentena de pèrits, un metge forense, 15 policies nacionals i dos de locals. En la vista, López es va acollir al dret de no declarar a les parts, inclosa la seva defensa, a causa de "l'estat anímic feble" en què assegurava que es trobava.</p>
    </article>
  </body>
</html>