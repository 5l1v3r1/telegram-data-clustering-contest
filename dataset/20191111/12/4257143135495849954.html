<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/11/kemeny-denes-amit-szivos-istvan-a-vizben-muvelt-az-korszakos-volt"/>
    <meta property="og:site_name" content="infostart"/>
    <meta property="article:published_time" content="2019-11-11T12:41:00+00:00"/>
    <meta property="og:title" content="Kemény Dénes: amit Szívós István a vízben művelt, az korszakos volt"/>
    <meta property="og:description" content="Szívós István centerként új fejezetet nyitott a vízilabdázásban, majd játékospályafutása után sem szakadt el egyetlen pillanatra sem a sporttól – mondta az InfoRádiónak a 71 éves korában elhunyt olimpiai bajnokról Kemény Dénes korábbi szövetségi kapitány, a Magyar Vízilabda Szövetség volt elnöke."/>
  </head>
  <body>
    <article>
      <h1>Kemény Dénes: amit Szívós István a vízben művelt, az korszakos volt</h1>
      <address><time datetime="2019-11-11T12:41:00+00:00">11 Nov 2019, 12:41</time> by <a rel="author">Infostart / InfoRádió - Farkas Dávid</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/10/elhunyt-dr-szivos-istvan"/>
      </related>
      <h3>Szívós István centerként új fejezetet nyitott a vízilabdázásban, majd játékos pályafutása után sem szakadt el egyetlen pillanatra sem a sporttól – mondta az InfoRádiónak a 71 éves korában elhunyt olimpiai bajnokról Kemény Dénes korábbi szövetségi kapitány, a Magyar Vízilabda Szövetség volt elnöke.</h3>
      <p>Nagyon jól együtt tudtunk működni, miután</p>
      <blockquote>ugyan azt a nyelvet beszéltük a vízilabdán belül</blockquote>
      <p>– fogalmazott Szívós Istvánnal kapcsolatban Kemény Dénes az InfoRádiónak, akinek a legélénkebb emlékei vele kapcsolatban az elmúlt 6-7 évből származnak, amikor már nem szövetségi kapitányként, hanem elnökként munkálkodott, mialatt Szívós István az elnökségben végezte a dolgát. Pillanatok alatt átlátta az utánpótlás irányítása élén a teendőket, bármiben, ha nézeteltérésük volt, rövid időn belül tisztázni tudták.</p>
      <p>Kemény Dénes felidézte, 16 évesen, élete első elsőosztályú mérkőzését az OSC ellen játszotta, amely együttesnek az egyik legkiemelkedőbb játékosa, az akkor már válogatott Szívós István volt. Ezt követően volt szerencséje a nemzeti csapatban is együtt játszania vele, valamint edzője is lett a Ferencvárosban. Évekkel később pedig Kemény Dénes igazgatta fiát, Szivós Mártont a válogatottban. Elmondása szerinte Szívós Istvánnak – akiről csupán személyes tapasztalatai alapján könyvet tudna írni – döntő szerepe volt abban is, hogy megkapta a szövetségi kapitányi megbízatását.</p>
      <p>Játékos pályafutása érdekesen alakult – jegyezte meg Kemény Dénes –, miután nagyon érdekes testalkata volt: túl azon, hogy nagyon magas volt, borzasztóan hosszú karjai is voltak. "Nem tudom, hogy a centerjáték köszönhet a Pistának, vagy a Pista annak, hogy volt centerjáték, de ők együtt,</p>
      <blockquote>a centervízilabdázás és Szívós István egy új fejezetet nyitottak a vízilabdázásban"</blockquote>
      <p>. Sokszor szabályértelmezéssel próbálták a fantasztikus képességeit és teljesítményét degradálni, de amit ő meg tudott csinálni a vízben, az korszakos volt, egy korszakos középcsatára volt a vízilabdázásnak – hangsúlyozta Kemény Dénes.</p>
      <p>Szívós István azért is példakép, mert olimpiai- és világbajnokként, élsportolóként is továbbtanult, és attól a pillanattól kezdve, hogy megkapta a diplomáját, egész életét végigdolgozta fogorvosként, miközben egy pillanatra sem szakadt el a sporttól – mutatott rá a volt elnök. Edzőként azzal a természetességgel tudta a tanácsokat adni, olyan célokat tudott minden egyes játékosnak kitűzni, hogy azáltal mindenki jobbat tudott nyújtani, amit egyébként szokott:</p>
      <blockquote>úgy látta kívülről a játékot, mintha még mindig belül élne</blockquote>
      <p>– fogalmazott Kemény Dénes, aki mint elárulta, későbbi edzői munkája során sok olyan tőle elcsent apróságot hasznosított, ami egy játékos jó egyéni teljesítményéhez szükséges, ami által összeáll a mozaik, és amiből aztán megszületik a győzelem.</p>
      <aside>Szívós István (1948-2019)<br/>Szívós István négy olimpián vett részt, és mind a négyszer érmes lett. A montreali bajnoki cím mellett az 1972-es müncheni olimpián ezüst-, az 1968-as mexikóvárosi és az 1980-as moszkvai nyári játékokon pedig bronzérmet nyert a csapattal. Emellett világ- és kétszeres Európa-bajnok volt. A válogatottban tizennyolc évesen, 1966-ban mutatkozott be, és 1980-ig összesen 308 alkalommal szerepelt.<br/><br/>1974-től a SOTE Gyermekfogászati és Fogszabályozási Klinika tanársegéde, 1986-tól 2010-ig adjunktusa volt. Munkája mellett 1981-re elvégezte a Testnevelési Főiskola (ma Egyetem) edző szakát. 1980-81-ben a Medicor OSC technikai vezetője, 1983-tól 1990-ig az FTC vízilabdacsapatának edzője, közben 1986 és 1990 között az ifjúsági, illetve az utánpótlás-válogatott szövetségi kapitánya volt. A zöld-fehérekkel nyert két bajnokságot és két Magyar Kupát.<br/><br/>1991 és 1998 között a Ferencvárosi Torna Club ügyvezető elnökeként működött. A népszerű klub csapatai vezetése alatt huszonegy bajnokságot nyertek, a futballcsapat pedig bejutott a Bajnokok Ligájába. A tisztségről végül saját akaratából mondott le, de a vízilabda-szakosztálynak egy ideig még elnöke maradt. 1992-ben beválasztották a Magyar Vízilabda Szövetség elnökségébe, 2002-ben a KSI vízilabda-szakosztályának szakosztályvezetője lett, ezt a posztot haláláig betöltötte.<br/><br/>Háromszor választották meg az év magyar vízilabdázójának (1969, 1970, 1971). 1994-ben a Magyar Köztársasági Érdemrend középkeresztje polgári tagozata kitüntetést kapott. 1996-ban az egyesült államokbeli Fort Lauderdale-ben beválasztották az úszás halhatatlanjai, az International Swimming Hall of Fame tagjai közé, ugyanabban az évben került fel kéznyoma és aláírása a Magyar Sportcsillagok Falára. 2000-ben egy szavazáson az évszázad magyar vízilabda-válogatottjának tagja lett. 2016-ban Papp László Budapest-Sportdíjat kapott.</aside>
      <p>
        <i>Nyitókép: MTI/Nagy Lajos</i>
      </p>
      <p>
        <b>Kapcsolódó hang</b>
      </p>
      <p>Kemény Dénes Szívós Istvánról</p>
      <figure>
        <audio src="https://infostart.hu/audio/00005/00005061b.mp3"/>
      </figure>
      <p> </p>
    </article>
  </body>
</html>