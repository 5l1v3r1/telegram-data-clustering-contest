<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191111_04709935"/>
    <meta property="og:site_name" content="De Standaard"/>
    <meta property="article:published_time" content="2019-11-11T12:22:00+00:00"/>
    <meta property="og:title" content="Cannabisplantage verstopt in kelder onder kippenhok"/>
    <meta property="og:description" content="Vorige vrijdag ontdekte de politie in Puurs-Sint-Amands een wietplantage op een originele plaats. In een kelder onder een kippenhok trof ze een 700-tal can..."/>
  </head>
  <body>
    <article>
      <h1>Cannabisplantage verstopt in kelder onder kippenhok</h1>
      <address>
        <time datetime="2019-11-11T12:22:00+00:00">11 Nov 2019, 12:22</time>
      </address>
      <p>
        <b>Vorige vrijdag ontdekte de politie in Puurs-Sint-Amands een wietplantage op een originele plaats. In een kelder onder een kippenhok trof ze een 700-tal cannabisplanten aan.</b>
      </p>
      <p>Het waren alerte burgers uit Puurs-Sint-Amands die de politie wezen op verdachte activiteiten in een kippenhok. Op basis van enkele getuigenissen ging de lokale recherche van de politie Klein-Brabant vorige vrijdag over tot een huiszoeking in de Zeutestraat.</p>
      <p>Op het terrein stond een ‘kippenhok’ waar een soort valdeur met ladder toegang gaf tot een kelder. Beneden trof de politie een 700-tal cannabisplanten aan.</p>
      <p>Bij de huiszoeking werden ook een 23-jarige en een 29-jarige man aangetroffen, beiden uit Antwerpen. Ze werden vrijdag nog voor de onderzoeksrechter in Mechelen geleid die besliste hen aan te houden. Dinsdag verschijnen ze voor de raadkamer.</p>
      <p>Het Antwerpse parket verspreidde een persmededeling over de opmerkelijke vondst, omdat ze de aandacht willen vestigen op de rol die burgers kunnen spelen bij de aanpak van dergelijke criminaliteitsvormen.</p>
    </article>
  </body>
</html>