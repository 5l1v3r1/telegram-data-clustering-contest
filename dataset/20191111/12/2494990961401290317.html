<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/roma-capitale/2019/11/11/gallery/roma-tor-bella-monaca-spaccio-droga-via-dell-archeologia-cocaina-vincenzo-nastasi-principe-1238329/"/>
    <meta property="og:site_name" content="Il Tempo"/>
    <meta property="article:published_time" content="2019-11-11T12:02:00+00:00"/>
    <meta property="og:title" content="Preso &quot;O principe&quot; di Torbella. Blitz nella Gomorra di Roma"/>
    <meta property="og:description" content="Venti arresti in via dell'Archeologia da parte dei carabinieri. Ma nuovi pusher sono già in strada"/>
  </head>
  <body>
    <article>
      <h6 class="kicker">FIUMI DI COCAINA</h6>
      <h1>Preso "O principe" di Torbella. Blitz nella Gomorra di Roma</h1>
      <h2>Venti arresti in via dell'Archeologia da parte dei carabinieri. Ma nuovi pusher sono già in strada</h2>
      <address><time datetime="2019-11-11T12:02:00+00:00">11 Nov 2019, 12:02</time> by <a rel="author">Andrea Ossino</a></address>
      <slideshow>
        <figure>
          <img src="https://www.iltempo.it/resizer/670/-1/false/1573473242905.jpg--.jpg?1573473242000"/>
        </figure>
        <figure>
          <img src="https://www.iltempo.it/resizer/670/-1/false/1573473242754.jpg--.jpg?1573473242000"/>
        </figure>
        <figure>
          <img src="https://www.iltempo.it/resizer/670/-1/false/1573473243036.jpg--.jpg?1573473243000"/>
        </figure>
        <figure>
          <img src="https://www.iltempo.it/resizer/670/-1/false/1573473243161.jpg--.jpg?1573473243000"/>
        </figure>
        <figure>
          <img src="https://www.iltempo.it/resizer/670/-1/false/1573473243095.jpg--.jpg?1573473243000"/>
        </figure>
        <figure>
          <img src="https://www.iltempo.it/resizer/670/-1/false/1573473242971.jpg--.jpg?1573473243000"/>
        </figure>
        <figure>
          <img src="https://www.iltempo.it/resizer/670/-1/false/1573473242682.jpg--.jpg?1573473242000"/>
        </figure>
        <figure>
          <img src="https://www.iltempo.it/resizer/670/-1/false/1573473242830.jpg--.jpg?1573473242000"/>
        </figure>
      </slideshow>
      <p>Le vie sono sempre le stesse. Le dinamiche identiche. Gli affari immutati. A Tor Bella Monaca la piazza di spaccio è sempre attiva. È un loop senza fine: le organizzazioni vendono, i carabinieri le sgominano (da gennaio a oggi sono oltre 160 gli arrestati a Roma per reati collegati a organizzazioni che si occupano di spaccio) e nuove leve ne occupano il posto sfamando un mercato della droga mai sazio. Questa mattina, a pochi giorni dai 16 arresti dell’operazione “Ferro di Cavallo”, i carabinieri del Gruppo di Frascati e della stazione di Tor Bella Monaca sono tornati in via dell’Archeologia: 20 persone arrestate, 15 in carcere e 5 ai domiciliari, è il bilancio dell’operazione “Archeo17”. Proprio come richiesto dalla Direzione Distrettuale Antimafia di Roma. Questa, dall’inizio dell’anno è la quarta operazione messa a segno contro uno dei numerosi fortini della droga di Tor Bella Monaca. </p>
      <p>Intorno al civico 64 di via dell’Archeologia, ai piedi del palazzo “L”,  tra le “Torri” dove le case popolari vengono trasformate in regge d’orate e laboratori clandestini è stato organizzato un giro d’affari da 200 mila euro al mese, che nel fine settimana garantiva agli indagati introiti per 15 o 20 mila euro, con 350 clienti diversi. Turni, mansioni e compiti precisi. Tutto, come sempre, era stato organizzato nei minimi dettagli con un unico obiettivo: scappare alle “guardie” e massimizzare il profitto della vendita al dettaglio di cocaina. “Organizzazione a delinquere finalizzata allo spaccio”, è il reato ipotizzato. Oltre dieci mesi di indagini hanno ricostruito ogni ruolo o contatto. </p>
      <p>Vedette, cassieri, pusher e tutte le altre comparse erano sedute alla corte dell’autoproclamatosi “Principe di Tor Bella Monaca”, Vincenzo Nastasi , arrestato insieme alla moglie. </p>
      <p>Pistole ai piedi della torta a più piani con la scritta “o Principe”, fotografano la sobrietà del soggetto che ha preso a prestito il nome da uno dei protagonisti di “Gomorra”. </p>
      <p>Il modello aziendale dell’organizzazione prevedeva premi e licenziamenti dall’alto. Uno schema rigido per mandare avanti l’impresa che sfamava minorenni, donne, tossici, nullatenenti e professionisti. Tutti accorrevano in via dell’Archeologia. Ma oggi il fortino della droga ha chiuso i battenti. I clienti dovranno andare nelle vie parallele, dove altre decine di pusher sono già in strada.</p>
      <related>
        <h4>Articoli Correlati</h4>
        <a href="https://www.iltempo.it/roma-capitale/2019/11/11/news/roma-droga-carabinieri-tor-bella-monaca-arresto-cocaina-pusher-spaccio-via-dell-archeologia-1238219/"/>
      </related>
    </article>
  </body>
</html>