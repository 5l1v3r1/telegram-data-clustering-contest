<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/culture/v-ukrajini-znimayut-film-pro-stolitnyu-istoriyu-ukrajinskogo-flotu-639168.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T12:20:08+00:00"/>
    <meta property="og:title" content="В Україні знімають фільм про столітню історію українського флоту"/>
    <meta property="og:description" content="Творці фільму про флот презентували тизер"/>
  </head>
  <body>
    <article>
      <h1>В Україні знімають фільм про столітню історію українського флоту</h1>
      <address>
        <time datetime="2019-11-11T12:20:08+00:00">11 Nov 2019, 12:20</time>
      </address>
      <h4>Творці фільму про флот презентували тизер</h4>
      <p>Розпочалася робота над повнометражним документальним фільмом «Український флот. Столітня традиція». Фільм розповідає історію від заснування та становлення українського флоту в часи Визвольних Змагань 1917-1921рр., відновлення ВМС України, “холодної війни” з Чорноморським флотом Радянського Союзу 1992-1996рр. до анексії Криму та модернізації і реформування Військово-Морських Сил України у новій реальності гібридної війни. Про це розповіли продюсер фільму Сергій Малярчук та оператор Павло Липа під час презентації тизеру кінострічки <a href="https://glavcom.ua/specprojects/press_center.html">в пресцентрі «Главком».</a></p>
      <p>Ідея виникнення великого фільму про столітню традицію українського флоту виникла ще за часів, коли творча група працювали над попередньою документальною роботою «Крим, як це було» у 2015 році. «Сьогоднішній наш документальний проєкт не стільки про кораблі, скільки про людей, про наших моряків. І цей фільм дуже на часі», - розповідає Малярчук.</p>
      <p>«Наші моряки люблять повторювати, що наша країна – морська держава. Але, як мені здається, це не очевидно для більшості населення. Наше завдання розказати про те, що флот є, він існував і до кримських подій, він має уже свої сформовані за роки незалежності традиції і вони мають власну історію, про яку мало розповідають. На мій погляд, цю історію потрібно досліджувати документально поки є ще свідки того, що, наприклад, відбувалося в 1992-1993 роках. А відбувалося все практично так само, як і в 2014 році», - каже Липа.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FGlavcom.ua%2Fvideos%2F768055123640156%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Фільм розповідає історію від заснування та становлення українського флоту в часи Визвольних Змагань 1917-1921рр., відновлення ВМС України, холодної війни з Чорноморським флотом Радянського Союзу 1992-1996рр. до анексії Криму та модернізації і реформування Військово-Морських Сил України у новій реальності гібридної війни.</p>
      <figure>
        <iframe src="https://www.youtube.com/embed/MB5OKyKERm8" width="580" height="390" data-service="Youtube" scrolling="no"/>
      </figure>
      <p>
        <i>Тизер фільму «Український флот. Столітня традиція»</i>
      </p>
      <p>«У фільмі ми починаємо наше документальне дослідження з 1917 року, коли підняли перші сигнали у Севастополі на кораблях. Там були підняти не тільки українські прапори, а й були підняті сигнали «Хай живе вільна Україна!». І зробили це всі кораблі Чорноморського флоту. У 1918 році в УНР був свій власний флот. Працюючи над фільмом, я бачу як історія повторюється і через сто років», - каже Липа.</p>
      <p>Продюсер фільму стверджує, що відзнятий тизер уже викликав реакцію неприйняття Росією, бо в розумінні північного сусіда в Україні не може бути власного флоту і тим більше його історії.</p>
      <p>«Катерина ІІ переписувала історію що стосувалася Запорізької Січі, їхньої військово-морської справи і формування української державності. Це все переписувалося, дезавуальовувалося і замовчувалося. І сьогодні, коли ці факти розкриваються, то вони є дуже і дуже незручними для нашого північного сусіда. Вони категорично не хочуть сприймати, що є якийсь взагалі український флот і тим більше його історія!», - продовжує Малярчук.</p>
      <p>Робота над фільмом триватиме півтора роки.</p>
      <p>Переглянути фільм <a href="https://www.youtube.com/watch?v=tXGET1-fzmI&amp;feature=youtu.be">«Крим, як це було» можна тут</a>. </p>
      <related>
        <a href="https://glavcom.ua/tv/tvorci-filmu-ukrajinskiy-flot-stolitnya-tradiciya-predstavili-tizer-i-rozpovili-pro-zyomki--639120.html"/>
        <a href="https://glavcom.ua/digest/yak-u-berlini-vidznachali-30-richchya-padinnya-berlinskogo-muru-639112.html"/>
        <a href="https://glavcom.ua/news/premjera-chornogo-vorona-u-kinoteatrah-vasil-shklyar-zvernuvsya-do-glyadachiv-z-poperedzhennyam-638303.html"/>
      </related>
    </article>
  </body>
</html>