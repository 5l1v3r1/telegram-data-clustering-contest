<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/varsler-mer-kaos-tirsdag/71805027"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T12:49:59+00:00"/>
    <meta property="og:title" content="Varsler mer kaos tirsdag"/>
    <meta property="og:description" content="Mandag har politiet rykket ut til en rekke trafikkulykker i Sør-Norge som følge av massivt snøfall. Tirsdag kan islagte veier skape nye problemer for trafikanter."/>
  </head>
  <body>
    <article>
      <h1>Varsler mer kaos tirsdag</h1>
      <h2>Mandag har politiet rykket ut til en rekke trafikkulykker i Sør-Norge som følge av massivt snøfall. Tirsdag kan islagte veier skape nye problemer for trafikanter.</h2>
      <address><time datetime="2019-11-11T12:49:59+00:00">11 Nov 2019, 12:49</time> by <a rel="author">Frode Andresen</a></address>
      <p><a href="https://www.dagbladet.no/nyheter/snovaer-pa-ostlandet-vaer-forberedt-pa-kokaos/71803966">Mandag har kraftig snøfall ført til en rekke ulykker og trafikale utfordringer i Sør-Norge.</a> Nå har Meteorologisk institutt sendt ut nye farevarsler for tirsdag.</p>
      <p>
        <b>På nåværende tidspunkt foreligger det et <a href="https://twitter.com/Meteorologene/status/1193859330392633345">gult farevarsel for is</a> i Agder, samt for lavtliggende områder i Telemark, Vestfold, Østfold, Oslo, Akershus og Buskerud.</b>
      </p>
      <p><a href="https://twitter.com/Meteorologene/status/1193826225548070912">Det varsles også om kraftig snøfokk</a> ved fjelloverganger i Telemark.</p>
      <p>- Tirsdag går det over til regn mange steder i Sør-Norge. Dette skaper nye problemer for trafikantene, så vi oppfordrer til å beregne god tid tirsdag også, sier vakthavende meteorolog, Kristian Gislefoss, til Dagbladet.</p>
      <h3>Opptil 30 millimeter regn</h3>
      <p>Gislefoss advarer om lokalt vanskelige kjøreforhold som følge av at regnet sannsynligvis vil fryse og skape isdannelser på veiene.</p>
      <p>
        <b>I utsatte områder på Sørlandet kan det komme opptil 30 millimeter regn, mens i områdene rundt Oslofjorden kan det komme opptil 12 millimeter regn.</b>
      </p>
      <p>- Utover uka vil det bli litt kaldere igjen, hvor det vil være minusgrader i store deler av døgnet. Dersom snøen overlever tirsdagens regnvær, så er det gode sjanser for at den kan vare ut uka.</p>
      <h3>Mye snø</h3>
      <p>Mandag falt det opptil 25 centimeter snø i utsatte områder på Sørlandet. På Østlandet falt det opptil 12 centimeter snø.</p>
      <p>- Det er absolutt nok snø til å lage kaos. I tillegg var dette for mange sesongens første skikkelige snøfall. Når dette i tillegg kom på verst tenkelig tidspunkt, altså på mandag morgen, så lå det litt i kortene at det ville bli trafikale problemer, sier Gislefoss.</p>
      <p>
        <b>UP-sjef Steven Hasseldal sier til Dagbladet at hvert år så opplever man at noen bilister fortsatt kjører med sommerdekk når det første snøfallet kommer.</b>
      </p>
      <p>- Man blir litt oppgitt. Særlig når snøfallene er varslet i god tid på forhånd. Det er underlig, men det skjer hvert år, sier UP-sjefen.</p>
      <p>
        <i>- Hvor farlig kan det være?</i>
      </p>
      <p>- Det er ekstremt farlig. Det er klart at biler med sommerdekk har vesentlig dårligere forutsetninger for å ferdes på veiene under slike forhold.</p>
      <h3>Risikerer gebyrer</h3>
      <p>For tunge kjøretøy foreligger det krav om at de skal kjøre med vinterdekk under slike forhold. Dekkene skal også ha en mønsterdybde på minst fem millimeter. For personbiler kreves det at man kjører med dekk som passer til forholdene.</p>
      <p>
        <b>For førere som bryter reglene, venter det gebyrer. For tunge kjøretøy ligger satsene på 2000 kroner for hvert dekk. Mens for personbiler ligger satsene på 1000 kroner for hvert dekk.</b>
      </p>
      <p>- Dersom det er skikkelig dårlig føre, så kan bilister risikere anmeldelse og førerkortbeslag. I dag har det for eksempel vær helt uforsvarlig å kjøre med sommerdekk.</p>
    </article>
  </body>
</html>