<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Asens-emplaca-Pedro-Sanchez-territorial_0_2342165897.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T12:23:12+00:00"/>
    <meta property="og:title" content="Asens emplaça Pedro Sánchez a &quot;moure fitxa en la qüestió territorial&quot;"/>
    <meta property="og:description" content="El candidat d'En Comú Podem vincula part de la pujada de Vox a &quot;la por&quot; que han generat els aldarulls a Catalunya"/>
  </head>
  <body>
    <article>
      <h1>Asens emplaça Pedro Sánchez a "moure fitxa en la qüestió territorial"</h1>
      <h2>El candidat d'En Comú Podem vincula part de la pujada de Vox a "la por" que han generat els aldarulls a Catalunya</h2>
      <address>
        <time datetime="2019-11-11T12:23:12+00:00">11 Nov 2019, 12:23</time>
      </address>
      <p>L'endemà del 10-N, els comuns comencen a pressionar el PSOE perquè miri cap a Unides Podem per conformar un govern progressista i que serveixi per resoldre el conflicte català. Jaume Asens, el candidat d'En Comú Podem, ha sortit en roda de premsa aquest matí i ha tornat a emplaçar el líder del PSOE, Pedro Sánchez, a escoltar la petició que li va llançar ahir part de la seva militància que es va aplegar a fora la seu dels socialistes. "Amb Iglesias sí", van cridar. Asens, però, aquest matí també ha instat explícitament Sánchez a "moure fitxa en la qüestió territorial". "El mandat és més clar que mai", ha assegurat Asens.</p>
      <figure>
        <img src="https://www.ara.cat/2019/11/11/politica/comuns-aguanten-mantenen-resultat-mesos_2342175823_67292465_117x66.jpg"/>
      </figure>
      <p>
        <a href="https://www.ara.cat/politica/resultats-eleccions-generals-2019-10-novembre-comuns_0_2342165822.html">Els comuns aguanten i mantenen el resultat de fa sis mesos</a>
      </p>
      <p>De tota manera, el candidat dels comuns al Congrés de Diputats ha admès que l'escenari que s'ha obert després d'aquest 10 de novembre és pitjor que fa sis mesos, pels precedents en les negociacions amb el PSOE i per la possibilitat d'un pacte amb el PP que cap dels dos partits no ha descartat. Precisament per això, per a Asens s'han de fer esforços més grans. L'escenari que es va obrir ahir a Catalunya també demostra, pel diputat electe, que la convocatòria d'unes eleccions a Catalunya és "imminent", que la unitat independentista continua trencada. </p>
      <p>En la roda de premsa, Asens no ha volgut entrar a valorar la davallada que ha patit Unides Podem a tot l'Estat –que considera que, malgrat tot, continua sent un "actor decisiu i rellevant"–, però sí que ha tornat a carregar contra Més País. Així, considera que la formació d'Íñigo Errejón ha fet retrocedir la formació lila en les províncies on s'ha presentat i no ha aconseguit eixamplar la base de l'esquerra alternativa. A Catalunya, però, creu que l'impacte ha sigut mínim, tot i que ha presentat l'1% dels vots que Més País va aconseguir a la província de Barcelona com la causa que els comuns hagin perdut un escó per Barcelona.</p>
      <h3>La pujada de Vox</h3>
      <p>D'altra banda, el candidat dels comuns al Congrés de Diputats ha alertat de l'ascens de Vox a tercera força i ha demanat un front comú de totes les forces que van guanyar la moció de censura contra Mariano Rajoy. Ara bé, Asens ha assegurat que la pujada de Vox no es resol "només amb un cordó sanitari, sinó que s'han de fer polítiques amb més profunditat". En aquest sentit, Asens ha vinculat els aldarulls dels últims dies amb el creixement de l'extrema dreta. "És raonable pensar que hi ha una relació [...]. La por alimenta Vox i és molt probable que les imatges d'aldarulls hagin generat por i molta gent hagi optat per receptes demagògiques i simplistes", ha assegurat Asens.</p>
    </article>
  </body>
</html>