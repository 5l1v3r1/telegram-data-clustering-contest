<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/dzherard-btlr-s-nova-kod-trilogiya-406429.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T12:15:41+00:00"/>
    <meta property="og:title" content="Джерард Бътлър с нова „Код“ трилогия"/>
    <meta property="og:description" content="Екшън поредицата ще завладее и малкия екран"/>
  </head>
  <body>
    <article>
      <h1>Джерард Бътлър с нова „Код“ трилогия</h1>
      <address><time datetime="2019-11-11T12:15:41+00:00">11 Nov 2019, 12:15</time> by <a rel="author">Агенция Стандарт</a></address>
      <p>Екшън поредицата „Код“ начело с Джерард Бътлър продължава с пълна сила напред. Продуцентът на франчайза Алън Сийгъл заяви, че вече планира нова трилогия филми, които ще продължат историята на Майк Банинг. Но Сийгъл възнамерява да завладее и малкия екран. Кинаджията иска да продаде правата на международни телевизии, които да адаптират света на филмите в сериали с местни актьори. Алън има амбицията и да обедини всички проекти и някой ден героите от малкия екран да се появат редом Бътлър. За сега не е ясно кога ще се появи следващата продукция от поредицата.</p>
      <p>Първият филм „Код: Олимп“ излезе през 2013-а. Филмът събра над 170 милиона долара в световния боксофис, които се оказаха достатъчни за продължение. „Код: Лондон“ се появи през 2016-а и успя да надмине предшественика си и генерира над 205 милиона. Тази година „Код: Ангелът“ не успя да повтори тези успехи и прибра само 133 милиона. Да припомним, че много от кадрите във франчайза са снимани в България. Бътлър не веднъж е казвал, че тук се чувства като у дома си.</p>
      <p>Въпреки че критиците никога не са били мили към филмите на Бътлър, общият успех на трилогията от 504 милиона очевидно е достатъчен, за да осигури бъдеще на поредицата. Франчайзът разчита главно на европейската и азиатска публика, което Сийгъл със сигурност ще вземе предвид, когато работи по бъдещите заглавия. Китайските зрители са едни от най-ключовите. Те осигуриха 52 милиона от 143-те, които филмът събра извън САЩ.</p>
    </article>
  </body>
</html>