<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/od-utery-bude-v-cechach-snezit-a-nejen-ve-vyssich-polohach/1819688?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T12:30:00+00:00"/>
    <meta property="og:title" content="Od úterý bude v Čechách sněžit a nejen ve vyšších polohách"/>
    <meta property="og:description" content="Praha - V Čechách bude od úterý sněžit a nejen na horách. Sněhové srážky mají zasáhnout zejména polohy nad 400 metrů nad mořem, sníh má být ale mokrý a těžký, což může kvůli polámaným větvím nebo stromům způsobit komplikace v dopravě nebo dodávkách elektřiny. V nižších polohách meteorologové očekávají déšť nebo déšť se sněhem a ojediněle se bude na silnicích a chodnících tvořit náledí a zmrazky. Toto počasí vydrží v západní polovině ČR zřejmě až do čtvrtečního rána. ČTK to dnes sdělil Český hydrometeorologický ústav (ČHMÚ)."/>
  </head>
  <body>
    <article>
      <h1>Od úterý bude v Čechách sněžit a nejen ve vyšších polohách</h1>
      <address><time datetime="2019-11-11T12:30:00+00:00">11 Nov 2019, 12:30</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V Čechách bude od úterý sněžit a nejen na horách. Sněhové srážky mají zasáhnout zejména polohy nad 400 metrů nad mořem, sníh má být ale mokrý a těžký, což může kvůli polámaným větvím nebo stromům způsobit komplikace v dopravě nebo dodávkách elektřiny. V nižších polohách meteorologové očekávají déšť nebo déšť se sněhem a ojediněle se bude na silnicích a chodnících tvořit náledí a zmrazky. Toto počasí vydrží v západní polovině ČR zřejmě až do čtvrtečního rána. ČTK to dnes sdělil Český hydrometeorologický ústav (ČHMÚ).</p>
      <p>Od úterního podvečera do středečního rána podle předpovědi napadne od středních poloh Čech kolem pěti centimetrů, ojediněle až deseti centimetrů většinou mokrého a těžkého sněhu. "Z hlediska nové sněhové pokrývky budou nejohroženější polohy s nadmořskou výškou mezi 400 a 600 metry nad mořem. Na severozápadě se srážky vyskytnou jen výjimečně," doplnili meteorologové.</p>
      <p>Při intenzivnějších srážkách bude podle nich horší viditelnost a místy se může tvořit náledí a zmrazky, řidiči by proto tomu měli přizpůsobit jízdu.</p>
      <p>Od středečního odpoledne do čtvrtečního rána bude situace v Čechách pravděpodobně podobná, navíc se ojediněle může vyskytnout také mrznoucí déšť s tvorbou slabé ledovky, doplnil ČHMÚ.</p>
    </article>
  </body>
</html>