<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134530-petrauskas-ivertino-pirmaji-lkl-reguliariojo-sezono-rata-komandu-nestabilumas-desningas.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-11T12:35:00+00:00"/>
    <meta property="og:title" content="Petrauskas įvertino pirmąjį LKL reguliariojo sezono ratą: „Komandų nestabilumas – dėsningas“"/>
    <meta property="og:description" content="Pasvalio „Pieno žvaigždės“ „Betsafe-LKL“ pirmenybėse sužaidė pirmąjį reguliariojo sezono ratą, po kurio savo sąskaitoje turi 3 pergales ir 6 pralaimėjimus. Pirmajame rate pasvaliečiai neišvengė skausmingų pralaimėjimų, kai buvo iššvaistyta dviženklė persvara namuose prieš Prienų „Cbet“, ar per pratęsimą pralaimėta Utenoje prieš vietos „Juventus“, bet ir netrūko dramatiškų pergalių, kai buvo laimėta paskutinėmis ..."/>
  </head>
  <body>
    <article>
      <h1>Petrauskas įvertino pirmąjį LKL reguliariojo sezono ratą: „Komandų nestabilumas – dėsningas“</h1>
      <address>
        <time datetime="2019-11-11T12:35:00+00:00">11 Nov 2019, 12:35</time>
      </address>
      <p>Nuotr.: L.Šilkaitis</p>
      <figure>
        <a href="https://www.basketnews.lt/paveikslelis-204276-any1000x1000.jpg">
          <img src="https://www.basketnews.lt/paveikslelis-204276-any630x500.jpg"/>
        </a>
      </figure>
      <p>Nuotr. L.Šilkaitis</p>
      <p>Pasvalio „Pieno žvaigždės“ „Betsafe-LKL“ pirmenybėse sužaidė pirmąjį reguliariojo sezono ratą, po kurio savo sąskaitoje turi 3 pergales ir 6 pralaimėjimus.</p>
      <p>Pirmajame rate pasvaliečiai neišvengė skausmingų pralaimėjimų, kai buvo iššvaistyta dviženklė persvara namuose prieš Prienų „Cbet“, ar per pratęsimą pralaimėta Utenoje prieš vietos „Juventus“, bet ir netrūko dramatiškų pergalių, kai buvo laimėta paskutinėmis minutėmis tiek prieš „Šiaulius“, tiek prieš Alytaus „Sintek-Dzūkiją“.</p>
      <p>Įvertinus pirmąjį reguliariojo sezono ratą „Pieno žvaigždžių“ strategas Gediminas Petrauskas mano, jog rezultatas – dėsningas.</p>
      <p>„Galvoju, kad visada galima geriau, bet mūsų žaidimo kokybė, ypač sezono pradžioje, nebuva gera, – tinklalapiui „bcpienozvaigzdes.lt“ sakė Petrauskas. – Į antrąją pirmojo rato pusę žaidimas gerėjo, gaila tik, kad pergalių nepavyko iškovoti. Tikrai neblogas rungtynes sužaidėme Utenoje, bet kai yra nauja komanda, mums reikia laiko.“</p>
      <p>„Tai nėra kažkoks pasiteisinimas, matome, ko trūksta ir ant to dirbame, – tęsė Pasvalio klubo strategas. – Visada treneriai nori, kad viskas vyktų greičiau, bet kartais kai kurių dalykų negali paskubinti ir dabartinis rezultatas yra dėsningas.“</p>
      <p>„Pieno žvaigždės“ pirmajame „Betsafe-LKL“ reguliariojo sezono rate per dvikovą vidutiniškai nusiima 33 kamuolius ir tai yra tik 8 rezultatas lygoje.</p>
      <p>Būtent atkovotus kamuolius kaip vieną pagrindinių problemų šioje sezono stadijoje įvardino ir Petrauskas, kurie yra akcentuojami treniruotėse.</p>
      <p>„Sezono starte strigome su puolimu bei pataikymu ir kažkiek paskutinėse dvikovose šiuos žaidimo elementus pagerinome, – sakė 34-erių specialistas. – Gaila, kad pralaimime kovą dėl kamuolių. Tiesa, mače su „Juventus“ jau kažkiek geriau kovojome, tai tie akcentai treniruotėse padeda. Vis dėlto manau, kad panašūs akcentai treniruotėse bus viso sezono metu ir jie skirsis prisitaikant prie varžovo, su kuriuo tą savaitę žaisime.“</p>
      <p>Šiuo metu pasvaliečiai yra priversti verstis 8 žaidėjų rotacija, nes komandą paliko Serhijus Pavlovas ir Ivars Žvigurs, o į jų vietą naujokai neatvyko.</p>
      <p>Vis dėlto pakeitimai išvykusiems krepšininkams yra intensyviai ieškomi, nors žaidėjų rinka šiuo metu nėra palanki.</p>
      <p>„Atsisveikinę su žaidėjais, mes iš karto pradėjome ieškoti naujokų, bet tų laisvų krepšininkų rinkoje nėra daug, o bet ko imti nenorime. Ieškome geriausių variantų, nors mums, kaip treneriams, norisi greičiau surasti žmones ir integruoti į komandą, bet yra tam tikrų dalykų, kurių negali skubinti. Ieškome ir tikimės artimiausiu metu rasti papildymą, nes su 8 žaidėjų rotacija yra sunku“, – pasakojo kaunietis.</p>
      <p>Komandos sudėtyje yra įregistruoti ir keturi jauni krepšininkai – 20-metis Laurynas Balkūnas, 18-metis Redas Venclovas, 17-metis Vilius Valuntonis bei 16-metis Giedrius Kazilionis.</p>
      <p>Jei Balkūnas ir Venclovas su komanda yra nuo sezono pradžios ir pilnavertiškai padeda treniruočių procese, tai neseniai į sudėtį įtrauktas Valuntonis yra patyręs traumą, o Kazilionis sportuoja su savo amžiaus grupe.</p>
      <p>„(Laurynas) Balkūnas ir (Redas) Venclovas yra pilnaverčiai komandos nariai ir būna su mumis visose treniruotėse. (Vilius) Valuntonis yra patyręs traumą, o (Giedriaus) Kazilionio nelabai naudojame, nes jis dar turi treniruotis su savo amžiaus vaikais.“</p>
      <p>Per pirmąsias devynerias pasvaliečių rungtynes išryškėjo Johno Gillono lyderystė puolime, kuris su vidutiniškai 15,4 pelnomo taško yra rezultatyviausias lygos žaidėjas.</p>
      <p>Tokį rodiklį 25-erių krepšininkas fiksuoja nepaisant to, jog tai yra jo pirmasis sezonas Europoje.</p>
      <p>Vis dėlto Petrauskas pabrėžė, jog amerikiečio silpnybe aikštėje dar dažnai tampa žaidimo organizavimas, tačiau su laiku, anot trenerio, jis turėtų gerėti.</p>
      <p>„Jo (Gillono) silpnybė yra ir jo stiprybė. Tai – individualus žaidimas. (Johnas) Gillonas yra pirmas pagal pelnomus taškus ir jo žaidimas 1 prieš 1 yra stiprybė, bet tuo pačiu ir silpnybė, susiduriant su žaidimo organizavimo problemomis. Jam dar sunku prisitaikyti prie europinio krepšinio, bet su įdedamu darbu tikimės, jog tai kiekvienose rungtynėse gerės“, – apie komandos įžaidėją kalbėjo Petrauskas.</p>
      <p>Pirmasis „Betsafe-LKL“ reguliariojo sezono ratas parodė, jog kova dėl vietų turnyrinėje lentelėje bus labai arši – ketvirtąją ir devintąją vietas skiria vos viena pergalė.</p>
      <p>Vis dėlto Petrauskas po pirmojo sezono ketvirčio neskubėjo daryti išvadų.</p>
      <p>„Pirmajame rate, asmeniškai, nelabai, kas nustebino. Galima buvo tikėtis, jog bus labai nestabilūs rezultatai. Taip, Kėdainių ekipos pergalė prieš „Rytą“ nustebino, bet prieš kitas komandas jie beviltiškai pralaimėjo. Tai vėlgi, tas nestabilumas, žiūrint į komandų sudėtis, yra dėsningas. Visos antros turnyrinės lentelės pusės komandos, išskyrus gal „Šiaulius“ ir „Dzūkiją“, yra naujai suformuotos ir tų bangavimų bus. Nėra taip paprasta treneriams sulipdyti žaidėjus į vieną branduolį“, – baigė Petrauskas.</p>
      <h3>Pasvalio Pieno žvaigždės / Tvarkaraštis</h3>
      <figure>
        <img src="https://www.basketnews.lt/paveikslelis-196864-tmlgs.jpg"/>
      </figure>
      <p>
        <a href="https://www.basketnews.lt/komandos/666-utenos-juventus.html">Utenos Juventus</a>
      </p>
      <figure>
        <img src="https://www.basketnews.lt/paveikslelis-147661-tmlgs.jpg"/>
      </figure>
      <p><a href="https://www.basketnews.lt/komandos/448-pasvalio-pieno-zvaigzdes.html">Pasvalio Pieno žvaigždės</a> <a href="https://www.basketnews.lt/rungtynes/ziureti/82829-utenos-juventus-pasvalio-pieno-zvaigzdes.html">112-108</a></p>
      <figure>
        <img src="https://www.basketnews.lt/paveikslelis-147661-tmlgs.jpg"/>
      </figure>
      <p>
        <a href="https://www.basketnews.lt/komandos/448-pasvalio-pieno-zvaigzdes.html">Pasvalio Pieno žvaigždės</a>
      </p>
      <figure>
        <img src="https://www.basketnews.lt/paveikslelis-3704-tmlgs.jpg"/>
      </figure>
      <p><a href="https://www.basketnews.lt/komandos/265-kauno-zalgiris.html">Kauno Žalgiris</a> <a href="https://www.basketnews.lt/rungtynes/ziureti/82836-pasvalio-pieno-zvaigzdes-kauno-zalgiris.html">11-17<br/>17:20</a></p>
      <h3>Šį sezoną metami dvitaškiai</h3>
      <figure>
        <img src="https://www.basketnews.lt/paveikslelis-147661-any100x100.jpg"/>
      </figure>
      <p>50% 17,4</p>
      <figure>
        <img src="https://www.basketnews.lt/paveikslelis-147664-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/51-lietuvos-krepsinio-lyga/statistika.html">17,4</a></li>
        <li>Taiklumas: <a href="https://www.basketnews.lt/lygos/51-lietuvos-krepsinio-lyga/statistika.html">50,2%</a></li>
        <li>Vieta lygoje: <a href="https://www.basketnews.lt/lygos/51-lietuvos-krepsinio-lyga/statistika.html">10</a></li>
        <li>Geriausias pasiekimas: <a href="https://www.basketnews.lt/rungtynes/ziureti/82216-vilniaus-rytas-pasvalio-pieno-zvaigzdes.html">22</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/82224-kauno-zalgiris-pasvalio-pieno-zvaigzdes.html">10</a></li>
        <li>Daugiausia pataiko: <a href="https://www.basketnews.lt/zaidejai/10769-paulius-petrilevicius.html">Paulius Petrilevičius</a></li>
      </ul>
    </article>
  </body>
</html>