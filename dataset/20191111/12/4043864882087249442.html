<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231624/"/>
    <meta property="og:site_name" content="Українська правда"/>
    <meta property="article:published_time" content="2019-11-11T12:50:51+00:00"/>
    <meta property="og:title" content="Справа УПЦ КП: церковники з хрестом штурмували суд, поліція застосувала газ"/>
    <meta property="og:description" content="У Шостому апеляційному адмінсуді Києва сталися сутички між представниками ліквідованої УПЦ КП і працівниками суду, поліція застосувала газ."/>
  </head>
  <body>
    <article>
      <h1>Справа УПЦ КП: церковники з хрестом штурмували суд, поліція застосувала газ</h1>
      <address>
        <time datetime="2019-11-11T12:50:51+00:00">11 Nov 2019, 12:50</time>
      </address>
      <p>У Шостому апеляційному адмінсуді Києва сталися сутички між представниками ліквідованої УПЦ КП і працівниками суду, поліція застосувала газ.</p>
      <p><b>Джерело:</b> <a href="https://kyiv.npu.gov.ua/news/novini/vnaslidok-sutichki-u-sudi-na-stolichnomu-pechersku-do-upravlinnya-policziji-dostavili-p-yat-osib/">пресслужба </a>поліції Києва, джерела УП у правоохоронних органах, пресслужба суду у коментарі УП, <a href="http://new.cerkva.info/anons-vidbudetsya-myrna-aktsiya-protestu-proty-nezakonnyh-dij-u-sprobi-likvidatsiyi-kyyivskoyi-patriarhiyi-zayava-patriarha-filareta/">сайт </a>УПЦ КП  </p>
      <p><b>Дослівно поліція:</b> "Під час судового засідання у приміщенні суду на вулиці Московській відбувалася сутичка між представниками релігійної організації та працівниками суду. </p>
      <figure>
        <img src="https://img.pravda.com/images/doc/0/1/015d84f-sud-upc-kp-1-.jpg"/>
        <figcaption>
          <cite>Фото <a href="http://religionpravda.com.ua/">religionpravda.com.ua</a> </cite>
        </figcaption>
      </figure>
      <p>За попередньою інформацією, група осіб розбила скляні двері в будівлі суду та намагалися потрапити на засідання, у результаті чого сталася сутичка з представниками суду. Для припинення конфлікту працівники поліції застосували сльозогінний газ".</p>
      <p><b>Деталі:</b> У поліції додали, що <b>5 активних учасників інциденту доставили до райуправління,</b> у них наразі відбирають пояснення для встановлення всіх обставин інциденту.   </p>
      <p>За даними джерел УП, до суду проривалися представники ліквідованої УПЦ КП, оскільки там розглядали позов УПЦ КП до Мінкультури про заборону ліквідаційній комісії вчиняти дії щодо майна цієї церкви.</p>
      <p>Співрозмовник розповів, що група осіб зі священником і великим хрестом хотіли всі разом потрапити на засідання, вони розбили двері і спровокували сутичку з працівниками суду.</p>
      <p>Поліція зареєструвала подію в журналі єдиного обліку заяв та повідомлень. Після перевірки діям учасників інциденту нададуть правову оцінку.</p>
      <p>Напередодні на сайті УПЦ КП анонсували акцію протесту проти дій предстоятеля ПЦУ митрополита Епіфанія і проти зняття з державної реєстрації Київської Патріархії УПЦ КП Міністерством культури за часів президента Петра Порошенка.</p>
      <p>Акція мала розпочатися о 9:00 на Європейській площі. Після цього церковники анонсували ходу до Шостого апеляційного адміністративного суду на вулиці Московській, 8. </p>
      <p>11 листопада Шостий апеляційний адмінсуд розглядав апеляційну скаргу Мінкультури на <a href="https://www.pravda.com.ua/news/2019/09/12/7226076/">ухвалу Окружного адмінсуду</a> Києва від 4 вересня, якою суд визнав протиправним наказ Мінкультури про скасування статутів УПЦ КП і заборонив органам державної та місцевої влади чіпати церкву та її майно.</p>
      <p>У суді УП повідомили, що <b>апеляцію задовольнили.</b></p>
      <p>
        <b>Передісторія:</b>
      </p>
      <ul>
        <li>15 грудня 2018 року українські церкви об’єдналися у <a href="https://www.pravda.com.ua/news/2018/12/15/7201362/">єдину Православну церкву </a>України, її очолив митрополит <a href="https://www.pravda.com.ua/news/2018/12/15/7201350/">Епіфаній</a>. Представники РПЦ (УПЦ МП) переважно відмовилися визнати її, але окремі парафії все ж перейшли до ПЦУ.</li>
        <li>Навесні Філарет почав стверджувати, що при переговорах про створення Єдиної церкви йому обіцяли негласне керівництво, але домовленості порушили.</li>
        <li><a href="https://www.pravda.com.ua/news/2019/05/11/7214744/">Філарет </a>також заявив, що Київський патріархат досі не ліквідований.</li>
        <li>Священний синод ПЦУ позбавив Філарета <a href="https://www.pravda.com.ua/news/2019/06/24/7219035/">прав</a> єпархіального архієрея.</li>
        <li>25 червня почесний патріарх <a href="https://www.pravda.com.ua/news/2019/06/25/7219136/">створив власний синод </a>КП – з єпископів, яким ПЦУ заборонила священнослужіння.</li>
        <li>На 20 червня Філарет скликав "помісний собор", який "<a href="https://www.pravda.com.ua/news/2019/06/20/7218675/">постановив відновити </a>існування ліквідованої церкви і скасував визнання Православної церкви України".</li>
        <li>На з’їзді 20 червня підтвердили, що главою УПЦ КП залишається Філарет. Крім того "синод" Філарета заявив про свої права на всі кошти і храми, які були у підпорядкуванні УПЦ КП.</li>
        <li>12 липня стало відомо, що ліквідована УПЦ КП звернулася до скандального Окружного адміністративного суду Києва, щоб <a href="https://www.pravda.com.ua/news/2019/07/12/7220714/">заборонити </a>Київраді та Київській адміністрації вчиняти будь-які дії щодо передачі чи користування іншим особам, крім УПЦ КП, деяких об’єктів нерухомого майна.</li>
        <li>27 липня синод ПЦУ створив комісію щодо ліквідації і передачі всього майна УПЦ КП.</li>
        <li>30 липня Філарет звернувся до Мін'юсту з проханням <a href="https://www.pravda.com.ua/news/2019/07/31/7222379/">продовжити </a>реєстрацію УПЦ КП, у відповідь, <a href="http://mincult.kmu.gov.ua/control/uk/publish/article?art_id=245502137&amp;cat_id=244913751&amp;fbclid=IwAR0OxdbXsxwv-nqqrXqZKHzCAPU8yox1C5weR02af9l96B8-lLtbnqTe5tU">Мінкульт нагадав</a>, що УПЦ КП було ліквідовано 15 грудня 2018 року під час Об'єднавчого собору. </li>
        <li>31 липня <a href="https://www.pravda.com.ua/news/2019/07/31/7222412/">Філарет </a>заявив, що Томос православної церкви України не такий, як у інших православних церков. Він також турбувався, щоб у ліквідованої УПЦ КП не забрали майно.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/8/7231406/"/>
        <a href="https://www.pravda.com.ua/news/2019/11/8/7231387/"/>
        <a href="https://www.pravda.com.ua/news/2019/10/24/7229942/"/>
      </related>
    </article>
  </body>
</html>