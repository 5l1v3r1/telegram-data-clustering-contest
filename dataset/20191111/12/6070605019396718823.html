<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/mes_esports/handbol/claus-victoria-Aalborg_0_2342165868.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T12:45:00+00:00"/>
    <meta property="og:title" content="Les claus de la victòria a Aalborg"/>
    <meta property="og:description" content="El Barça d'handbol suma els dos punts i recupera el liderat de la Lliga de Campions"/>
  </head>
  <body>
    <article>
      <h1>Les claus de la victòria a Aalborg</h1>
      <h2>El Barça d'handbol suma els dos punts i recupera el liderat de la Lliga de Campions</h2>
      <address>
        <time datetime="2019-11-11T12:45:00+00:00">11 Nov 2019, 12:45</time>
      </address>
      <p>El Barça d'handbol torna a liderar el grup A de la Lliga de Campions després de batre diumenge l'Aalborg (30-34). Els blaugranes es van endur el primer assalt contra els nòrdics, que visitaran el Palau Blaugrana aquest cap de setmana. Hi ha tres situacions del joc que van destacar –especialment– en el partit continental:</p>
      <h3>1. L'especialista dels set metres</h3>
      <p>El conjunt de Xavi Pascual es va endur els dos punts del Jutlander Bank Arena per intensitat i lectura del partit. Va mostrar un nivell tàctic més ric, que va generar una resposta als atacs en inferioritat numèrica i als 2x2 de Janus Smarason. Aleix Gómez va ser una peça clau en l'engranatge col·lectiu. El seu rol d'especialista en llançaments de penals és una realitat.</p>
      <p>Contra l'Aalborg no va aparèixer des de la cantonada, però va estar brillant en els llançaments de set metres amb 9 gols i un ventall de recursos molt ampli, llegint els moviments dels dos porters rivals (van anar rotant). El tret principal de Gómez és la seva personalitat per normalitzar situacions de màxima tensió. Diumenge, a més, va decidir mantenir la responsabilitat d'intentar les penes màximes, tot i no transformar el primer xut.</p>
      <h3>2. El recurs 7x6 també és blaugrana</h3>
      <p>De la reacció tàctica del Barça en els moments complicats va destacar la decisió de Xavi Pascual de jugar 7x6 en atac posicional, forçant una superioritat numèrica sense exclusions. Va ser la rèplica a l'aposta de l'Aalborg, que va començar a jugar amb un home més a la pista abans d'arribar al descans, per compensar la teranyina d'ajudes del 6:0 defensiu dels blaugranes.</p>
      <p>És interessant veure com Luka Cindric té galons per ser el jugador que pren les decisions amb els dos pivots estàtics. El croat és capaç de fixar els tercers i donar continuïtat per aprofitar els espais lliures. La seva lectura de joc fa que l'equip sigui més ric per afrontar diferents escenaris tècnics.</p>
      <figure>
        <a href="https://www.ara.cat/2019/11/11/esports/Victor-Tomas-arriba-Lliga-Campions_2342175996_67306905_1500x1500.jpg">
          <img src="https://www.ara.cat/2019/11/11/esports/Victor-Tomas-arriba-Lliga-Campions_2342175996_67306905_1500x1500.jpg"/>
        </a>
        <figcaption>Víctor Tomás arriba als 700 gols a la Lliga de Campions / EHFCL</figcaption>
      </figure>
      <h3>3. Tomàs i el paper de les individualitats</h3>
      <p>El context de les individualitats també va ser clau per batre l'Aalborg i empatar amb el París Saint-Germain al capdavant del grup continental. Aleix Gómez i el seu recital a banda, Luka Cindric i Víctor Tomàs van rendir a nivell de primera d'elit internacional. Van oferir la seva millor versió. L'ex de Vardar i Kielce va ser nomenat millor central de la jornada al signar un partit rodó: 7 gols de 9 llançaments i 100% d'efectivitat en llançaments exteriors, a més de dirigir joc i forçar penals.</p>
      <p>Tomàs va ser notícia per haver superat la barrera dels 700 gols a la Lliga de Campions. En suma, un total de 701 gràcies a les set dianes (sense errades) que va fer a Aalborg, per establir una xifra sense precedents. El capità del Barça és el màxim golejador històric i el jugador que més partits ha disputat de la competició europea (209) després de 18 temporades amb la samarreta blaugrana. Va debutar amb el primer equip el 6 d’abril del 2002.</p>
    </article>
  </body>
</html>