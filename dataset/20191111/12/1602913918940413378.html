<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/intrebarea-lunii-va-participa-iohannis-la-dezbateri-prezidentiale-raspunsul-lui-orban-18567848"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T12:24:29+00:00"/>
    <meta property="og:title" content="Întrebarea lunii: va participa Iohannis la dezbateri prezidenţiale? Răspunsul lui Orban"/>
    <meta property="og:description" content="Liderul PNL, Ludovic Orban, a declarat că luni seara va avea loc, la sediul partidului, o şedinţă a echipei de campanie, iar când vor fi date rezultatele finale, va fi stabilită strategia de campanie, funcţie de care Klaus Iohannis va participa sau nu la dezbateri cu Viorica Dăncilă."/>
  </head>
  <body>
    <article>
      <h1>Întrebarea lunii: va participa Iohannis la dezbateri prezidenţiale? Răspunsul lui Orban</h1>
      <address><time datetime="2019-11-11T12:24:29+00:00">11 Nov 2019, 12:24</time> by <a rel="author" href="https://www.zf.ro/autor/nicolae-oprea" target="_blank">Nicolae Oprea</a></address>
      <p>Liderul PNL, Ludovic Orban, a declarat că luni seara va avea loc, la sediul partidului, o şedinţă a echipei de campanie, iar când vor fi date rezultatele finale, va fi stabilită strategia de campanie, funcţie de care Klaus Iohannis va participa sau nu la dezbateri cu Viorica Dăncilă.</p>
      <p>”În seara asta avem o şedinţă a echipei de campanie. Când avem rezultatele, stabilim strategia şi în funcţie de asta vom face public”, a declarat Ludovic Orban, întrebat dacă preşedintele Klaus Iohannis va participa la o dezbatere alături de candidatul PSD, Viorica Dăncilă.</p>
      <p>El a mai spus că este convins că Iohannis va câştiga turul doi la un scor foarte bun.</p>
      <p>La întâlnirea de la sediul PNL va participa şi Klaus Iohannis, au precizat surse liberale pentru MEDIAFAX.</p>
      <p>Purtătorul de cuvânt al PSD, Valeriu Steriu, a declarat, luni, că mai multe posturi TV invitat candidatul partidului, Viorica Dăncilă, la dezbateri, însă este nevoie ” în mod real” de un adversar. ”Dorim foarte mult ca preşedintele Klaus Iohannis să vină la cel puţin o dezbatere”, a mai spus el.</p>
    </article>
  </body>
</html>