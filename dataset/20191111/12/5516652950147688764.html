<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425565/epithesh-toy-hl-kamateroy-ston-m-konsola-sta-sxedio-sas-gia-thn-paideia-yparxei-mono-h-rodos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T12:00:03+00:00"/>
    <meta property="og:title" content="Επίθεση του Ηλ. Καματερού στον Μ. Κόνσολα: «Στα σχέδιό σας για την παιδεία υπάρχει μόνο η Ρόδος!»"/>
    <meta property="og:description" content="Σε ανακοίνωση που εξέδωσε ο πρώην βουλευτής Δωδεκανήσου κ. Ηλίας Καματερός, αναφέρει τα εξής:"/>
  </head>
  <body>
    <article>
      <h1>Επίθεση του Ηλ. Καματερού στον Μ. Κόνσολα: «Στα σχέδιό σας για την παιδεία υπάρχει μόνο η Ρόδος!»</h1>
      <address>
        <time datetime="2019-11-11T12:00:03+00:00">11 Nov 2019, 12:00</time>
      </address>
      <p>
        <b>Σε ανακοίνωση που εξέδωσε ο πρώην βουλευτής Δωδεκανήσου κ. Ηλίας Καματερός, αναφέρει τα εξής:</b>
      </p>
      <p>Την ίδρυση Σχολής Ξεναγών στη Ρόδο ανακοίνωσε ο Υφυπουργός Τουρισμού και βουλευτής του νομού μας κ. Μάνος Κονσόλας.</p>
      <p>Και αναρωτιέται κανείς: Πού είναι η Κως; Γιατί το δεύτερο νησί του Νότιου Αιγαίου, η πατρίδα του Ιπποκράτη, το τρίτο σε τουριστική ανάπτυξη έχει μείνει τελείως εκτός του χάρτη Παιδείας, ακόμα και τουριστικής Παιδείας;</p>
      <p>Σε 9 νησιά του Αιγαίου λειτουργούν πανεπιστημιακές σχολές.</p>
      <p>Προσπάθησα ως βουλευτής να ανατρέψω αυτή την αδικία. Όπως κάναμε Ανώτατη Σχολή στην Κάλυμνο, έτσι είχαμε δρομολογήσει και στην Κω πανεπιστημιακή σχολή Νησιωτικής Πολιτικής μετά από έρευνα και σχετική συνεννόηση με τον τότε Υπουργό Παιδείας κ. Γαβρόγλου, ο οποίος έκανε και τη σχετική ανακοίνωση στην Ολομέλεια της Βουλής ύστερα από πρόταση μου κατά τη συζήτηση του τελευταίου</p>
      <p>νομοσχεδίου του Υπουργείου Παιδείας.</p>
      <p>Θα ψηφιζόταν τον Ιούνιο.</p>
      <p>Δυστυχώς η κυβέρνηση της Νέας Δημοκρατίας τα ανέτρεψε όλα. Ακόμα και τη λειτουργία νέων τμημάτων στα πανεπιστήμια και τα διετή προγράμματα για τους αποφοίτους των ΕΠΑΛ.</p>
      <p>Και στα νησιά μας; Ποιο το σχέδιο για την παιδεία; Υπάρχει νέο σχέδιο, λέει ο Υφυπουργός και βουλευτής μας!!! Και στο σχέδιο αυτό υπάρχει μόνο η Ρόδος!!!</p>
      <p>Για αυτό είναι ανάγκη ο δήμος της Κω να μπει μπροστά και μαζί με τον Έπαρχο και τους περιφερειακούς συμβούλους αλλά και τους φορείς να διεκδικήσουμε το κομμάτι που ανήκει στην Κω.</p>
      <p>Κι αν για σχολή σχετική με την ιατρική, που θα ήταν το ιδανικό, μας προβάλλουν επιχειρήματα, τι πρόβλημα υπάρχει για σχολή Νησιωτικής Πολιτικής; Μία πρωτοποριακή σχολή που θα έχει σχέση με τη νησιωτικότητα, την ανάπτυξη, την οικονομία, την χωροταξία, την κοινωνιολογία κ.ά.;</p>
      <p>Έχουμε πληρώσει τόσα χρόνια ακριβά τη λειτουργία της εξουσίας και των βουλευτών με βάση την ψηφοθηρία.</p>
      <p>Προσπάθησα ως βουλευτής και η κυβέρνηση υιοθέτησε να διαμορφωθεί μια νησιωτική πολιτική, ένα σχέδιο που θα αξιοποιεί τις δυνατότητες κάθε νησιού, θα αλληλοσυμπληρώνει η ανάπτυξη του ενός την ανάπτυξη του άλλου και όλα να συμμετέχουν σε ένα συνολικό σχέδιο ισομερούς και δίκαιης ανάπτυξης.</p>
      <p>Δεν εγκαταλείπουμε τον αγώνα!!!</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425445/m-konsolas-h-dhmioyrgia-sxolhs-xenagwn-sth-rodo-apotelei-isxyrh-boylhsh-kai-tha-ginei-praxh"/>
      </related>
    </article>
  </body>
</html>