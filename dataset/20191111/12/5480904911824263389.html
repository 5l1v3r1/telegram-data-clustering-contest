<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/britska-ekonomika-se-vyhnula-recesi-roste-nejpomaleji-od-roku-2010/1819696?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T12:43:00+00:00"/>
    <meta property="og:title" content="Britská ekonomika se vyhnula recesi, roste nejpomaleji od roku 2010"/>
    <meta property="og:description" content="Londýn - Britská ekonomika se ve třetím čtvrtletí vyhnula recesi, proti předchozímu čtvrtletí vzrostla o 0,3 procenta, zatímco ve druhém kvartálu o 0,2 procenta klesla. Oznámil to dnes britský statistický úřad. Meziroční růst ale zvolnil z 1,3 na jedno procento, a je tak nejslabší od roku 2010. Na obchodních investicích a zpracovatelském průmyslu se podepsalo celosvětové zpomalení růstu hospodářství a obavy z brexitu."/>
  </head>
  <body>
    <article>
      <h1>Britská ekonomika se vyhnula recesi, roste nejpomaleji od roku 2010</h1>
      <address><time datetime="2019-11-11T12:43:00+00:00">11 Nov 2019, 12:43</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Britská ekonomika se ve třetím čtvrtletí vyhnula recesi, proti předchozímu čtvrtletí vzrostla o 0,3 procenta, zatímco ve druhém kvartálu o 0,2 procenta klesla. Oznámil to dnes britský statistický úřad. Meziroční růst ale zvolnil z 1,3 na jedno procento, a je tak nejslabší od roku 2010. Na obchodních investicích a zpracovatelském průmyslu se podepsalo celosvětové zpomalení růstu hospodářství a obavy z brexitu.</p>
      <p>Ve druhém čtvrtletí britská ekonomika vykázala první pokles od roku 2012. V tomto vývoji se odráží hromadění zásob před původním, tedy březnovým, termínem odchodu Británie z Evropské unie.</p>
      <p>"S ohledem na minulý rok tempo růstu zpomalilo na nejnižší hodnotu za téměř deset let," uvedl mluvčí statistického úřadu.</p>
      <p>Ve třetím čtvrtletí, kdy se stal ministerským předsedou Boris Johnson, narůstaly obavy, že Británie vystoupí z EU na konci října bez dohody.</p>
      <p>Parlament Johnsona donutil požádat o odklad brexitu, a britský premiér nakonec vyhlásil na 12. prosince předčasné volby. V nich by chtěl se svou Konzervativní stranou získat většinu a do 31. ledna příštího roku dosáhnout vystoupení Británie z EU.</p>
      <p>"Těsný únik recesi není žádným důvodem k oslavám," komentoval data hlavní ekonom skupiny zaměstnavatelů Institute of Directors Tej Parikh. "Britská ekonomika je celý rok v nastavení stop-start, její růst přerušují různé termíny brexitu," dodal.</p>
      <p>Britská centrální banka minulý týden zvýšila výhled růstu hrubého domácího produktu (HDP) na letošní rok na 1,4 z 1,3 procenta. To je stejně jako za loňský rok a zároveň nejslabší výkon od finanční krize. Před referendem o brexitu z června 2016 britská ekonomika zpravidla každý rok stoupla o více než dvě procenta, připomíná Reuters. Ohledně čtvrtletního vývoje HDP centrální banka očekávala v říjnu růst 0,4 procenta. Na příští rok prognózuje pokles tempa růstu HDP na 1,3 procenta.</p>
      <p>Minulý týden centrální banka v souladu s očekáváním ponechala svou základní úrokovou sazbu beze změny na 0,75 procenta. Dva členové měnového výboru ale překvapivě hlasovali pro snížení sazby, a to kvůli známkám prohlubujícího se útlumu ekonomiky.</p>
    </article>
  </body>
</html>