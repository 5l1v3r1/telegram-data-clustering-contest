<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/11/news/elezioni_in_spagna_dopo_la_sconfitta_alle_urne_si_dimette_il_presidente_di_ciudadanos_rivera-240841401/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T12:18:00+00:00"/>
    <meta property="og:title" content="Elezioni in Spagna, il Psoe non vuole allearsi con i popolari. Si dimette Rivera, leader di Ciudadanos"/>
    <meta property="og:description" content="Prime reazioni al voto. I socialisti confermano il no alla grande colazione. La formazione centrista è passata da 57 a 10 seggi, adesso deve trovare una"/>
  </head>
  <body>
    <article>
      <h1>Elezioni in Spagna, il Psoe non vuole allearsi con i popolari. Si dimette Rivera, leader di Ciudadanos</h1>
      <h2>Prime reazioni al voto. I socialisti confermano il no alla grande colazione. La formazione centrista è passata da 57 a 10 seggi, adesso deve trovare una nuova missione</h2>
      <address><time datetime="2019-11-11T12:18:00+00:00">11 Nov 2019, 12:18</time> by <a rel="author">ALESSANDRO OPPES</a></address>
      <p><b>MADRID</b> –  Conferme e primi scossoni dopo il voto. Il partito socialista (Psoe) del primo ministro spagnolo Pedro Sanchez conferma il suo no ad una grande coalizione con il Partito Popolare, ma aspira ad un governo "a carattere progressista". Lo ha detto il segretario organizzativo del Psoe, il ministro dello Sviluppo Josè Luis Abalos, all'indomani di elezioni che hanno riconfermato il Psoe primo partito, ma senza una maggioranza in grado di governare.<br/><br/>La situazione emersa dalle urne è "complessa" e servirà "molto lavoro", ha dichiarato Abalos, spiegando che l'impegno del Psoe è di "cercare di articolare questa realtà complessa per porre un governo a carattere progressista". I socialisti "non puntano ad un governo di grande coalizione", ha proseguito riferendosi ad un'alleanza con il Partito Popolare, perché la destra "continua a non assumersi le sue responsabilità".<br/><br/>C’è poi già una prima vittima del terremoto elettorale in Spagna. <b>Albert Rivera</b> ha presentato le dimissioni dalla presidenza di Ciudadanos, la formazione che aveva contribuito a fondare e che guidava da 13 anni, ed ha annunciato la decisione di lasciare la politica. Il crollo spettacolare della rappresentanza parlamentare, da 57 a 10 seggi, ha avuto come immediata conseguenza l’annuncio della convocazione di un congresso per decidere la nuova leadership e il futuro di un partito che, non più di un anno fa, ambiva a essere la forza-guida del centrodestra spagnolo. Ciudadanos ha perso oltre due milioni e mezzo di voti, passati a rafforzare soprattutto la pattuglia di deputati dell’ultradestra di Vox (da 24 a 52) e in parte ritornati alla formazione storica della destra, il Pp, che sale da 66 a 87 seggi.<br/><br/>Dopo il voto anticipato che ha determinato un’ulteriore frammentazione del panorama politico, resta più aperto che mai il problema della governabilità. Tutti gli occhi sono puntati sul Psoe di Pedro Sánchez, vincitore delle elezioni seppure in leggero calo (da 123 a 120 deputati). Il premier in carica ha già fatto sapere che questa volta l’obiettivo di formare una maggioranza parlamentare sarà raggiunto a ogni costo.<br/><br/><br/>L’hanno ripetuto anche i massimi dirigenti del partito, a cominciare dalla vicepremier Carmen Calvo (“ci sarà un governo, per noi non esiste altra opzione”).<br/><br/>I numeri al momento non tornano, perché le sinistre unite raggiungerebbero solo 158 seggi sui 176 della maggioranza assoluta al Congresso. Ma Sánchez, che ha sottolineato già nella notte elettorale di voler puntare alla formazione di un “governo progressista”, presenterà già nelle prossime ore la sua proposta (estesa ad altri partiti minori) al termine della riunione del comitato esecutivo federale.<br/><br/>Resta da capire quale sarà l’orientamento della prima forza d’opposizione, il <b>Partito Popolare</b>. Il leader Pablo Casado sottolinea l’enorme distanza che separa il suo partito dal Psoe, ma anticipa che ascolterà le proposte di Sánchez e poi agirà “con senso di responsabilità”. Non è ancora chiaro se lascia la porta aperta a un eventuale appoggio esterno o, forse, a un’astensione parlamentare che potrebbe facilitare l’investitura del leader socialista alla presidenza del governo. In questo caso, però, rischierebbe di lasciare nelle mani dell’ultradestra di Vox le redini dell’opposizione all’esecutivo.</p>
    </article>
  </body>
</html>