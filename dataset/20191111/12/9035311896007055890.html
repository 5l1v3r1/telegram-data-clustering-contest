<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/kambocya-da-kopek-eti-ticareti-seni-oldurmezsem-ailemi-besleyemem"/>
    <meta property="og:site_name" content="euronews"/>
    <meta property="article:published_time" content="2019-11-11T12:04:56+00:00"/>
    <meta property="og:title" content="Kamboçya'da köpek eti ticareti &quot;mecburiyetten&quot; sürüyor"/>
    <meta property="og:description" content="Kamboçyalılar halen köpek eti tüketmeye, Kamboçyalı köpek eti tüccarları ise her gün binlerce köpeği katletmeye devam ediyor."/>
  </head>
  <body>
    <article>
      <h1>Kamboçya'da köpek eti ticareti "mecburiyetten" sürüyor</h1>
      <address><time datetime="2019-11-11T12:04:56+00:00">11 Nov 2019, 12:04</time> by <a rel="author">Melis Ozoglu</a></address>
      <p>Her ne kadar eski yıllara oranla azalmış olsa da Kamboçyalılar halen köpek eti tüketmeye, satıcılar ise her gün binlerce köpeği öldürmeye devam ediyor.</p>
      <p>Bazı Uzak Doğu ülkelerine özgü bir gelenek olan kedi ve köpek eti tüketimi Kamboçya’da büyük bir pazar konumunda. Bu ticaret özellikle yoksul ve geleneklerine bağlı halk arasında ciddi bir gelir kapısı olmuş. Çünkü kilosu 2, 3 Dolar arasında değişen köpek eti, yeterli beslenemeyen insanlar için ucuz bir protein kaynağı. Aynı zamanda düzenli bir işi olmayanlar için de adeta ekmek kapısına dönüşmüş.</p>
      <p>İşte o kişilerden biri günde 6 köpeğini öldürdüğünü söyleyen Khieu Chan, geceleri rahat uyuyamadığını dile getiriyor.</p>
      <h3>"Lütfen beni affet. Seni öldürmezsem, ailemi besleyemem”</h3>
      <p>AFP’ye konuşan 41 yaşındaki Khieu Chan, bu işi yapmak dışında başka çaresinin olmadığını söylüyor; "Lütfen beni affet. Seni öldürmezsem, ailemi besleyemem”. Chan bu cümleleri kurarken, 10 kadar köpek de bir kafesin içinde ölümü bekliyor.</p>
      <p>Sadece Khieu Chan değil, onun gibi bu işi mecburiyetten yaptığını söyleyen yüzlerce kişi var. Talep yüksek olduğu sürece de devam edecekler gibi görünüyor.</p>
      <h3>"Yılda 2-3 milyon köpek öldürülüyor"</h3>
      <p>Öyle ki, Kamboçya’da yılda 2 ila 3 milyon köpeğin "katledildiğini" söyleyen Sivil Toplum Örgütü Four Paws'a göre, sadece başkent Phnom Penh'de 100 kadar restoran “özel et” adı altında köpek eti satıyor. Ülke genelindeki küçük köylerde de köpek eti sunulan birçok yer var.</p>
      <p>Ülke genelinde birçok yerde motorsikletine yerleştirdiği kafesinin içinde köpekler, ve onları öldürüp pişirmek için gerekli olan tencere, tava gibi malzemelerle gezen kişileri görmeniz mümkün. Ya anlaştıkları restoranlara köpek bulup götürüyorlar ya da durdukları bazı yerlerde öldürüp satıyorlar.</p>
      <h3>Kuduz krizi</h3>
      <p>Öldürülen havyanların eti onları yiyenler için büyük bir risk. Çünkü oldukça sağlıksız koşullarda öldürülen köpeklerin ne gibi rahatsızlıklara sahip olduğu soru işareti olarak duruyor. Köpek eti ticaretinin halk sağlığı için büyük bir kriz olduğunu söyleyen araştırmacılar, potansiyel olarak enfekte olmuş hayvanların ülke çapında taşındığını dile getiriyor.</p>
      <p>Ülke ayrıca dünyada kuduz salgınının en fazla görüldüğü ülkelerin başında geliyor. Bu ticaret de aşılanmış köpeklerin öldürülmesine neden olduğu için, yerel köpek aşılama çabalarını zayıflatıyor. Öte yandan köpek kesimi yapan sözde mezhabaların da hükümet tarafından denetlenmediği eleştirileri yapılıyor.</p>
      <p>AFP’ye konuşan bir satıcı "Bir köpek tarafından ısırıldım ama aşılanmadım çünkü eve döndüğümde gece geç olmuştu," diyor.</p>
      <figure>
        <img src="https://static.euronews.com/articles/stories/04/29/29/04/808x454_cmsv2_a2e566a4-05e2-5603-bfaf-f63332c38185-4292904.jpg"/>
      </figure>
      <h3>Senede 30 milyon kadar köpek insan tüketimi için öldürülüyor</h3>
      <p>Çin, Kuzey Kore, Filipinler, Tayland, Laos, Vietnam ve Kamboçya’da köpek ve kedi eti yemek eski bir gelenek. Şimdilerde ise bu ülkelerde eğitim seviyesi artıp, bu hayvanlar evcil olarak kabul edilmeye başlayınca, özellikle yeni jenerasyonlar artık onları ailelerinin bir parçası olarak görüyor ve eski geleneklerden giderek uzaklaşıyor. Fakat araştırmalar gösteriyor ki, farkındalığın artmasına rağmen, bu ülkelerde tahmini sayılara göre senede 30 milyon kadar köpek, insan tüketimi için öldürülüyor. İçlerinde sadece sokaklardan toplanan değil, sahiplerinden çalınan köpekler de var.</p>
      <h3>Tayvan kedi ve köpek eti tüketimini yasakladı</h3>
      <p>Bu ticaretin durdurulması adına çabalar da yok değil. Köpek eti yenen birçok ülkede artık hayvanlar, evcil hayvan olarak kabul edilmeye başlanıyor. Tayvan bu konuda somut adım atanlardan. ülke, geçtiğimiz sene kendi sınırları dahilinde insanların, kedi ve köpek eti tüketimini yasaklayan ilk Asya ülkesi oldu. Güney Kore'de kesin bir et satışı yasağı getirmese de et satışlarının aşamalı olarak azaltılması yönünde bir politika izliyor. Hong Kong'ta ise durum tam tersi, kedi ve köpek kesimi yasak olsa da, hükümet insanların onları tüketmelerine izin veriyor.</p>
      <ul>
        <li>
          <a href="https://tr.euronews.com/2018/06/22/cin-de-tepkilerin-golgesinde-kopek-eti-festivali">Köpek eti festivali tepkilere rağmen başladı</a>
        </li>
        <li>
          <a href="https://tr.euronews.com/2018/07/25/kuzey-kore-de-bunalticisicaklara-karsi-baharatli-kopek-corbasi-">Kuzey Kore'de bunaltıcı sıcaklara karşı baharatlı köpek çorbası</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>