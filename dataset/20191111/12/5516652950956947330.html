<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425530/aiolikos-mytilhnhs-rodos-nhsiwtes-enantion-nhsiwtwn-giati-arage"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T12:15:01+00:00"/>
    <meta property="og:title" content="Αιολικός Μυτιλήνης - Ρόδος: Νησιώτες εναντίον νησιωτών, γιατί άραγε;"/>
    <meta property="og:description" content="Μιας κακής ποιότητας φιλοξενία έτυχε, σύμφωνα με πληροφορίες, η Ρόδος στη Μυτιλήνη."/>
  </head>
  <body>
    <article>
      <h1>Αιολικός Μυτιλήνης - Ρόδος: Νησιώτες εναντίον νησιωτών, γιατί άραγε;</h1>
      <address>
        <time datetime="2019-11-11T12:15:01+00:00">11 Nov 2019, 12:15</time>
      </address>
      <p>
        <b>Μιας κακής ποιότητας φιλοξενία έτυχε, σύμφωνα με πληροφορίες, η Ρόδος στη Μυτιλήνη.</b>
      </p>
      <p>Όχι πριν από το παιχνίδι όπου όλα κύλησαν ομαλά χωρίς παρατράγουδα, αλλά κατά τη διάρκειά του όταν οι Μυτιληνιοί …ξεσπάθωσαν λόγω της αλλαγής της ώρας (έγινε το πρωί) της διεξαγωγής του αγώνα μετά από αίτημα της ομάδας του νησιού μας προκειμένου να μπορέσει να εξυπηρετηθεί συγκοινωνιακά.</p>
      <p>Οι γηπεδούχοι δεν …ξέχασαν και τον πρόεδρο της ΕΠΣΔ (και μέλος της ΕΠΟ), Παναγιώτη Διακοφώτη, ο οποίος βοήθησε σημαντικά στο να κάνει η Ομοσπονδία το αυτονόητο. Να εξυπηρετήσει δηλαδή το σωματείο που μετακινείται.</p>
      <p>Αυτό είναι και μια …στάση ανθρωπιάς και δεν θα έπρεπε καν να μπαίνει σε διαπραγμάτευση, ειδικά στις εποχές που ζούμε που γνωρίζουμε πάρα πολύ καλά πως το κόστος μετακίνησης των νησιωτών είναι πολύ μεγάλο και δυσβάσταχτο στις περισσότερες των περιπτώσεων.</p>
      <p>Προκαλεί πολύ μεγάλη εντύπωση το πώς στην προκειμένη περίπτωση οι …νησιώτες Μυτιληνιοί απέκτησαν τόσο μίσος απέναντι σε μια …άλλη ομάδα νησιού που αντιμετωπίζει τα ίδια προβλήματα με εκείνουν όταν η ομάδα πρέπει να μετακινηθεί σε ένα εκτός έδρας παιχνίδι.</p>
      <p>Από εκεί και πέρα και σε ό,τι έχει να κάνει με τα καθαρά αγωνιστικά ζητήματα, η χθεσινή ήττα αποδεικνύει αυτό που κατά καιρούς έχουμε αναφέρει μέσα από την «Αθλητική Ροδιακή». Ότι δηλαδή ο φετινός όμιλος της Γ’ Εθνικής είναι σαφώς πιο ποιοτικός και πιο δύσκολος από τον περσινό. Δεν προσφέρεται για να κάνεις …υγιεινό περίπατο και σχεδόν όλα τα παιχνίδια είναι πολύ επικίνδυνα και χρήζουν πολύ μεγάλης προσοχής.</p>
      <p>Η Ρόδος χθες, σύμφωνα με το ρεπορτάζ, πέταξε στον …κάλαθο των αχρήστων όλο το πρώτο ημίχρονο και μετά δεν μπόρεσε να βρει τον τρόπο για να φθάσει στην ισοφάριση τουλάχιστον παρά το ότι στην επανάληψη ήταν καλύτερη από τον αντίπαλό της.</p>
      <p>Παρά την ήττα, η Ρόδος εξακολουθεί να παραμένει στην κορυφή της βαθμολογίας καθώς είχε μια διαφορά ασφαλείας, ωστόσο από εδώ και πέρα πρέπει να υπάρχει πολύ μεγάλη προσοχή και σοβαρότητα σε όλα τα παιχνίδια. Το πρωτάθλημα έχει ακόμη δρόμο μπροστά και δεν πρέπει να θεωρηθεί τίποτα «τελειωμένο»…</p>
      <p>
        <b>Δραγάτης Δημήτρης</b>
      </p>
    </article>
  </body>
</html>