<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-bihar-sanjay-karol-becomes-chief-justice-of-patna-high-court-2843639.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T12:59:48+00:00"/>
    <meta property="og:title" content="बिहारः संजय करोल बने पटना हाईकोर्ट के चीफ जस्टिस"/>
    <meta property="og:description" content="जस्टिस संजय करोल ने सोमवार को पटना हाईकोर्ट के मुख्य न्यायाधीश पद की शपथ ली। राज्यपाल फागू चौहान ने उन्हें पद व गोपनीयता की शपथ दिलाई। मुख्यमंत्री नीतीश कुमार, उपमुख्यमंत्री सुशील कुमार मोदी,..."/>
  </head>
  <body>
    <article>
      <h1>बिहारः संजय करोल बने पटना हाईकोर्ट के चीफ जस्टिस</h1>
      <address><time datetime="2019-11-11T12:59:48+00:00">11 Nov 2019, 12:59</time> by <a rel="author">हिन्दुस्तान टीम,पटना।</a></address>
      <p>जस्टिस संजय करोल ने सोमवार को पटना हाईकोर्ट के मुख्य न्यायाधीश पद की शपथ ली। राज्यपाल फागू चौहान ने उन्हें पद व गोपनीयता की शपथ दिलाई। मुख्यमंत्री नीतीश कुमार, उपमुख्यमंत्री सुशील कुमार मोदी, विधानसभा के अध्यक्ष विजय कुमार चौधरी, विधान परिषद के कार्यकारी सभापति हारुन रशीद समेत बड़ी संख्या में गणमान्य अतिथि, न्यायाधीश, जस्टिस करोल के परिवारी जन और हिमाचल प्रदेश से आए अतिथियों की मौजूदगी में राजभवन के दरबार हॉल में शपथ ग्रहण समारोह हुआ। </p>
      <p>गौरतलब है कि पटना हाईकोर्ट के चीफ जस्टिस एपी शाही का स्थानांतरण इसी पद पर मद्रास हाईकोर्ट में हो होने के बाद जस्टिस करोल पटना हाईकोर्ट के मुख्य न्यायाधीश बनाए गए हैं। इससे पूर्व वे त्रिपुरा हाईकोर्ट में चीफ जस्टिस थे। जानकारी के मुताबिक पटना हाईकोर्ट के नवनियुक्त न्यायाधीश संजय करोल मूल रूप से हिमाचल प्रदेश के रहने वाले हैं। शिमला में उनका जन्म 23 अगस्त 1961 को हुआ था और उन्होंने साल 1986 में वकालत शुरू की थी। वर्ष 1998 से 2003 तक वे हिमाचल प्रदेश के महाधिवक्ता रहे। 8 मार्च 2007 को उन्होंने जज पद की शपथ ली। 25 अप्रैल 2017 से 5 अक्टूबर 2018 तक हिमाचल प्रदेश के कार्यकारी मुख्य न्यायाधीश के रूप में काम किया और 14 नवम्बर 2018 को त्रिपुरा हाईकोर्ट के मुख्य न्यायाधीश बने। </p>
      <p>शपथ ग्रहण समारोह में राज्य सरकार के मंत्री कृष्णनंदन वर्मा, नरेन्द्र नारायण यादव, श्रवण कुमार, मंगल पांडेय, विनोद नारायण झा, श्याम रजक, अशोक चौधरी, संजय झा, मुख्य सचिव दीपक कुमार, डीजीपी गुप्तेश्वर पांडेय, गृह विभाग के अपर मुख्य सचिव आमिर सुबहानी, न्यायाधीशों में न्यायमूर्ति दिनेश कुमार सिंह, हेमंत कुमार श्रीवास्तव, जस्टिस अजय कुमार त्रिपाठी, श्याम किशोर शर्मा, महाधिवक्ता ललित किशोर, वार काउंसिल ऑफ इंडिया के अध्यक्ष मनन कुमार मिश्रा समेत बड़ी संख्या में गणमान्य लोग मौजूद रहे। </p>
    </article>
  </body>
</html>