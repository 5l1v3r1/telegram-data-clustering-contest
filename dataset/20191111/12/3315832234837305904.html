<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/418967e9aaf648d9/moldovagaz-si-gazprom-au-ajuns-la-o-intelegere-privind-prelungirea-contractului-pentru-inca-trei-ani.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-11T12:30:10+00:00"/>
    <meta property="og:title" content="Moldovagaz și Gazprom au ajuns la o înțelegere privind prelungirea contractului pentru încă trei ani"/>
    <meta property="og:description" content="S.A. ,,Moldovagaz” și SAP „Gazprom” au ajuns la o înțelegere și sunt gata să semneze, în cel mai scurt timp, anexele la Contractul de furnizare și Contractul de transport de gaze naturale în vigoare. În prezent, experții părților coordonează anexele de prelungire a contractului actual pentru un termen de 3 ani."/>
  </head>
  <body>
    <article>
      <h1>Moldovagaz și Gazprom au ajuns la o înțelegere privind prelungirea contractului pentru încă trei ani</h1>
      <address><time datetime="2019-11-11T12:30:10+00:00">11 Nov 2019, 12:30</time> by <a rel="author">Jurnal.md</a></address>
      <p>
        <b>S.A. ,,Moldovagaz” și SAP „Gazprom” au ajuns la o înțelegere și sunt gata să semneze, în cel mai scurt timp, anexele la Contractul de furnizare și Contractul de transport de gaze naturale în vigoare.</b>
      </p>
      <p>
        <b>În prezent, experții părților coordonează anexele de prelungire a contractului actual pentru un termen de 3 ani.</b>
      </p>
      <p>Informațiile au fost prezentate astăzi de către președintele Consiliului de Administrație al companiei Moldovagaz, Vadim Ceban, în cadrul unei întrevederi cu președintele Igor Dodon.</p>
      <p>Contractul actual prevede condițiile furnizării gazelor naturale pentru consumatorii Republicii Moldova prin trei modalități de alternativă: la hotar cu Federația Rusă și Ucraina (Stația de Măsurare Gaze (SMG Sudja, SMG Valuiki), la hotar cu România și Ucraina (SMG Isaccea și SMG Orlovka), în alte puncte de intrare în sistemul de gaze al Ucrainei, prin culoarul transbalcanic, la hotarul de vest cu țările UE.</p>
      <p>Marți, 12 noiembrie, reprezentanții Moldovagaz împreună cu reprezentanții Ministerului Economiei și Infrastructurii al Republicii Moldova se vor deplasa la SMG Isaccea, SMG Orlovka și la Negru Vodă pentru a se întâlni cu partenerii săi din România și Ucraina.</p>
      <p>Potrivit șefului de la Moldovagaz, compania este pregătită să recepționeze circa 12,4 milioane de metri cubi de gaze naturale pe zi, după ultimele activități pe care le-a desfășurat în comun cu operatorii de transport gaze din Bulgaria, România, Ucraina și Republica Moldova. Partea română și partea ucraineană deja au confirmat oficial despre finalizarea tuturor lucrărilor.</p>
      <p>„În cadrul discuției am reiterat că prioritatea noastră de bază este să evităm problemele legate de aprovizionarea Republicii Moldova cu gaze naturale. În cazul sistării tranzitului gazelor prin teritoriul Ucrainei, începând cu 1 ianuarie 2020 vom examina și alte variante de transportare”, a comentat Igor Dodon.</p>
      <p>Amintim că contractele semnate de SAP „Gazprom” și SA „Moldovagaz”, în baza cărora are loc furnizarea și tranzitul gazelor naturale, expiră la 31 decembrie 2019.</p>
    </article>
  </body>
</html>