<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/v-ukrzaliznici-rozkazali-skilki-groshey-potribno-z-derzhbyudzhetu-dlya-zberezhennya-pasazhirskih-perevezen-639163.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T12:05:39+00:00"/>
    <meta property="og:title" content="В Укрзалізниці розказали, скільки грошей потрібно з держбюджету для збереження пасажирських перевезень"/>
    <meta property="og:description" content="Залізничні перевезення щорічно вимагають 20 млрд грн дофінансування з держбюджету"/>
  </head>
  <body>
    <article>
      <h1>В Укрзалізниці розказали, скільки грошей потрібно з держбюджету для збереження пасажирських перевезень</h1>
      <address>
        <time datetime="2019-11-11T12:05:39+00:00">11 Nov 2019, 12:05</time>
      </address>
      <h4>Залізничні перевезення щорічно вимагають 20 млрд грн дофінансування з держбюджету</h4>
      <p>Збереження пасажирських залізничних перевезень та сервісу у нинішньому стані потребує щонайменше 20 млрд грн щорічного дофінансування з державного бюджету України.</p>
      <p>Про це повідомив директор із стратегічного розвитку та інвестиційної політики АТ «Укрзалізниця» <a href="https://www.uz.gov.ua/press_center/up_to_date_topic/505079/">Антон Саболевський</a>.</p>
      <p>«Згідно наших розрахунків, які ми подали у Кабінет Міністрів України та профільний комітет Верховної Ради України, для існування пасажирського господарства у сьогоднішньому вигляді та при існуючих цінах на перевезення, необхідне щорічне дофінансування з бюджету близько 20 млрд грн. Наприклад, закладене у проекті держбюджету фінансування автодорожнього господарства становить 74 млрд грн, тобто, дофінансування залізничних пасажирських перевезень потребує менше третини цієї суми», - сказав він в ефірі «Громадського телебачення».</p>
      <p>За словами Антона Саболевського, у європейських країнах популярна практика фінансування, коли із запланованої суми з держбюджету направляється по 50% на залізничну та автодорожню інфраструктуру.</p>
      <p>Він додав, що на сьогоднішній день, операційно прибутковими є тільки поїзди Української залізничної швидкісної компанії та перевезення у спальних вагонах, а основним «тягарем» є плацкарт та приміські перевезення.</p>
      <p>«Ми пропонуємо державі різні варіанти: можливість заміни певної частини приміських перевезень автобусними, як це робиться в Європі, перегляд ціни плацкарти, дофінансування. Але власник, в особі Кабінету Міністрів України, має прийняти відповідне стратегічне рішення й держава має бути замовником пасажирських перевезень. Саме тоді вона прийме рішення, на центральному чи регіональному рівні, які саме потрібні перевезення, в якому об’ємі та як їх фінансувати», - резюмував Антон Саболевський.</p>
      <p>В Укрзалізниці повідомляють, що кожного року мають 12-13 млрд грн збитків від пасажирських перевезень, які вимушені покривати за рахунок доходів від вантажних перевезень.</p>
      <p>Згідно Закону України «Про залізничний транспорт», для захисту інтересів окремих категорій громадян при пасажирських перевезеннях, у тому числі приміських, можуть передбачатися пільгові тарифи, а збитки залізничного транспорту від їх використання відшкодовуються за рахунок державного або місцевих бюджетів. Проте з державного бюджету Укрзалізниця роками не отримує жодної компенсації, а місцеві бюджети хронічно не виплачують повної суми компенсацій.</p>
      <p>Нагадаємо, <a href="https://glavcom.ua/economics/finances/v-ukrzaliznici-pridumali-yak-zupiniti-rozkradannya-dizpaliva-637791.html">в Укрзалізниці придумали, як зупинити розкрадання дизпалива.</a></p>
      <p>Як повідомлялося, <a href="https://glavcom.ua/news/zaliznicya-gotujetsya-do-novorichnih-svyat-priznacheno-35-dodatkovih-pojizdiv-637519.html">Укрзалізниця готується до новорічних свят: призначено 35 додаткових поїздів.</a></p>
      <related>
        <a href="https://glavcom.ua/country/incidents/ukrzaliznicya-povidomila-pro-minuvannya-potyagu-harkiv-kijiv-639160.html"/>
        <a href="https://glavcom.ua/kyiv/news/na-stolichnomu-vokzali-vidkrijetsya-interaktivna-vistavka-ukraine-wow-638746.html"/>
        <a href="https://glavcom.ua/country/incidents/na-zaliznici-pid-kijevom-nevidomi-vikrali-kabeli-potyagi-zatrimuyutsya-v-dorozi-638041.html"/>
      </related>
    </article>
  </body>
</html>