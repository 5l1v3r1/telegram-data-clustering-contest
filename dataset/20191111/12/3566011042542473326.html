<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546445.html/%D8%B4%DA%A9%D9%84-%DA%AF%DB%8C%D8%B1%DB%8C-%D8%A7%D9%BE%D8%B1%D8%A7%D8%AA%D9%88%D8%B1-%D9%87%D8%A7%DB%8C-%D8%B1%D8%B3%D9%85%DB%8C-%D9%88%DB%8C-%D9%BE%DB%8C-%D8%A7%D9%86-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T12:50:00+00:00"/>
    <meta property="og:title" content="شکل‌گیری اپراتور‌های رسمی وی پی ان در کشور"/>
    <meta property="og:description" content="ابوالحسن فیروزآبادی رئیس مرکز ملی فضای مجازی اعلام کرد: بحث وی پی ان قانونی از قدیم مطرح بوده و با توجه به این که این اقتصاد بزرگ شده است، امیدواریم با مسئولیت پذیری دادستانی و وزارت ارتباطات شاهد شکل‌گیری اپراتور‌های وی پی ان رسمی در کشور باشیم."/>
  </head>
  <body>
    <article>
      <h1>شکل‌گیری اپراتور‌های رسمی وی پی ان در کشور</h1>
      <address>
        <time datetime="2019-11-11T12:50:00+00:00">11 Nov 2019, 12:50</time>
      </address>
      <p>ابوالحسن فیروزآبادی رئیس مرکز ملی فضای مجازی اعلام کرد: بحث وی پی ان قانونی از قدیم مطرح بوده و با توجه به این که این اقتصاد بزرگ شده است، امیدواریم با مسئولیت پذیری دادستانی و وزارت ارتباطات شاهد شکل‌گیری اپراتور‌های وی پی ان رسمی در کشور باشیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ دبیر شورای عالی فضای مجازی در جمع خبرنگاران به اعلام جزئیات فیلترشکن‌های قانونی پرداخت و گفت: ما نیز در مرکز ملی فضای مجازی کشور موافق این مسئله هستیم که با توجه به نیاز‌هایی که در مشاغل گوناگون و بین افراد وجود دارد، سطوح مختلف دسترسی به اینترنت را در نظر بگیریم.</p>
      <p>در این رابطه، پیشنهادات لازم به کارگروه تعیین مصادیق مجرمانه داده شده و در حال تهیه آیین نامه و دستورالعمل این کار هستیم.   وی اشاره کرد: ما دوست داشتیم این آیین نامه طی دو یا سه ماه قبل آماده می‌شد، اما متاسفانه جلسات کارگروه دیر به دیر تشکیل می‌شود و این مسئله موجب کندی در تصمیم‌گیری می‌شود، اما امیدواریم در اسرع وقت به نتیجه برسیم.   فیروزآبادی در خصوص ارائه و فروش وی پی ان قانونی در کشور گفت: این بحث از گذشته در شورای عالی فضای مجازی مطرح بوده، اما اجرایی نشده است. امیدواریم با توجه به این که هم اکنون اقتصاد وی پی ان اقتصاد بزرگی شده است با مسئولیت پذیری دادستانی و وزارت ارتباطات، شاهد شکل‌گیری اپراتور‌های وی پی ان رسمی در کشور باشیم.   او اشاره کرد: فیلترشکن‌ها باید طبق مقررات، با نظم مشخص و برای مواردی که نیاز است از طریق این اپراتور‌ها به صورت رسمی واگذار شود و مورد استفاده قرار گیرد.   وی درباره این که ارائه این فیلترشکن‌ها شرایط خاصی دارد، گفت: بله نیاز به ساز وکار دارد. مثلا سازمان‌هایی هستند که به دلیل برخی مسایل امنیتی نیاز به استفاده از وی پی ان دارند، این موارد هم در کار‌های دولتی و بانکی وجود دارد. ضمن اینکه در بعضی حوزه‌ها شاهد تحریم وسیع سایت‌های آمریکایی هستیم. این کشور دسترسی ما به بسیاری از اپلیکیشن‌ها را تحریم کرده و کسب و کار‌هایی برای دسترسی به این اپلیکیشن‌های تحریم شده، نیاز به استفاده از وی پی ان دارند.   آیین نامه مورد استفاده در این زمینه در حال تهیه در کارگروه تعیین مصادیق است. ما نیز نه به عنوان عضو این کارگروه بلکه در کنارشان حضور داریم و امیدواریم زودتر تنظیم شود تا مسئله ساماندهی وی پی ان در کشور به نتیجه برسد.   او درباره جرایمی مانند استفاده و فروش وی پی ان نیز افزود: طرحی در حال تدوین در مجلس است که می‌تواند در این مسئله کمک کننده باشد. متولی تهیه طرح، مرکز پژوهش‌های مجلس است البته از مرکز ملی هم نظر گرفته شده است. این طرح آماده رفتن به صحن علنی مجلس است.   فیروزآبادی در خصوص این که سیستم عامل بومی به کجا رسیده است، گفت: ما با همراهی وزارت ارتباطات و معاونت علمی و فناوری ریاست جمهوری یک توافق و تقسیم کار سه جانبه تهیه کرده‌ایم که انشاءالله طی مراسمی از این توافق نامه رو نمایی خواهیم کرد.   طرح‌هایی که الان در زمینه سیستم عامل بومی اندروید هم از آن صحبت می‌شود، می‌تواند یک بخشی از این توافق باشد، ولی حرکت اصلی ما به سمت ملی شدن است.</p>
    </article>
  </body>
</html>