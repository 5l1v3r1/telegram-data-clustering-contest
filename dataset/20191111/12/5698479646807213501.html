<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/chinese-alibaba-online-store-annual-singles-day-sales-first-nine-hours-23-billion"/>
    <meta property="og:site_name" content="euronews"/>
    <meta property="article:published_time" content="2019-11-11T12:12:01+00:00"/>
    <meta property="og:title" content="رکورد جدید گروه علی بابا در «روز مجردها»؛ ۲۳ میلیارد دلار فروش در ۹ ساعت"/>
    <meta property="og:description" content="علی بابا اعلام کرد که تنها ۱ دقیقه و ۸ ثانیه پس از آغاز این روز، میزان فروش به ۱ میلیارد دلار و پس از گذشت ۹ ساعت اول به ۲۲.۶ میلیارد دلار (۱۵۸.۳۱ میلیارد یوان) رسیده است که نسبت به مدت مشابه در سال گذشته ۲۵ درصد رشد نشان می‌دهد."/>
  </head>
  <body>
    <article>
      <h1>رکورد جدید گروه علی بابا در «روز مجردها»؛ ۲۳ میلیارد دلار فروش در ۹ ساعت</h1>
      <address><time datetime="2019-11-11T12:12:01+00:00">11 Nov 2019, 12:12</time> by <a rel="author">یورونیوز </a></address>
      <p>گروه چینی علی بابا، فعال در زمینۀ تجارت الکترونیک روز دوشنبه اعلام کرد که تنها در ۹ ساعت اول روز دوشنبه ۱۱ نوامبر (۲۰ آبان) مصادف با «روز مجردها» در چین، میزان فروش این گروه نسبت به زمان مشابه در سال گذشته میلادی ۲۵ درصد افزایش یافته و به رقم ۲۳ میلیارد دلار رسیده است.</p>
      <p>امسال بیستمین سال تاسیس گروه علی بابا همچنین یازدهمین سالی است که این فروشگاه اینترنتی به مناسبت «روز مجردها» فروش ویژۀ اینترنتی برگزار می‌کند.</p>
      <p>سال گذشته فروش آنلاین گروه علی بابا در این روز ۳۰ میلیارد دلار بود و به نظر می‌رسد یکی از مهمترین دلایل بهبود فروش در سال جاری، توسعۀ فعالیتهای این گروه در مناطق کمتر توسعه یافته چین و دور از شهرهای بزرگ این کشور است.</p>
      <p>آلوین لیو، از مدیران فروش علی بابا می‌گوید: «نسل جوان به خرید بیشتر تمایل دارد و مشتریان مناطق روستایی و شهرهای کمتر توسعه یافته نیز به خرید کالاهای وارداتی علاقۀ بیشتری نشان داده است.»</p>
      <p>گروه علی بابا برای موفقیت در فروش آنلاین، در این روز برنامه‌ای ویژه را به اجرا گذاشت. این وبسایت آنلاین چینی، جشنوارۀ خرید ۲۴ ساعته خود به مناسبت روز مجردها را با اجرای زنده‌ای از تیلور سوئیفت، خوانندۀ آمریکایی آغاز کرد و پس از آن نیز پوشش زندۀ اینترنتی (لایو استریم) فروش محصولات بیش از هزار برند را شروع کرد.</p>
      <p>علی بابا اعلام کرد که تنها ۱ دقیقه و ۸ ثانیه پس از آغاز این روز، میزان فروش به ۱ میلیارد دلار و پس از گذشت ۹ ساعت اول به ۲۲.۶ میلیارد دلار (۱۵۸.۳۱ میلیارد یوان) رسیده است که نسبت به مدت مشابه در سال گذشته ۲۵ درصد رشد نشان می‌دهد.</p>
      <p>علی بابا اعلام کرده است که انتظار دارد امسال بیش از ۵۰۰ میلیون کاربر در این روز اقدام به خرید از مسیر این سایت کنند؛ یعنی حدود ۱۰۰ میلیون نفر بیش از تعداد کاربران در سال گذشته میلادی.</p>
      <p>امسال اولین سال است که در روز مجردها جک ما، بینانگذار علی بابا سکان‌دار این گروه نیست. او در ماه سپتامبر از ریاست گروه علی بابا استعفا داد تا «زندگی جدیدی» را شروع کند.</p>
      <p>
        <b>بیشتر بخوانید:</b>
        <a href="https://farsi.euronews.com/2018/09/20/jack-ma-alibaba-twenty-years-china-united-states-trade-war-china-commerce">بنیان‌گذار گروه علی‌بابا: جنگ تجاری چین و آمریکا بیش از ۲۰ سال طول می‌کشد</a>
      </p>
    </article>
  </body>
</html>