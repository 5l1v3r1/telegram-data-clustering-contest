<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425566/h-rodos-sth-diethnh-ekthesh-toyrismoy-5h-grecka-panorama-2019-sthn-polwnia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T12:30:02+00:00"/>
    <meta property="og:title" content="Η Ρόδος στη Διεθνή Έκθεση Τουρισμού 5η Grecka Panorama 2019 στην Πολωνία"/>
    <meta property="og:description" content="Στην «5η Grecka Panorama – Greek Food Show 2019», η οποία θα πραγματοποιηθεί στις 8-9 Δεκεμβρίου 2019, στο μεγάλο Εθνικό Στάδιο PGE Narodowy της Βαρσοβίας, συμμετέχει και φέτος ο Δήμος Ρόδου, μετά και την επί σειρά ετών επιτυχημένη, κατά γενική ομολογία, παρουσία της Ρόδου στην αφιερωμένη αποκλειστικά και μόνον στην Ελλάδα, Διεθνή Έκθεση Τουρισμού της Πολωνίας."/>
  </head>
  <body>
    <article>
      <h1>Η Ρόδος στη Διεθνή Έκθεση Τουρισμού 5η Grecka Panorama 2019 στην Πολωνία</h1>
      <address>
        <time datetime="2019-11-11T12:30:02+00:00">11 Nov 2019, 12:30</time>
      </address>
      <p>
        <b>Στην «5η Grecka Panorama – Greek Food Show 2019», η οποία θα πραγματοποιηθεί στις 8-9 Δεκεμβρίου 2019, στο μεγάλο Εθνικό Στάδιο PGE Narodowy της Βαρσοβίας, συμμετέχει και φέτος ο Δήμος Ρόδου, μετά και την επί σειρά ετών επιτυχημένη, κατά γενική ομολογία, παρουσία της Ρόδου στην αφιερωμένη αποκλειστικά και μόνον στην Ελλάδα, Διεθνή Έκθεση Τουρισμού της Πολωνίας.</b>
      </p>
      <p>Πρόκειται για μία διεθνή τουριστική έκθεση αφιερωμένη αποκλειστικά στην Ελλάδα, τον τουρισμό, τον πολιτισμό και την γαστρονομία της, που διοργανώνεται για άλλη μία χρονιά, από την North Events και τελεί υπό την αιγίδα του Ε.Ο.Τ. Παράλληλα με την έκθεση τουρισμού θα παρουσιαστεί για 4η φορά και η “The Greek Food Show” με θέμα τα ελληνικά προϊόντα και την πλούσια ελληνική γαστρονομική παράδοση.</p>
      <p>Στόχος είναι η ανάδειξη των ποιοτικών ελληνικών προϊόντων μέσα από γευσιγνωσίες, μαγειρικές επιδείξεις, γευστικές δοκιμές αλλά και πωλητήρια παραδοσιακών προϊόντων σε τιμές διαθέσιμες μόνο τις ημέρες της έκθεσης.</p>
      <figure>
        <img src="https://www.rodiaki.gr/medias/2019/11/11/c06fc29d06a3e791fd1fc0b03445a6b4.jpg"/>
      </figure>
      <p>Και οι 2 διοργανώσεις φέρνουν το αυθεντικό ελληνικό στοιχείο και την πηγαία φιλόξενη ελληνική ατμόσφαιρα στην καρδιά της Πολωνίας, για την ανάδειξη του τουρισμού, του πολιτισμού και της ελληνικής διατροφής.</p>
      <p>Η έκθεση «Grecka Panorama 2019» θα παρουσιάσει ένα ευρύ φάσμα ξενοδοχείων, τουριστικών γραφείων, σημαντικούς και δημοφιλείς τουριστικούς προορισμούς, ταξιδιωτικές υπηρεσίες αλλά και μεγάλες προσφορές για την ενίσχυση της τουριστικής σαιζόν για το 2020.</p>
      <p>Και φέτος προγραμματίζονται πλούσιες εκδηλώσεις και events που θα ενθουσιάσουν τους Πολωνούς επισκέπτες και θα κάνουν την καρδιά της Ελλάδας να χτυπά δυνατά στο κέντρο της Πολωνίας!</p>
      <p>Οι επισκέπτες της έκθεσης για την Ελλάδα στη Βαρσοβία έφθασαν το 2018 τους 9.500, ενώ τα ελληνικά προϊόντα «έκλεψαν την παράσταση» στο PGE Narodowy.</p>
      <figure>
        <img src="https://www.rodiaki.gr/medias/2019/11/11/94b0d0b4d9425dfe57111dae5050fd76.jpg"/>
      </figure>
      <p>Η Ρόδος πραγματικά ελκύει τους Πολωνούς τουρίστες, αποτελεί για αυτούς δημοφιλή και αγαπημένο προορισμό, καθώς μόνον από τα στοιχεία αφίξεων του αεροδρομίου «Διαγόρας» της Ρόδου οι Πολωνοί που επισκέφθηκαν το 2018 το νησί ανήλθαν στους 139.041.</p>
      <p>Ο Δήμος Ρόδου θα εκπροσωπηθεί φυσικά και φέτος στην έκθεση μέσω της Διεύθυνσης Τουρισμού του Δήμου Ρόδου.</p>
      <p>Καλούνται λοιπόν οι επιχειρηματίες του νησιού που επιθυμούν να συμμετάσχουν στην 5η Grecka Panorama στη Βαρσοβία, να επικοινωνήσουν με τη Διεύθυνση Τουρισμού του Δήμου Ρόδου και να δηλώσουν συμμετοχή, στα τηλέφωνα: 22410 35240 και 22410 35945 ή στην ηλεκτρονική διεύθυνση tourism@rhodes.gr.</p>
      <p>Οι ενδιαφερόμενοι που επιθυμούν να δηλώσουν τη φυσική τους παρουσία ως εκπρόσωποι φορέα ή της επιχείρησής τους, θα πρέπει να επικοινωνήσουν με τη Διεύθυνση Τουρισμού του Δήμου Ρόδου στα προαναφερόμενα τηλέφωνα και e mail.</p>
      <p>Όσοι επιθυμούν να αποστείλουν υλικό τουριστικής προβολής θα πρέπει να το παραδώσουν στο κεντρικό γραφείο της Διεύθυνσης Τουρισμού του Δήμου Ρόδου το αργότερο μέχρι τις 2 το μεσημέρι της Δευτέρας 18 Νοεμβρίου 2019.</p>
    </article>
  </body>
</html>