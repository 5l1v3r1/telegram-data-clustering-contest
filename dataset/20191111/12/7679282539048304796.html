<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-charas-smuggler-ran-away-from-custody-woman-inspector-and-two-constables-suspended-2843606.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T12:56:13+00:00"/>
    <meta property="og:title" content="हिरासत से भागा चरस तस्कर, महिला दरोगा और दो कांस्टेबल नपे"/>
    <meta property="og:description" content="ड्यूटी में लापरवाही बरतने के आरोप में एसपी धीरेंद्र गुंज्याल ने बनबसा थाने में तैनात महिला दरोगा और दो सिपाहियों को निलंबित कर दिया है। साथ ही, इस मामले की विभागीय जांच एलआईयू निरीक्षक को सौंप दी है।..."/>
  </head>
  <body>
    <article>
      <h1>हिरासत से भागा चरस तस्कर, महिला दरोगा और दो कांस्टेबल नपे</h1>
      <address><time datetime="2019-11-11T12:56:13+00:00">11 Nov 2019, 12:56</time> by <a rel="author">हिन्दुस्तान टीम,चम्पावत</a></address>
      <p>ड्यूटी में लापरवाही बरतने के आरोप में एसपी धीरेंद्र गुंज्याल ने बनबसा थाने में तैनात महिला दरोगा और दो सिपाहियों को निलंबित कर दिया है। साथ ही, इस मामले की विभागीय जांच एलआईयू निरीक्षक को सौंप दी है। हालांकि तीनों पुलिसकर्मियों के खिलाफ खिलाफ मुकदमा दर्ज नहीं किया गया है।</p>
      <p>शनिवार को बनबसा पुलिस ने बैलबंदगोठ से नेपाल निवासी गणेश बोरा नाम के व्यक्ति को करीब साढ़े पांच किलो चरस के साथ गिरफ्तार किया था। मुकदमा दर्ज कराने के बाद रविवार सुबह महिला दारोगा राधिका भंडारी, कांस्टेबल कपूर पाल और भवान सिंह एक निजी वाहन से उसे चम्पावत न्यायालय में पेशी के लिए ला रहे थे। बस्टिया के पास गणेश लघुशंका का बहाना बनाकर वाहन से उतरा और देखते ही देखते खाई में कूदकर फरार हो गया था। ड्यूटी पर तैनात पुलिसकर्मी बस उसे देखते ही रह गए। अभिरक्षा से आरोपी के भागने का मामला सामने आते ही पुलिस महकमे में खलबली मच गई थी। इस पर एसपी ने निलंबन की कार्रवाई की है। साथ ही, आरोपी गणेश पर पुलिस अभिरक्षा से भागने के आरोप में भी एक केस दर्ज कर दिया गया है।</p>
      <p>
        <b>असलहा बगैर चले थे थाने से</b>
      </p>
      <p>जांच में सामने आया है कि महिला दरोगा और दोनों सिपाही बगैर असलहा ही आरोपी को कोर्ट में पेशी के लिए लेकर करीब 90 किमी दूर चम्पावत जा रहे थे। इस बीच अधिकतर इलाका सूनसान और आबादी रहित है। ऐसे में इन स्थानों पर खतरे की आशंका बनी रहती है। नियमत: आरोपियों को कोर्ट में पेशी के लिए लाते वक्त पुलिसकर्मियों के पास असलहा जरूरी है। यदि किसी भी पुलिसकर्मी के पास असलहा होता तो हवाई फायरिंग कर या चेतावनी देकर आरोपी को पकड़ा जा सकता था। एसपी ने भी पुलिसकर्मियों के पास मौके पर असलहा नहीं होने की बात की पुष्टि की है।</p>
      <p>
        <b>पुलिसकर्मी नहीं कूदे थे खाई में</b>
      </p>
      <p>जांच में सामने आ रहा है कि शातिर बदमाश लघुशंका के बहाने तीव्र ढलान की ओर छलांग लगाकर भागा था। उस वक्त महिला दरोगा वाहन में ही थी। दो सिपाही पास में खड़े थे। लेकिन पुलिसकर्मी आरोपी को पकड़ने के लिए तत्काल उसके पीछे नहीं कूदे। अन्यथा आरोपी पकड़ा जा सकता था। इसके बाद जब अन्य पुलिस फोर्स मौके पर पहुंची तो सर्च अभियान ने गति पकड़ी।</p>
      <p>धीरेंद्र गुंज्याल, एसपी चम्पावत ने कहा कि ड्यूटी में लापरवाही बरतने के मामले में बनबसा थाने में तैनात महिला दारोगा और दो सिपाहियों को निलंबित कर दिया गया है। उनके खिलाफ विभागीय जांच भी बैठाई गई है।</p>
    </article>
  </body>
</html>