<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/11/gazovi-vryzki-da-si-razmenim-po-edno-pristanishte-s-gyrciia-bez-voini.429236"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T12:55:00+00:00"/>
    <meta property="og:title" content="Газови връзки: Да си разменим по едно пристанище с Гърция без войни!"/>
    <meta property="og:description" content="Борисов качи Херо Мустафа в джипа, тя го похвали за шофирането му | Dnes.bg"/>
  </head>
  <body>
    <article>
      <h1>Газови връзки: Да си разменим по едно пристанище с Гърция без войни!</h1>
      <h2>Борисов качи Херо Мустафа в джипа, тя го похвали за шофирането му</h2>
      <address><time datetime="2019-11-11T12:55:00+00:00">11 Nov 2019, 12:55</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Интерконекторът с Гърция ще ни свързва директно с Александруполис и трябва да заработи през втората половина на 2020 г.</p>
      <p>"Искам да направим един бърз път Александруполис-Димитровград, да свържем Черно с Егейско море. Да си разменим по едно пристанище без такси. Гърция ще има Черно море, ние ще имаме Егейско море и то без войни. Мисля, че ще успеем да открием интерконектора предсрочно", каза премиерът Бойко Борисов, който инспектира напредъка на строителните дейности по изграждането на газовата връзка между България и Гърция.</p>
      <p>Заедно с него бяха енергийният министър Теменужка Петкова, американският посланик Херо Мустафа, посланикът на Гърция Димитриос Хронопулос и посланикът на Азербайджан Наргиз Гурбанова, предаде <a href="https://www.24chasa.bg/">"24 часа"</a>.</p>
      <p>Предвижда се ускорен строеж на 185-километровото съоръжение между Стара Загора, Хасково и Комотини. То трябва да бъде готово за 12 месеца. Връзката трябва да осигури диверсификацията на източниците и маршрутите за доставка на природен газ в региона на Югоизточна Европа.</p>
      <p>България дава половин милиард. И Гърция трябва да се отвори повече за български фирми. И тръбите са произведени в Гърция, и строителите са от Гърция", каза Борисов.</p>
      <p>"Където строим, археолозите намират уникални неща, намериха каменни сечива на 7000 години. Работят много бързо, ние плащаме редовно и музеите ни се напълниха с артефакти. Само за археологията сме дали 4 млн. лв.", обясни той.</p>
      <p>Сега разбирам защо наричат България "скритото бижу", защото навсякъде се намират археологически ценности, каза Херо Мустафа.</p>
      <p>"В момента, в който мине газопроводът, връщаме хумуса и догодина пак тук си има царевица отгоре. На 100% природата се запазва", разясни премиерът.</p>
      <p>"Първо трябва да се извадят артефактите и чак тогава ще се строи. 4 млн. струват тези разкопки и проучване. Това, което виждате, е мечтата на много поколения политици, по-точно говореха, те не са и мечтаели. Ще се докарва газ от Азербайджан. Идваха и си говореха, и много често се употребяваше думата "диверсификация", но под това не знам те какво разбираха. Но газта не може в чанта да се пренася, трябват газопроводи. Това, което виждате, струва половин милиард, след една изключително дълга процедура. Огромното финансиране е българско, а другите 2 фирми са гръцки. Това показва, не само че сме отворени и прозрачни, винаги България и Гърция така са си. Трасето изцяло е проучено. На практика догодина по това време най-късно България ще може да доставя втечнен газ. Догодина ще можем да кажем на българите "Нямате никаква зависимост и никой не може да ви спре парното", каза Борисов.</p>
      <p>"Една сергия, ако може да се докарат краставици от 4-5 места, ще избереш най-хубавите и най-евтините. Газовият хъб "Балкан" ще даде възможност не да подменяме, а този, който докара по-евтин газ, да може да си купиш по-евтин газ. Нека има конкуренция", каза премиерът.</p>
      <p>"Този проект е много важен за диверсификацията и енергийната сигурност. Енергийната сигурност е национална сигурност", каза посланикът на САЩ Херо Мустафа на български.</p>
      <p>"За мен и за Азербайджан това е исторически момент. Щастливи сме да подкрепяме България в диверсификацията. Поздравяваме ви в този важен ден:, каза посланикът на Азербайджан.</p>
      <p>"Този интерконектор сближава три страни в един по-общ проект като енергетиката. Става дума за плаващата станция в Александруполис. Този терминал ще бъде общ проект между Гърция, САЩ и България и днес е началото, имайки основата на енергията от Азербайджан", каза гръцкият посланик.</p>
      <p>"Честитя на всички победители. Да прави Мая Манолова каквото иска. И аз искам касиране на президентските избори, но мандатът му почти мина", беше коментарът на Борисов за местните избори.</p>
      <p>При инспекцията Херо Мустафа се качи в джипа на премиера. "Много добре карате, г-н премиер", се обърна тя към него.</p>
      <p>"Иначе не бих те качил. И карането е опит, карам поне 2 пъти в седмицата., отговори й Борисов.</p>
      <p>"В момента имаме поне 10 големи проекти - интерконекторът, "Хемус", София-Калотина", тунел "Железница" строят много здраво", каза Борисов и добави, че иска в четвъртък да се види с нея да обсъдят различни теми.</p>
    </article>
  </body>
</html>