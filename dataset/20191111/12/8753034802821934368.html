<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/b562Pv/danmark-starter-kontroll-av-reisende-fra-sverige"/>
    <meta property="og:site_name" content="Aftenbladet"/>
    <meta property="article:published_time" content="2019-11-11T12:36:51+00:00"/>
    <meta property="og:title" content="Danmark starter kontroll av reisende fra Sverige"/>
    <meta property="og:description" content="Danmark gjeninnfører tirsdag midlertidig grensekontroll av reisende fra Sverige etter flere voldsepisoder i København som svensker mistenkes å stå bak."/>
  </head>
  <body>
    <article>
      <h1>Danmark starter kontroll av reisende fra Sverige</h1>
      <h2>Danmark gjeninnfører tirsdag midlertidig grensekontroll av reisende fra Sverige etter flere voldsepisoder i København som svensker mistenkes å stå bak.</h2>
      <address><time datetime="2019-11-11T12:36:51+00:00">11 Nov 2019, 12:36</time> by <a rel="author">NTB</a></address>
      <p>Blant episodene er bombeattentatet mot et skattekontor i København i august, som flere svenske menn er siktet for å ha stått bak.</p>
      <p>– Vi går målrettet etter den organiserte kriminaliteten. Målet er at vanlige reisende skal påvirkes minst mulig av grensekontrollen, opplyser politidirektør Lene Frank i Rigspolitiet.</p>
      <p>Grensekontrollen skal foreløpig vare i seks måneder og skal skje på Øresund-brua mellom København og Malmö. Også reisende som ankommer med ferje til Rønne, Helsingør, Frederikshavn og Grenaa kan bli kontrollert og bedt om å legitimere seg.</p>
      <p>Kontrollen vil være basert på stikkprøver. Hvor ofte det blir kontroll, vil avhenge av det aktuelle etterretningsbildet og lokale forhold og trafikkmønstre, ifølge Frank.</p>
      <p>Danmark varslet Sverige og EU-kommisjonen i oktober om tiltaket, som innføres for å hindre kriminelle bander i å bevege seg fritt over grensene.</p>
    </article>
  </body>
</html>