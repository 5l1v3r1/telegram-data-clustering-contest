<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/11/bitkata-za-miduei-pobedi-boks-ofisa-v-sasht.429240"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T12:49:00+00:00"/>
    <meta property="og:title" content="&quot;Битката за Мидуей&quot; победи бокс офиса в САЩ"/>
    <meta property="og:description" content="Филмът изненадващо изпревари продължението на &quot;Сиянието&quot; | Dnes.bg"/>
  </head>
  <body>
    <article>
      <h1>"Битката за Мидуей" победи бокс офиса в САЩ</h1>
      <h2>Филмът изненадващо изпревари продължението на "Сиянието"</h2>
      <address><time datetime="2019-11-11T12:49:00+00:00">11 Nov 2019, 12:49</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Филмът за Втората световна война "Битката за Мидуей" изненадващо изпревари продължението на "Сиянието" - "Доктор Сън" и оглави бокс-офис класацията на Северна Америка, съобщиха БТА, Асошиейтед прес и Ройтерс.</p>
      <p>Приходите от военния епос, режисиран от Роланд Емерих, в киносалоните на Северна Америка са 17,5 милиона щатски долара. "Доктор Сън" с участието на Юън Макгрегър донесе на създателите си 14,1 милиона долара, макар и очакванията за него да бяха да достигне 25 милиона долара.</p>
      <p>Отзивите на кинокритиците обаче не съвпадат със зрителския интерес. В професионалния сайт Ротън томатоус "Битката за Мидуей" получи едва 40 процента "свежо". Публиката обаче го оцени с "А" в СинемаСкоър. На "Доктор Сън" кинокритиците дадоха 73 процента "свежо".</p>
      <p>На трето място е "Не си играй с огъня" с Джон Сина с 12,8 милиона долара. Романтичният "Последната Коледа" зае четвърто място в бокс-офис класацията на Северна Америка с приходи от 11,6 милиона долара. На пето място е "Терминатор: Мрачна съдба" с 10,8 милиона долара.</p>
    </article>
  </body>
</html>