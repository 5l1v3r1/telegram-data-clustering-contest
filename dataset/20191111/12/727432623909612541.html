<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/dette-er-singles-day/70446035"/>
    <meta property="og:site_name" content="Dinside"/>
    <meta property="article:published_time" content="2019-11-11T12:30:00+00:00"/>
    <meta property="og:title" content="Dette er Singles’ Day"/>
    <meta property="og:description" content="Har du fått med deg den nye handledagen?"/>
  </head>
  <body>
    <article>
      <h6 class="kicker">Singles’ Day - 11.11</h6>
      <h1>Dette er Singles’ Day</h1>
      <h2>Har du fått med deg den nye handledagen?</h2>
      <address><time datetime="2019-11-11T12:30:00+00:00">11 Nov 2019, 12:30</time> by <a rel="author">Martin Kynningsrud Størbu</a></address>
      <p>Norske butikker og kjeder er raskt ute med å adoptere spesielle handledager fra andre land. Fra før har vi blant annet Black Friday (noen kjeder opererer også med Black Week), Cyber Monday og Green Friday, og i fjor la du kanskje til en ny begivenhet: Singles' Day.</p>
      <p>Flere butikker annonserer supertilbud i anledning Singles’ Day som går av stabelen den 11.11. Men hva er egentlig Singles’ Day?</p>
      <h3>Dette er «singeldagen»</h3>
      <p>Som navnet tilsier er det en dag for single personer som ble opprettet av Nanjing-universitetet i 1993. <a href="https://en.wikipedia.org/wiki/Singles%27_Day">Wikipedia</a> forklarer at det er en høytid i Kina der innbyggere feirer at de er stolte over å være single.</p>
      <p>Singeldagen faller på 11. november hvert år (11.11), og tallet «1» ble valgt for å markere et individ som er alene.</p>
      <p>Seinere er Singles’ Day, ved hjelp av det kinesiske selskapet Alibaba, blitt den største handledagen i verden. <a href="https://nordic.businessinsider.com/alibaba-singles-day-2018-biggest-online-shopping-day-2018-11?utm_content=bufferb8668&amp;utm_medium=social&amp;utm_source=facebook.com&amp;utm_campaign=buffer-bi&amp;r=US&amp;IR=T">Nordic Business Insider</a> skriver at Alibaba alene solgte varer for 30,8 milliarder dollar, rundt 260 milliarder kroner, i løpet av fjorårets singeldag.</p>
      <p>
        <b>PS. Alibaba feirer hvert år denne handledagen med et omfattende show med musikalske innslag med mer i Shanghai i Kina.</b>
      </p>
      <related>
        <a href="https://www.dinside.no/okonomi/i-dag-er-varens-svar-pa-black-friday/69751016"/>
      </related>
      <h3>– Gjentar suksessen</h3>
      <p>Elkjøp var en av de første kjedene som kastet seg på trenden.</p>
      <p>– Vi var med på å gjøre Black Friday stort i Norge, og i fjor - da vi lanserte Singles Day – tok kundene våre også denne dagen godt imot, sa Kristina Opshal, markedssjef i Elkjøp, <a href="https://kampanje.com/reklame/2018/11/elkjop-gir-mer-gass-pa-singles-day---tillater-oss-humor-og-en-smule-frekkhet/">til Kampanje</a>.</p>
      <p>Komplett, Europris, CDON, Power, Power og Clas Ohlson er andre kjeder og nettbutikker som deltar på «handlefesten» i år.</p>
      <p>
        <b>Prissammenligningstjenestene <a href="https://www.prisjakt.no/tema/singles-day">Prisjakt</a> og <a href="https://prisguiden.no/tilbud/singles-day">Prisguiden</a> har dessuten laget oversikt over de beste tilbudene denne dagen.</b>
      </p>
      <h3>Skeptisk</h3>
      <p>Peder Inge Furseth, professor i innovasjon ved Handelshøyskolen BI, var ikke like entusiastisk, da han uttalte seg om den nye handledagen i fjor. Overfor <a href="https://e24.no/naeringsliv/netthandel/stadig-flere-salgsstunt-for-kriserammet-varehandel-skyter-seg-selv-i-foten/24487703">E24 sa han</a> at det virker ulogisk å legge inn flere salgsdager når varehandelen sliter.</p>
      <p>– Men på grunn av at den sliter, har den bygd seg opp et overskudd av varer. Salgsdagene gir muligheter til å få solgt unna disse, sa han til nettstedet.</p>
      <p>Han mente at man gjerne skulle visst mer om det som har størst avslag er restvarer, ukurante varer eller overskuddslagre.</p>
      <p>– Jeg tror mange forbrukere oppfatter at tilbudene er bedre enn de i virkeligheten er, avsluttet han.</p>
      <related>
        <a href="https://www.dinside.no/okonomi/slik-avslorer-du-black-friday-tilbudene/68906773"/>
      </related>
    </article>
  </body>
</html>