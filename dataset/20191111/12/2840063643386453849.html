<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sport/2019/11/11/capello-ronaldo-non-dribbla-giocatore-anni_EVQVsl6RMimNI8onPMPBxI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-11T12:11:00+00:00"/>
    <meta property="og:title" content="Capello su Ronaldo: &quot;Non dribbla un giocatore da 3 anni&quot;"/>
    <meta property="og:description" content="L'ex tecnico della Juve 'boccia' il portoghese e critica il suo atteggiamento dopo la sostituzione contro il Milan: &quot;Non è stato bello, deve essere un campione anche quando esce&quot;"/>
  </head>
  <body>
    <article>
      <h1>Capello su Ronaldo: "Non dribbla un giocatore da 3 anni"</h1>
      <address>
        <time datetime="2019-11-11T12:11:00+00:00">11 Nov 2019, 12:11</time>
      </address>
      <p>"<b>Cristiano Ronaldo non dribbla un giocatore da tre anni</b>, questa è la verità". <b>Fabio Capello </b>punge il fuoriclasse portoghese della Juventus nel post-gara del <a href="https://www.adnkronos.com/sport/2019/11/10/juve-milan-dybala-tiene-bianconeri-vetta_6grLz5XBya7GSZiQVXU9lI.html">match vinto dai bianconeri contro il Milan</a>. Un successo maturato <b>senza CR7 in campo</b>, sostituito dopo nemmeno un'ora di gioco da <b>Dybala</b> che ha poi deciso il match. Il <b>cinque volte Pallone d'Oro </b>uscendo dal campo ha polemizzato a distanza con il tecnico Maurizio Sarri e ha imboccato direttamente la strada degli spogliatoi, per poi <b>lasciare lo stadio addirittura in anticipo</b> rispetto alla fine del match.</p>
      <p>"Questo non mi è piaciuto, non è stato bello - ha detto Capello dagli studi di Sky -. Deve essere un campione anche quando esce". Poi la stoccata: "La verità è che Cristiano Ronaldo non dribbla un avversario da tre anni. Io ho fatto le telecronache della Liga, quando abitualmente faceva il doppio passo e ti lasciava lì. Dentro l’area è un super-campione, il più bravo di tutti. Adesso, però, ci sono Dybala e Douglas Costa che hanno fatto due gol strepitosi, con una prodezza nello stretto: giocate che in questo momento a Ronaldo non riescono".</p>
      <p>L'ex allenatore della Juve ha poi analizzato il momento no del portoghese: "In questo momento non sta bene. Non discutiamo il campione, però un Dybala in ottime condizioni può fare la differenza, come la può fare Douglas Costa. Fanno vincere le partite senza Ronaldo. La Juve sembrava dipendente da lui, invece la grande rosa e la qualità dei giocatori li fa vincere lo stesso. Bravo Sarri che ha avuto il coraggio di toglierlo, ci vuole personalità, soprattutto pensando che tutti i giocatori in rosa possono giocare e fare la differenza. Cristiano l’ha fatta per un certo periodo, ma ora non è lui e va recuperato. Soprattutto a livello fisico. Non ha la velocità e la dinamicità che ha dimostrato altre volte".</p>
    </article>
  </body>
</html>