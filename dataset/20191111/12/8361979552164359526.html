<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/zaklik-v-ukrajini-mozhut-skasuvati-novini-ukrajini-50052797.html"/>
    <meta property="og:site_name" content="НВ"/>
    <meta property="article:published_time" content="2019-11-11T12:25:00+00:00"/>
    <meta property="og:title" content="За принципом згоди. Що вже відомо про можливе скасування строкової служби в Україні"/>
    <meta property="og:description" content="В Україні у довгостроковій перспективі можуть скасувати обов’язковий військовий призов, заявив міністр оборони Андрій Загороднюк у ефірі телеканалу 1+1."/>
  </head>
  <body>
    <article>
      <h1>За принципом згоди. Що вже відомо про можливе скасування строкової служби в Україні</h1>
      <h2>В Україні у довгостроковій перспективі можуть скасувати обов’язковий військовий призов, заявив міністр оборони Андрій Загороднюк у ефірі телеканалу 1+1.</h2>
      <address>
        <time datetime="2019-11-11T12:25:00+00:00">11 Nov 2019, 12:25</time>
      </address>
      <p>За його словами, його персональна ціль і позиція держави полягає в тому, аби рухатись до професійної армії згідно зі стандартами НАТО. Вона має бути професійною, підготовленою і оснащеною.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/782/original/2a620050ca98292bbb182df4820160ae.png?stamp=1&amp;q=85&amp;w=115"/>
      </figure>
      <p>Дмитро Кулеба<br/>Українці синхронізувались з НАТО</p>
      <p>Загороднюк додав, що перехід на професійну армію не буде швидким. За його словами, кожен військовослужбовець має знати своє місце та мати чітку військову кар'єру.</p>
      <p>«Це моя персональна ціль. Це не буде скоро, це не буде протягом року. Але це моя персональна ціль — скасувати призов. І це позиція держави, що ми рухаємося до професійної армії, згідно зі стандартами НАТО, яка підготовлена, оснащена і головне, що кожен військовослужбовець має знати своє місце, у нього має бути чітка військова кар'єра, захищені права. Так, щоб ми могли конкурувати при відборі за кращих людей», — наголосив Загороднюк.</p>
      <h3>Економічне питання</h3>
      <p>Перехід на контрактну армію — виключно економічне питання і такі плани з’явились в Україні ще у 2005 році, зауважив у інтерв'ю Радіо НВ військовий експерт Олег Жданов.</p>
      <p>За його словами, поки що не зрозуміло, скільки коштів знадобиться на це, адже в державі ще не затверджена військова модель. Експерт також розповів, що в Україні вже був подібний успішний досвід. З 2006 по 2010 роки державна прикордонна служба діяла на умовах контракту і було достатньо охочих вступити до її лав.</p>
      <p>«Необхідно відповісти на питання, що ми хочемо отримати в результаті військової реформи. Документа наразі не існує, немає моделі збройних сил, яку ми будуємо. Тоді буде зрозуміло, скільки побудова такої моделі обійдеться державі або платникам податків. Що стосується системи комплектування в армії, то з цього можна почати. Питання мотивації людей для підписання військового контракту — це суто економічне питання», — зазначив Жданов.</p>
      <h3>Усвідомлений вибір</h3>
      <p>Для скасування призову не потрібно законодавчих змін, достатньо указу президента, зауважив у ефірі Радіо НВ військовий експерт Михайло Савченко. Він зауважив, з одного боку така пропозиція — це у певній мірі популізм.</p>
      <p>Експерт також нагадав, що під час анексії Криму контрактники перейшли на бік окупанта. Водночас Савченко додав, що за рік строкової служби солдата не вдається повноцінно підготувати до військових дій.</p>
      <p>«Для того, щоб почати військову службу, повинна бути якась мотивація. Людина, яка одразу йде і заключає контракт, можливо, вона ще не усвідомлює, що таке армія. За власним досвідом, добрі офіцери виходили з тих солдатів, які зпочатку проходили строкову службу, а потім робили свій вибір усвідомлено», — зауважив Савченко.</p>
      <h3>В умовах війни</h3>
      <p>В умовах російської агресії відмова від призову не припустима, зазначив волонтер Мирослав Гай у інтерв'ю Радіо НВ. Він не вважає це доцільним і у довгостроковій перспективі.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/230/original/030efa1d93c5dd8cb98dee4105e152fd.png?stamp=1&amp;q=85&amp;w=115"/>
      </figure>
      <p>Джозеф Най<br/>Як вести справи з Росією</p>
      <p>Як приклад Гай навів досвід Ізраїлю та Південної Кореї. Перший знаходиться у стані перманентних військових дій, друга має небезпечного сусіда — Південну Корею. Обидві держави проводять масовий призов громадян.</p>
      <p>«В умовах війни, коли міністри країн НАТО роблять офіційні заяви, що Російська Федерація готується до регіональної або континентальної війни. Дивлячись, що у нас кожного дня є поранені, є загиблі, при цьому велика текучка в армії. Знаючи, яку кількість техніки зосереджує Російська Федерація у нас на кордонах, як вона будує воєнні бази, як вона змінила мобілізаційне законодавство», — зазначив Гай.</p>
      <p>Протягом жовтня-грудня в Україні триватиме осінній призов громадян на строкову військову службу. Наприкінці вересня військові комісаріати Києва передали до Національної поліції майже 35 тисяч справ на киян, які ухиляються від призову на строкову військову службу.</p>
    </article>
  </body>
</html>