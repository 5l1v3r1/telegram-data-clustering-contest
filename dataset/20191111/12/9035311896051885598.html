<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/turkiyede-a-dan-z-ye-orman-haritasi-yuzolcum-ve-nufusa-gore-en-ormanlik-iller"/>
    <meta property="og:site_name" content="euronews"/>
    <meta property="article:published_time" content="2019-11-11T12:55:01+00:00"/>
    <meta property="og:title" content="Türkiye’de yüzölçümü ve nüfusa göre illerin ne kadarı ormanla kaplı?"/>
    <meta property="og:description" content="Türkiye’de yüzölçümü ve nüfusa göre illerin ne kadarı ormanla kaplı? Tarım ve Orman Bakanlığı’nın verilerine göre 2015 yılı itibariyle Türkiye’nin yüzde 29’u ormanlarla kaplı. Bu oran Avrupa Birliği (AB) ülkelerinde ise yüzde 43."/>
  </head>
  <body>
    <article>
      <h1>Türkiye’de yüzölçümü ve nüfusa göre illerin ne kadarı ormanla kaplı?</h1>
      <address><time datetime="2019-11-11T12:55:01+00:00">11 Nov 2019, 12:55</time> by <a rel="author">Servet Yanatma</a></address>
      <p>Cumhurbaşkanı Recep Tayyip Erdoğan'ın ilan ettiği "Milli Ağaçlandırma Günü" vesilesiyle düzenlenen etkinlikler gözleri bir kez daha Türkiye’deki ormanların durumuna çevirdi. Tarım ve Orman Bakanlığı’nın verilerine göre 2015 yılı itibariyle Türkiye’nin yüzde 29’u ormanlarla kaplı. Bu oran Avrupa Birliği (AB) ülkelerinde ise yüzde 43.</p>
      <p>Veriler, Türkiye’de ormanlık alan oranının son 15 senede yüzde 5 yükseldiğini gösteriyor. Eski adıyla Orman ve Su İşleri Bakanlığı’nın verilerine göre Türkiye’nin yüzde 28.6’sı ormanlarla kaplı. Bu oran 1973’te yüzde 26.1, 1999’da yüzde 26.7; 2004'te yüzde 27,2 ve 2012’te yüzde 27.7 idi. Peki, Türkiye’de en çok ve en az ormanlık hangi ilde? Kişi başına düşen en yüksek ve düşük ormanlık alan hangi ilde? Yüzölçümüne göre karşılaştırıldığında ormanla kaplı alan oranı hangi illerde yüksek? Türkiye’nin orman verilerini A’dan Z’ye çıkardık.</p>
      <h3>En fazla ormanlık alan Antalya, Kastamonu ve Mersin’de</h3>
      <p>Türkiye’de en fazla ormanlık alan Antalya’da bulunuyor. 1 milyon hektar alanı geçen tek il Antalya. Bu ilde tam 1 milyon 146 bin hektar ormanlık alan bulunuyor. Antalya’yı sırasıyla 873 bin hektar ile Kastamonu, Mersin (835 bin), Muğla (829 bin), Kütahya (646 bin), Balıkesir (632 bin), Adana (593 bin), Denizli (588 bin), Manisa (542 bin) ve Bolu (531) takip ediyor.</p>
      <h3>En az ormanlık alan Iğdır, Ağrı ve Nevşehir’de</h3>
      <p>Türkiye’de en az ormanlık alan ise Iğdır’da. Bu ilde sadece 161 hektar orman bulunuyor. Iğdır’ı sırasıyla Ağrı (5,9 bin), Nevşehir (11 bin), Şanlıurfa (14,8 bin), Aksaray (23 bin), Kilis (27 bin), Bayburt (29,7 bin), Ardahan (30,7 bin), Kars (34 bin) ve Kırşehir (43,6 bin) takip ediyor.</p>
      <h3>Yüzölçüme düşen ormanlık alanda Karabük, Kastamonu ve Muğla zirvede</h3>
      <p>Ormanlık alan karşılaştırmasını yüzölçüme düşen ormanlık alan oranıyla yapmak mümkün. Bu karşılaştırma hangi ilin ne kadarının ormanla kaplı olduğunu gösteriyor. Buna göre en ormanlık il Karabük. Bu ilin yüzde 67,3’ü ormanlarla kaplı. Hemen ardından yüzde 66,9 ile Kastamonu ve yüzde 65,5 ile Muğla geliyor. Bu illeri sırasıyla; Sinop (yüzde 64,2), Bolu (yüzde 64), Yalova (yüzde 59,6), Bartın (yüzde 58,1), Zonguldak (yüzde 58,1), Bilecek (yüzde 57,5) ve Antalya (yüzde 56,8) takip ediyor.</p>
      <h3>Yüzölçüme göre ormanın en az oldu iller Iğdır, Ağrı ve Şanlıurfa</h3>
      <p>Yüzölçüme düşen ormanlık alan sıralamasında en altta binde 4 ile Iğdır yer alıyor. İkinci sırada Ağrı var. Ağrı’nın sadece binde 5,3’ü ormanlarla kaplı. Bu oran Şanlıurfa’da ise binde 7,7. Bu üç ilin yüzde 1’i bile ormanla kaplı değil. Bu alanda bu illeri sırasıyla Nevşehir, Van, Aksaray, Kars, Ardahan, Kırşehir ve Niğde takip ediyor.</p>
      <h3>Kişi başına ormanlık alan en fazla Tunceli, Artvin ve Kastamonu’da</h3>
      <p>Kişi başına düşen ormanlık alan oranında Tunceli zirvede yer alıyor. Tunceli’de kişi başına 27,8 dekar ormanlık alan düşüyor. Bu oran Artvin’de 23,2 ve Kastamonu’da 22,8. Kişi başına düşen ormanlık alan sıralamasında bu illeri Bolu (17,1 dekar), Sinop (16,7 dekar), Gümüşhane (14,7 dekar), Burdur (12,3 dekar), Karabük (11,2 dekar), Kütahya (11,2 dekar) ve Bilecik (10,8) dekar takip ediyor.</p>
      <h3>Kişi başına düşen en az ormanlık alan sıralamasında Ankara ve İstanbul var</h3>
      <p>Kişi başına düşen en az ormanlık alan oranında ise Iğdır zirvede. Buna göre Iğdır’da kişi başına 0,008 dekar orman alanı düşüyor. Bu oran Şanlıurfa’da 0,07; Ağrı’da 0,1 ve İstanbul’da 0,16. Bu da 16 kişiye 100 metre kare ormanlık alan düştüğü anlamına geliyor. Bir başka ifadeyle İstanbul’da kişi başına 6,25 metrekare ormanlık alan düşüyor. Ankara’da ise kişi başına 122 metrekare ormanlık alan düşüyor.</p>
      <p>
        <a href="https://tr.euronews.com/2019/08/05/kaz-daglari-binlerce-kisi-maden-arama-ve-doga-katliami-protesto-canakkale-edremit">Kaz Dağları'nda on binlerce kişi maden arama çalışmalarını ve doğa katliamını protesto etti</a>
      </p>
      <p>
        <a href="https://tr.euronews.com/2019/08/06/turkiye-de-orman-alani-kaybi-2018-de-zirveye-cikti">Türkiye'de orman alanı kaybı 2018'de zirveye çıktı</a>
      </p>
    </article>
  </body>
</html>