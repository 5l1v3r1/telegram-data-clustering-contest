<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546126.html/%D9%85%D8%AC%D9%85%D8%B9-%D8%AE%DB%8C%D8%B1%DB%8C%D9%86-%D8%A7%D8%B2%D8%AF%D9%88%D8%A7%D8%AC-%D8%AF%D8%B1-%D9%82%D8%B2%D9%88%DB%8C%D9%86-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T09:01:00+00:00"/>
    <meta property="og:title" content="مجمع خیرین ازدواج در قزوین راه اندازی می‌شود"/>
    <meta property="og:description" content="مدیرکل دفتر امور اجتماعی و فرهنگی استانداری گفت: مجمع خیرین ازدواج در قزوین به منظور کمک به جوانان برای تشکیل خانواده و رفع مشکلات آنها راه اندازی می‌شود."/>
  </head>
  <body>
    <article>
      <h1>مجمع خیرین ازدواج در قزوین راه اندازی می‌شود</h1>
      <h2>مدیرکل دفتر امور اجتماعی و فرهنگی استانداری قزوین خبر داد؛</h2>
      <address>
        <time datetime="2019-11-11T09:01:00+00:00">11 Nov 2019, 09:01</time>
      </address>
      <p>مدیرکل دفتر امور اجتماعی و فرهنگی استانداری گفت: مجمع خیرین ازدواج در قزوین به منظور کمک به جوانان برای تشکیل خانواده و رفع مشکلات آنها راه اندازی می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مریم بیدخام در گفت‌وگو با  <a href="https://sobheqazvin.ir/">صبح قزوین</a> اظهار کرد: با توجه به کاهش آمار ازدواج و مشکلات پیش روی جوانان جهت تشکیل خانواده، مشارکت خیرین و تشکل‌های مردم نهاد به منظور کمک به جوانان و حل مشکلات آنها در این حوزه ضروری است.</p>
      <p>مدیرکل دفتر امور اجتماعی و فرهنگی استانداری قزوین با بیان اینکه اعضا و خیرین این مجمع در زمینه تأمین هزینه‌های ازدواج جوانان و تهیه جهیزیه اقدام می‌کنند، عنوان کرد: امیدواریم با مشارکت خیرین و سایر سمن‌های خیریه شرایط لازم برای تشکیل خانواده در استان فراهم شود و همچنین آموزش‌های لازم جهت پایداری خانواده‌ها به متقاضیان ارائه گردد.</p>
      <p>وی ابراز کرد: بهره گرفتن از ظرفیت تمامی خیرین از قبیل سازمان‌های مردم نهاد خیریه، مراکز نیکوکاری کمیته امداد و دیگران در حوزه ازدواج، منجر به بهبود شرایط ازدواج جوانان خواهد شد.</p>
      <p>این مقام مسئول مهیا نمودن شرایط لازم را برای ازدواج جوانان، نیازمند کمک خیرین دانست و افزود: بسیاری از مشکلات پیش روی جوانان در امر ازدواج با کمک‌های دولتی حل نمی‌شود و باید خیرین در این حوزه ورود جدی داشته باشند.</p>
      <p>بیدخام تاکید کرد: نیکوکاران و خیرین در هر حوزه ای از قبیل مدرسه سازی، سلامت، مسکن وارد شده‌اند موفقیت‌های بسیاری خوبی را کسب کرده‌اند و قطعا با ورود آنها در این حوزه نیز بسیاری از مشکلات مرتفع خواهد شد.</p>
      <p>وی در پایان گفتد: با مشارکت خیرین در امر ازدواج جوانان و خرید جهیزیه و اشتغال آنها انتظار می‌رود شاهد افزایش آمار ازدواج و پایداری خانواده‌ها باشیم.</p>
      <p>انتهای پیام/</p>
      <p> </p>
    </article>
  </body>
</html>