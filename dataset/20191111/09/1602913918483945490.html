<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/constructii-imobiliare/rasturnare-de-situatie-peste-tot-in-tara-cresc-preturile-la-apartamente-in-bucuresti-scad-orasele-unde-preturile-au-crescut-cel-mai-mult-18566721"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T09:25:31+00:00"/>
    <meta property="og:title" content="Răsturnare de situaţie: Peste tot în ţară cresc preţurile la apartamente, în Bucureşti scad. Oraşele unde preţurile au crescut cel mai mult"/>
    <meta property="og:description" content="După un avans de 0,6% în luna septembrie, apartamentele disponibile spre vânzare în România, noi şi vechi, s-au menţinut, per ansamblu, pe un trend ascendent şi în luna octombrie, cu excepţia Capitalei, unde preţurile cerute s-au menţinut la un nivel apropiat de cel din septembrie, în uşor declin."/>
  </head>
  <body>
    <article>
      <h1>Răsturnare de situaţie: Peste tot în ţară cresc preţurile la apartamente, în Bucureşti scad. Oraşele unde preţurile au crescut cel mai mult</h1>
      <address>
        <time datetime="2019-11-11T09:25:31+00:00">11 Nov 2019, 09:25</time>
      </address>
      <p>După un avans de 0,6% în luna septembrie, apartamentele disponibile spre vânzare în România, noi şi vechi, s-au menţinut, per ansamblu, pe un trend ascendent şi în luna octombrie, cu excepţia Capitalei, unde preţurile cerute s-au menţinut la un nivel apropiat de cel din septembrie, în uşor declin.</p>
      <p>Indicele Imobiliare.ro a consemnat un avans de 1,9% la nivel naţional, de la 1.272 de euro pe metru pătrat util până la o medie de 1.296 de euro pe metru pătrat util. Dintre marile oraşe monitorizate de Imobiliare.ro, cele mai semnificative majorări au avut loc în Cluj-Napoca şi în Iaşi, iar cele mai mici, în Constanţa şi Braşov.</p>
      <p>Capitala face excepţie de la regula creşterilor de preţ, pretenţiile proprietarilor de locuinţe menţinându-se aici, în contextul unui uşor declin, la un nivel foarte apropiat de cel consemnat la finele lunii trecute – după ce, în septembrie, locuinţele din Bucureşti se apreciaseră cu 1,8%.</p>
      <p>În cel mai mare oraş al ţării, apartamentele s-au ieftinit cu 0,2% per ansamblu, valoarea medie de listare a unei asemenea locuinţe ajungând la 1.373 de euro pe metru pătrat util (de la 1.376 de euro pe metru pătrat). Tendinţa descendentă a fost mai accentuată pe segmentul locuinţelor vechi, care au înregistrat o scădere de 0,4%, de la 1.312 la 1.307 euro pe metru pătrat. Suma medie solicitată pentru unităţile locative din cadrul noilor ansambluri rezidenţiale s-a diminuat, însă, cu doar 0,1%, de la 1.426 la 1.425 de euro pe metru pătrat.</p>
      <p>În Braşov, aşteptările vânzătorilor de locuinţe s-au majorat în octombrie cu 0,4%, ajungând la o medie de 1.140 de euro pe metru pătrat util (faţă de 1.136 de euro pe metru pătrat luna trecută). Tendinţa generală de creştere a fost susţinută, în acest caz, doar de segmentul apartamentelor vechi, care s-au apreciat cu 1%, de la 1.121 la 1.132 de euro pe metru pătrat. La polul opus, unităţile locative noi s-au depreciat cu 0,9%, de la 1.165 la 1.154 de euro pe metru pătrat.</p>
      <p>În Cluj-Napoca, indicele Imobiliare.ro a consemnat un avans de 2,2% luna trecută, de la o medie de 1.640 de euro pe metru pătrat util, până la 1.676 de euro pe metru pătrat. Chiar dacă au fost inegale, creşteri ale preţului mediu solicitat au avut loc pe ambele segmente de piaţă analizate: apartamentele vechi s-au scumpit cu 1,9% (de la 1.656 la 1.688 de euro pe metru pătrat), iar cele noi cu 2,6% (de la 1.622 la 1.664 de euro pe metru pătrat).</p>
      <p>În Constanţa, apartamentele disponibile spre vânzare s-au apreciat, în luna octombrie, cu 0,3%, ajungând să coste 1.175 de euro pe metru pătrat util (faţă de 1.171 de euro pe metru pătrat la finele lui septembrie). Ca şi în Braşov, locuinţele vechi şi cele noi au avut evoluţii constrastante: cele dintâi au înregistrat un avans de 0,4% (de la 1.164 la 1.169 de euro pe metru pătrat), iar cele din urmă au resimţit, dimpotrivă, un declin de 0,4% (de la 1.198 la 1.193 de euro pe metru pătrat).</p>
      <p>În Iaşi, aşteptările proprietarilor de apartamente au crescut, pe parcursul lunii trecute, cu 2% – de la o medie de 1.045 de euro pe metru pătrat util, până la 1.066 de euro pe metru pătrat. Potrivit datelor Imobiliare.ro, evoluţia celor două segmente de piaţă analizate nu a fost una echilibrată: dacă locuinţele din blocurile vechi s-au apreciat doar uşor, anume cu 0,4% (de la 1.037 la 1.041 de euro pe metru pătrat), cele din cadrul noilor ansambluri rezidenţiale au consemnat o creştere semnificativă, de 3,3%, mai exact (de la 1.051 la 1.086 de euro pe metru pătrat).</p>
      <p>În Timişoara, suma medie solicitată pentru un apartament, indiferent de anul de construcţie, s-a majorat cu 0,8% în a doua lună de toamnă, de la 1.250 la 1.260 de euro pe metru pătrat util. Şi aici, cele două segmente de piaţă analizate au avut evoluţii inegale – locuinţele din blocurile vechi au consemnat un avans de 0,4% (de la 1.257 la 1.262 de euro pe metru pătrat), iar cele nou-construite s-au scumpit, în medie, cu 2,2% (de la 1.226 la 1.253 de euro pe metru pătrat).</p>
    </article>
  </body>
</html>