<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/predseda-uohs-rafaj-potvrdil-pokutu-8-3-milionu-pro-booking-com/1819588?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T09:33:00+00:00"/>
    <meta property="og:title" content="Předseda ÚOHS Rafaj potvrdil pokutu 8,3 milionu pro Booking.com"/>
    <meta property="og:description" content="Brno - Předseda Úřadu pro ochranu hospodářské soutěže (ÚOHS) Petr Rafaj potvrdil pokutu 8,336.000 korun pro rezervační portál ubytování Booking.com. Důvodem byly zakázané dohody, které zavazovaly hotely a další ubytovatele poskytovat výhodnější podmínky klientům ubytovaným přes Booking.com, tyto podmínky ale ubytovatelé nesměli nabídnout konkurenčním portálům. Úřad o tom informoval v tiskové zprávě. Pokuta je pravomocná a portál ji musí zaplatit. Vyjádření společnosti ČTK zjišťuje."/>
  </head>
  <body>
    <article>
      <h1>Předseda ÚOHS Rafaj potvrdil pokutu 8,3 milionu pro Booking.com</h1>
      <address><time datetime="2019-11-11T09:33:00+00:00">11 Nov 2019, 09:33</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Předseda Úřadu pro ochranu hospodářské soutěže (ÚOHS) Petr Rafaj potvrdil pokutu 8,336.000 korun pro rezervační portál ubytování Booking.com. Důvodem byly zakázané dohody, které zavazovaly hotely a další ubytovatele poskytovat výhodnější podmínky klientům ubytovaným přes Booking.com, tyto podmínky ale ubytovatelé nesměli nabídnout konkurenčním portálům. Úřad o tom informoval v tiskové zprávě. Pokuta je pravomocná a portál ji musí zaplatit. Vyjádření společnosti ČTK zjišťuje.</p>
      <p>"V rámci rozkladového řízení předseda ÚOHS zamítl námitky společnosti Booking.com týkající se vymezení relevantního trhu, prokázání protisoutěžních následků nebo podřazení jednání pod některou ze zákonných výjimek. Spáchaný delikt označil typově za méně závažný, nikoliv však bagatelní, a potvrdil závěry prvostupňového rozhodnutí včetně uložené pokuty," uvedl ve zprávě Rafaj.</p>
      <p>Booking.com podle zjištění úřadu v letech 2009 až 2015 uzavíral zakázané takzvané vertikální dohody s poskytovateli krátkodobého ubytování. Dohody zajišťovaly online portálu lepší cenu i lepší dostupnost pokojů než ostatním rezervačním kanálům včetně samotných poskytovatelů.</p>
      <p>Klient tak při využití služby Booking.com dostal nižší cenu, než když využil jiný způsob rezervace nebo kontaktoval hotel či penzion přímo, uvedl úřad. Tento postup úřadu potvrdily stovky ubytovacích zařízení v Česku, které v šetření oslovil.</p>
      <p>"Společnost Booking.com tak svým jednáním bránila, aby se na trhu rozvinula konkurence, která by tak v konečném důsledku mohla nabízet lepší ceny a výhodnější podmínky rezervace ubytování zákazníkům vyhledávajícím krátkodobé ubytování," uvedl předseda Rafaj.</p>
      <p>Pokuta je po rozhodnutí předsedy pravomocná a Booking.com ji musí zaplatit. Proti pokutě lze podat žalobu ke Krajskému soudu v Brně. Ta ale nemá odkladný účinek.</p>
    </article>
  </body>
</html>