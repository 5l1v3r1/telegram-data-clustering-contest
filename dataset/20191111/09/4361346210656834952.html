<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/varosi-legenda-libaolban-bujkalt-szent-marton/186318"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-11T09:30:00+00:00"/>
    <meta property="og:title" content="Városi legenda - Libaólban bujkált Szent Márton"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Városi legenda - Libaólban bujkált Szent Márton</mark>
      </h1>
      <address><time datetime="2019-11-11T09:30:00+00:00">11 Nov 2019, 09:30</time> by <a rel="author">Boros Bettina</a></address>
      <p>
        <b>Franciaország, a Burgenland tartomány és Magyarország védőszentje, akit a kora középkor egyik legnépszerűbb szentjeként tartanak számon. Ő Szent Márton, akinek egész életét végigkísérték a csodák. </b>
        <b>Franciaország, a Burgenland tartomány és Magyarország védőszentje, akit a kora középkor egyik legnépszerűbb szentjeként tartanak számon. Ő Szent Márton, akinek egész életét végigkísérték a csodák.</b>
      </p>
      <p>Már a neve is több jelentéssel bír Szent Mártonnak, egyes feljegyzések szerint annyi, mint aki a „Marsot”, azaz „háborút visel” a vétkek és a bűnök ellen. Máshol egynek nevezik a mártírok közül, mert maga is vértanú volt, folyamatosan önkínzással szállt szembe magával a Sátánnal.</p>
      <figure>
        <img src="http://media.borsonline.hu/cikk/20/191890/gallery-picture/645w/2019993_shutterstock-14406156411.jpg"/>
        <figcaption>Márton napon nem véletlenül eszünk libát © shutterstock</figcaption>
      </figure>
      <p>Életét tanítványa, Sulpicius Severus írta meg, akit Gennadius massiliai pap a híres emberek közé sorolt. A leghíresebb legendákkal emlékezünk a Krisztus után 316-ban Szombathelyen született Úr szolgájára.</p>
      <p>
        <b>Gágogással árulták el őt az állatok</b>
      </p>
      <p>A leghíresebb legenda a püspökké válásának idejében történt. Szent Márton Olaszországban nevelkedett, 12 éves korában a hittanulók közé akart állni, de akkor a császárok elrendelték, hogy a veteránok fiainak hadba kell állniuk. Márton 15 éves korában állt csatasorba.</p>
      <figure>
        <img src="http://media.borsonline.hu/cikk/20/191890/gallery-picture/645w/2019991_stmartintours.jpg"/>
        <figcaption>15 éves korában állt csatasorba, 81 éves korában hunyt el</figcaption>
      </figure>
      <p>Egyszer egy fagyos télen Amiens kapujánál vezette seregét, amikor egy mezítelen koldust látott a kapualjban. A szegény ember ételt kért, de a lovagok kigúnyolták, senkitől sem kapott alamizsnát. Ekkor Márton kardot rántott, félbevágta köpenyét és odaadta a koldusnak a felét. Aznap éjjel álmában Krisztust látta, amint saját félbevágott köpenye volt rajta, és azt mondta, hogy őt takarta be vele az önzetlen lovag.</p>
      <p>Márton ekkor elhatározta, hogy egész életét az Úr szolgálatában fogja leélni. Így 18 éves korában megkeresztelkedett. Zarándokolni kezdett és elérkezett Tours városába. Éppen akkor temették el a toursi püspököt és amikor meglátta a nép, hogy Szent Márton oda tévedt, követelték, hogy vezesse őket új püspökükként. Márton kijelentette, hogy nem kell neki se rang, se elismerés, de a nép nem engedett.</p>
      <p>Ekkor a megrémült férfi a város szélére menekült, és a legkisebb ház libaóljában húzta meg magát bízva abban, hogy nem találják meg. Az emberek egész nap szomorúan keresték, mígnem hangos libagágogásra lettek figyelmesek. Így esett, hogy Szent Márton megadta magát a népnek és püspökké avatták.</p>
      <p>
        <b>Parancsolt az elemeknek</b>
      </p>
      <p>Szent Márton életét számos legenda kísérte végig, többen is állították, hogy parancsolni tudott a tűznek és a víznek, a növényeknek és az állatoknak. Feljegyzések vannak arról, hogy ki akart vágni egy hatalmas fenyőt, de a parasztok és a pogányok szembe szálltak vele.</p>
      <figure>
        <img src="http://media.borsonline.hu/cikk/20/191890/gallery-picture/645w/2019995_saint-martin-cathedral-mainz1-shutterstock-696997423.jpg"/>
        <figcaption>A Szent Márton-katedrális a németországi Mainzban © shutterstock</figcaption>
      </figure>
      <p>Azt mondták neki, hogy ha annyira bízik az Istenében, akkor ha kivágják a fát és ő alatta áll, nem fog ráesni a hatalmas növény. Márton így is tett, kikötözték alá, majd amikor elkezdett felé dőlni a monstrum, keresztet vetett rá és a fenyő hirtelen irányt váltott. E csoda láttán mindannyian megtérültek. A feljegyzések szerint három embert támasztott fel a halálból, köztük egy ifjú hittanuló fiút.</p>
      <p>
        <b>Imával nyerte meg a vér nélküli csatát</b>
      </p>
      <p>Mikor még Julianus császár seregében harcolt, a mendemondák szerint a barbárok betörtek Galliába. A császár zsoldot fizetett katonáinak, hogy felvegyék a harcot, de Márton nem akart tovább csatázni.</p>
      <p>Julianus megvádolta, hogy a fenyegető háború elől futamodik meg. Márton másnap fegyver nélkül kiállt a hadsereg elé és Krisztus nevében bement az ellenséges csapatok közé. Erre őrizetbe vették, de másnap váratlanul követek érkeztek az ellenségtől, megadták magukat.</p>
      <p>
        <b>Előre megmondta, mikor fog meghalni</b>
      </p>
      <p>Márton tisztában volt azzal, mikor fog eltávozni a földi életből. Utolsó napján szemét és kezét az ég felé fordította és imádkozott. Krisztus után 395 körül hunyt el.</p>
      <figure>
        <img src="http://media.borsonline.hu/cikk/20/191890/gallery-picture/645w/2019987_life-of-saint-martin-of-tours-shutterstock-1317904226.jpg"/>
        <figcaption>Élete utolsó napjaiban csak hanyatt feküdt, hogy lássa az eget, és imádkozhasson © shutterstock</figcaption>
      </figure>
      <p>64 évvel a megboldogulása után át akarták vinni testét egy másik templomba. Amint elindultak vele, érintés nélkül kondultak meg a harangok szerte a világban.</p>
      <p>
        <a href="http://www.borsonline.hu/velemeny/csodak-leteznek/186330">Kapcsolódó jegyzetünk ide kattintva olvasható.</a>
      </p>
    </article>
  </body>
</html>