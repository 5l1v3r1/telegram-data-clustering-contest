<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sbu-viklikala-na-dopit-kolishnogo-komandira-roti-aydar-639114.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T09:05:24+00:00"/>
    <meta property="og:title" content="СБУ викликала на допит колишнього командира роти «Айдар»"/>
    <meta property="og:description" content="До війни Лапін працював адвокатом, був членом кваліфікаційно-дисциплінарної комісії адвокатури Волинської області"/>
  </head>
  <body>
    <article>
      <h1>СБУ викликала на допит колишнього командира роти «Айдар»</h1>
      <address>
        <time datetime="2019-11-11T09:05:24+00:00">11 Nov 2019, 09:05</time>
      </address>
      <h4>До війни Лапін працював адвокатом, був членом кваліфікаційно-дисциплінарної комісії адвокатури Волинської області</h4>
      <p>Народний депутат VIII скликання Ігор Лапін повідомив, що його викликали в СБУ на допит.</p>
      <p>Про це він написав у <a href="https://www.facebook.com/igoroleksandrovychlapin">Facebook</a>.</p>
      <p>«Ну що, друзі? СБУ. Напевне що ми розпочинаємо новий етап у житті. Іду на допит в Службу безпеки України з приводу убієнних мирних московських граждан <i>(громадян – ред.)</i> під час прориву блокади Луганського аеропорту», - зазначив він.</p>
      <blockquote>
        <i>Ігор Олександрович Лапін (28 травня 1969, смт.Іваничі Волинської обл.) — український юрист, депутат Верховної Ради України VIII скликання, військовик.<br/></i>
        <br/>
        <i>Командував 2-ю штурмовою ротою «Захід» 24-го батальйону територіальної оборони «Айдар» ЗСУ, сформованої переважно з добровольців Волині.<br/></i>
        <br/>
        <i>До війни працював адвокатом, був членом кваліфікаційно-дисциплінарної комісії адвокатури Волинської області.<br/></i>
        <br/>
        <i>Більш відомий під псевдонімом «Зола», у зв'язку із цим, в подальшому, роту називали «золушки».<br/></i>
        <br/>
        <i>Штурмовий підрозділ «Золи» брав участь у звільненні Красного Яру, а під час операції зі звільнення Вергунського роз'їзду біля Луганська знищив бійців групи спецпідрозділу по боротьбі з тероризмом РФ «Гюрза» та частину групи підрозділу «Бетмена».<br/></i>
        <br/>
        <i>Операція зі звільнення населеного пункту Георгіївка, під керівництвом «Золи» відзначається, як прорив блокади Луганського аеропорту.<br/></i>
        <br/>
        <i>Після бою за Хрящувате перебував на лікуванні у військовому госпіталі. Потім повернувся в зону проведення АТО, перебував на Луганській ТЕЦ, брав участь в обороні Щастя.<br/></i>
        <br/>
        <i>Після обрання народним депутатом України їздить в зону АТО допомагає бійцям,.</i>
      </blockquote>
      <p>Нещодавно <a href="https://glavcom.ua/country/politics/jakshcho-zsu-vse-taki-vidvedut-to-mi-dobrovoltsi-zajdemo-na-tsi-pozitsiji-nardep-lapin-630402.html">Лапін заявив, що у випадку виконання підрозділами Збройних Сил України злочинного наказу залишити виборені кров’ю позиції на Донбасі</a>, а також якщо мешканці утвореної «сірої зони» проситимуть про захист від російсько-терористичних військ, а ОБСЄ не зможе їх захистити, тоді свій конституційний обов’язок із захисту Батьківщини виконають воїни-добровольці.<br/>До слова, 9 листопада у Польщі, на прикордонному пункті Дорогуск <a href="https://glavcom.ua/world/observe/u-polshchi-zatrimali-odnogo-z-lideriv-una-unso-638874.html">було затримано українського політика</a>, одного з лідерів УНА-УНСО, 46-річного ветерана АТО Ігоря Мазура.</p>
      <p>У запиті Російська Федерація звинувачує Мазура в тероризмі, а саме — в участі в першій чеченській війні на боці військ президента Чечні, генерала Джохара Дудаєва у складі батальйону УНСО «Вікінг». Матеріали запиту РФ на затримання Мазура ґрунтуються на справі політв’язнів Кремля Миколи Карпюка і Станіслава Клиха.</p>
      <p>10 листопада <a href="https://glavcom.ua/country/incidents/mazura-peredali-na-poruki-ukrajinskomu-konsulu-denisova-638999.html">польська прокуратура віддала Мазура</a> на поруки українському консулу.</p>
      <p><a href="https://glavcom.ua/news/veteran-ato-mazur-rozpoviv-shcho-vin-robiv-na-rosiysko-chechenskiy-viyni-639082.html">Мазур спростував</a> свою участь у російсько-чеченській війні. </p>
      <p>Також нагадаємо, що за словами адвоката Іллі Новікова <a href="https://glavcom.ua/news/advokat-novikov-u-spravi-moryakiv-ukrainski-slidchi-kopiyuyut-diji-rosiyskih--638036.html">Державне бюро розслідувань України повторює дії російських слідчих</a>, коли вирішили розслідувати так звану справу українських моряків 25 листопада 2018 року під час нападу військових РФ в Азовському морі.</p>
      <p>Читайте також:</p>
      <blockquote>
        <a href="https://glavcom.ua/interviews/yurist-terorist-igor-mazur-topolya-dumayu-des-dnyami-u-nas-bude-prichina-dlya-rozrivu-dipvidnosin-376184.html">«Юрист-терорист» Ігор Мазур-Тополя: Днями у нас буде причина для розриву дипвідносин з Росією.<br/></a>
        <br/>
        <a href="https://glavcom.ua/publications/123852-igor-mazur-topolja-vlada-hoche-zishtovhnuti-%C2%ABpravij-sektor%C2%BB-i-klichka.html">Ігор Мазур-Тополя: Влада хоче зіштовхнути «Правий сектор» і Кличка.</a>
      </blockquote>
      <related>
        <a href="https://glavcom.ua/news/veteran-ato-mazur-rozpoviv-shcho-vin-robiv-na-rosiysko-chechenskiy-viyni-639082.html"/>
        <a href="https://glavcom.ua/news/policiya-zatrimala-pidozryuvanih-u-pobitti-veterana-ato-ta-yogo-druzhini-639039.html"/>
        <a href="https://glavcom.ua/news/mvs-radit-veteranam-ato-uvazhno-planuvati-zakordonni-pojizdki-639025.html"/>
      </related>
    </article>
  </body>
</html>