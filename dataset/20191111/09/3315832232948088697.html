<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/121d04ead29ba82b/litvinenco-despre-sedinta-comisiei-juridice-a-renascut-binomul-pd-psrm-sedinta-nu-a-fost-convocata-regulamentar.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-11T09:42:26+00:00"/>
    <meta property="og:title" content="Litvinenco, despre ședința Comisiei Juridice: A renăscut binomul PD-PSRM? Ședința NU a fost convocată regulamentar"/>
    <meta property="og:description" content="Președintele Comisiei Juridice, numiri și imunități, Sergiu Litvinenco, afirmă că ședința de astăzi, în cadrul căreia a fost emis un „aviz consultativ” cu privire la moțiunea de cenzură împotriva Guvernului Sandu, a fost convocată neregulamentar."/>
  </head>
  <body>
    <article>
      <h1>Litvinenco, despre ședința Comisiei Juridice: A renăscut binomul PD-PSRM? Ședința NU a fost convocată regulamentar</h1>
      <address><time datetime="2019-11-11T09:42:26+00:00">11 Nov 2019, 09:42</time> by <a rel="author">Jurnal.md</a></address>
      <p>
        <b>Președintele Comisiei Juridice, numiri și imunități, Sergiu Litvinenco, afirmă că ședința de astăzi, în cadrul căreia a fost emis un „aviz consultativ” cu privire la moțiunea de cenzură împotriva Guvernului Sandu, a fost convocată neregulamentar.</b>
      </p>
      <p>„A renăscut binomul PD-PSRM?! La ședința comisiei juridice de astăzi cvorumul a fost asigurat de deputații PSRM și PD”, a menționat Litvinenco, deputat al fracțiunii PAS, blocul ACUM.</p>
      <p>El a precizat că deputații Blocului ACUM nu au participat la ședință întrucât nu a fost convocată regulamentar.</p>
      <p>„Conform Regulamentului Parlamentului, ședința se convoacă de președinte sau, în caz de absență a acestuia, de către vicepreședinte. Ședința respectivă a fost convocată de Vasile Bolea, vicepreședinte, chiar dacă președintele nu este absent”, a spus Litvinenco.</p>
      <p>Totodată, acesta precizează că regulamentul Parlamentului nu prevede necesitatea vreunui raport al comisiei juridice în cazul moțiunilor de cenzură.</p>
      <p>„Și niciodată în istoria parlamentarismului moldav comisia juridică nu a dat rapoarte pe moțiuni de cenzură”, a adăugat Litvinenco.</p>
      <p><a href="http://jurnal.md/ro/news/650e0258bd97886e/comisia-juridica-aviz-consultativ-pentru-motiunea-de-cenzura-initiata-de-psrm-sedinta-a-fost-boicotata-de-acum.html">Comisia Juridică, numiri și imunități a aprobat un aviz consultativ cu privire la moțiunea de cenzură asupra activității Guvernului</a>, inițiată de PSRM. Asta, în condițiile în care Regulamentul Parlamentului prevede că nu este nevoie de un aviz la dezbaterea moțiunii de cenzură.</p>
      <p>„Pentru” au votat șase membri ai comisiei prezenți la ședință. Deputații Blocului ACUM au boicotat ședința.</p>
    </article>
  </body>
</html>