<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546311.html/%D8%A8%DB%8C%D9%85%D8%A7%D8%B1%D8%A7%D9%86-%D9%87%D9%85%D9%88%D9%81%DB%8C%D9%84%DB%8C-%DA%86%D8%B4%D9%85-%D8%A7%D9%86%D8%AA%D8%B8%D8%A7%D8%B1-%D8%A7%D9%87%D8%AF%D8%A7%DA%A9%D9%86%D9%86%D8%AF%DA%AF%D8%A7%D9%86-%D8%AE%D9%88%D9%86-22-%D8%A8%DB%8C%D9%85%D8%A7%D8%B1-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T09:30:00+00:00"/>
    <meta property="og:title" content="بیماران هموفیلی چشم انتظار اهداکنندگان خون/22 بیمار شناسایی شد"/>
    <meta property="og:description" content="سرپرست شبکه بهداشت و درمان چابهار از شناسایی و ارائه خدمات رایگان درمانی به 22 بیمار هموفیلی در شهرستان چابهار خبر داد."/>
  </head>
  <body>
    <article>
      <h1>بیماران هموفیلی چشم انتظار اهداکنندگان خون/22 بیمار شناسایی شد</h1>
      <h2>سرپرست شبکه بهداشت و درمان چابهار:</h2>
      <address>
        <time datetime="2019-11-11T09:30:00+00:00">11 Nov 2019, 09:30</time>
      </address>
      <p>سرپرست شبکه بهداشت و درمان چابهار از شناسایی و ارائه خدمات رایگان درمانی به 22 بیمار هموفیلی در شهرستان چابهار خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون</a>، هموفیلی یک اختلال خونریزی دهنده ارثی است که به علت کمبود فکتور انعقادی هشتم، 9یا یازدهم در مسیر داخلی انعقاد خون تظاهر می یابد.<br/><br/>در صورت هموفیلی شدید، علائم این بیماری در اوایل دوران نوزادی به صورت علائم خونریزی دهنده مکرر به شکل کبودی، خونریزی از لثه، خونریزی از دستگاه گوارش، دستگاه ادراری، خون دماغ های مکرر، خونریزی در زمان ختنه، خونریزی در زانو و حتی در زمان روند جراحی بروز پیدا می کند.<br/><br/>هموفیلی نوع A بر اثر کمبود فاکتور هشت، هموفیلی B بر اثر کمبود فاکتور نهم و هموفیلی C بر اثر کمبود فاکتور یازدهم رخ می دهد.<br/><br/>اگر مقدار فعالیت فاکتور در خون بالای پنج درصد نرمال باشد، هموفیلی خفیف، اگر بین یک تا پنج درصد نرمال باشد هموفیلی متوسط و اگر مقدار فعالیت فاکتور در خون زیر یک درصد نرمال باشد هموفیلی شدید محسوب می شود.<br/> <br/>هموفیلی در اغلب موارد قبل از تولد قابل شناسایی است، به آن معنا که با انجام آزمایش ژنتیک با نمونه برداری از پرده های جنین در هفته دهم تا دوازدهم یا به وسیله آمینوسنتز (یکی از آزمایش های تشخیصی قبل از تولد) پس از هفته پانزدهم بارداری قابل تشخیص است.<br/><br/><b>آگاهی و اطلاع رسانی مهمترین راه پیشگیری از بیماری هموفیلی</b><br/>سرپرست شبکه بهداشت و درمان چابهار در گفت و گو با خبرنگار ما در خصوص مراقبت های لازم برای افراد مبتلا به بیماری هموفیلی گفت: در درجه اول به علت اینکه این بیماری یک بیماری مزمن است، احتیاج به ایجاد مراکز مراقبت برای این بیماران در همه سطوح وجود دارد و بر اساس آمارهای ارائه شده در جهان از هر پنج هزار پسر متولد شده، یک نفر به بیماری هموفیلی مبتلا می شود و در این میان آگاهی و اطلاع رسانی لازم اهمیت بسزایی دارد.</p>
      <p>محمود حسین بر با اشاره به احتمال خونریزی مبتلایان به هموفیلی افزود: در زمینه این بیماری برای مراقبت های دندانپزشکی، فیزیوتراپی، تزریق فاکتور و فرآورده، به پرسنل تعلیم داده شده است.</p>
      <p>وی از شناسایی و ارائه خدمات رایگان درمانی به 22 بیمار هموفیلی در شهرستان چابهار خبر داد و گفت: از این تعداد بیماران 8 نفر پرونده در بیمارستان دارند و فراورده و از خدمات بیمارستان امام علی (ع) استفاده میکنند و 14 نفر دارو از داروخانه ها تهیه میکنند که درحال پیگیری ایجاد پرونده برای این افراد هستیم.<br/><br/>سرپرست شبکه بهداشت و درمان چابهار با اشاره به اینکه بیماریهای خونریزی دهنده ارثی از جمله هموفیلی جزء بیماریهای خاص محسوب می شوند ادامه داد: درمان این بیماران و تزریق فاکتورهای خونی به صورت کاملا رایگان در مراکز درمان بیماریهای خاص انجام می شود.<br/> <br/>وی گفت: برای این بیماران خدماتی از قبیل انجام معاینات ماهیانه، درمان عوارض بیماری از قبیل مشکلات مفصلی انجام آزمایشات مکرر بررسی عملکرد ارگانهای داخلی بدن، تعیین سطح مهار کننده فاکتورهای خونی و کلیه مداخلات درمانی مورد نیاز انجام می شود.<br/><br/>حسین بر یکی از مهمترین راههای پیشگیری از خونریزی در بیماران هموفیلی را، آموزش مناسب به بیماران و والدین برشمرد و تاکید کرد: این آموزش ها توسط پزشک و پرستار آموزش دیده، تهیه بروشورهای اطلاع رسانی و همچنین آموزش بیمار به بیمار صورت می گیرد.<br/> <br/><b>بیماران هموفیلی چابهار هیچ مشکلی از نظر کمبود دارو ندارند</b><br/>وی ادامه داد: بیماران هموفیلی شهرستان چابهار هیچ مشکلی از نظر کمبود دارو یا دسترسی به دارو‌های خارجی و تولید داخل ندارند و تمام خدمات بهداشتی-درمانی آن‌ها به خوبی ارائه می‌شود.<br/><br/>سرپرست شبکه بهداشت و درمان چابهار بیماران هموفیلی و تالاسمی را از مصرف کنندگان مستمر خون و فرآورده های مشتق خونی دانست و یادآور شد: این بیماران برای ادامه حیات نیازمند خون هستند پس نیاز است که داوطلبان اهدای خون، حضوری مستمر در مراکز خونگیری داشته باشند.<br/> <br/>حسین بر در خصوص پیشگیری از این بیماری خاطرنشان کرد: کاهش ازدواج‌های فامیلی، انجام مشاوره و بررسی‌های ژنتیکی، بررسی‌های قبل و بعد از تولد می‌تواند در امر پیشگیری مؤثر باشند.<br/><br/>انتهای پیام/</p>
    </article>
  </body>
</html>