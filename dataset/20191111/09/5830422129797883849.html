<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140569/%D9%85%D8%B5%D9%88%D8%A8%D8%A7%D8%AA-3-%D9%88%D8%B2%DB%8C%D8%B1-%D8%A8%D8%B1%D8%A7%DB%8C-%D9%87%D9%BE%DA%A9%D9%88-%D9%88-%D8%A2%D8%B0%D8%B1%D8%A2%D8%A8-%D8%A7%D8%B9%D9%84%D8%A7%D9%85-%D8%B4%D8%AF-%D8%A8%D8%B1%DA%A9%D9%86%D8%A7%D8%B1%DB%8C-%D9%85%D8%A7%D9%84%DA%A9-60-%D8%AF%D8%B1%D8%B5%D8%AF%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-11T09:33:00+00:00"/>
    <meta property="og:title" content="مصوبات 3 وزیر برای هپکو و آذرآب اعلام شد/ برکناری مالک 60 درصدی"/>
    <meta property="og:description" content="استاندار مرکزی از مصوبات مثبت سه وزیر صنعت، اقتصاد و کار در مورد هپکو و آذرآب از جمله استفاده سه شرکت بورسی از محصولات و خدمات و برکناری مالک 60 درصدی هپکو و... خبر داد."/>
  </head>
  <body>
    <article>
      <h1>مصوبات 3 وزیر برای هپکو و آذرآب اعلام شد/ برکناری مالک 60 درصدی</h1>
      <h2>توسط استاندار مرکزی :</h2>
      <address>
        <time datetime="2019-11-11T09:33:00+00:00">11 Nov 2019, 09:33</time>
      </address>
      <p>
        <i>استاندار مرکزی از مصوبات مثبت سه وزیر صنعت، اقتصاد و کار در مورد هپکو و آذرآب از جمله استفاده سه شرکت بورسی از محصولات و خدمات و برکناری مالک 60 درصدی هپکو و... خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، علی آقازاده در مورد جلسه شب گذشته سه وزیر صنعت، اقتصاد و کار و مدیران عامل بانک های کشاورزی و ملی، رئیس و معاون سازمان خصوصی‌سازی و... درباره بررسی مشکلات شرکت ماشین‌سازی هپکو و آذرآب به فارس گفت:در مورد آذرآب بحث بر این بود که مشکل سرمایه در گردش حل و حقوق کارگران پرداخت شود. بنابراین مصوب شد 15 میلیارد تومان وام از طریق بانک کشاورزی ظرف 10 روز به این شرکت پرداخت شود. مدیریت شرکت هم قول داد تا پایان آبان حقوق شهریور و مهرماه را بپردازد.</p>
      <p>وی ادامه داد: آذراب برخلاف هپکو ، مشکلی برای سفارش  کار خرید ندارد بلکه از طریق صنایع پتروشیمی، پالایشی، نیروگاهی ، تقاضاهایی برای ساخت دیگ‌های سنگین بخار و سایر تجهیزات دارد و حدود 60 میلیارد تومان هم از شرکت‌ها و دولت طلب دارد که قرار شد پیگیری شود .</p>
      <p>این مقام مسئول افرود:در مورد هپکو  هم مقرر شد باقیمانده وام 50 میلیارد تومانی که تاکنون 15 میلیارد تومان پرداخت شده از طریق بانک ملی تأمین و پرداخت شود. همچنین قرارداد سفارش تولید و تحویل 400 دستگاه ماشین‌آلات سنگین برای سازمان راهداری بسته و قرار شد پیش‌پرداخت این قرارداد توسط سازمان برنامه و بودجه تأمین شود.</p>
      <p>آقازاده ادامه داد: سازمان شهرداری‌ها و دهیاری‌های کشور هم سفارش تولید و خرید 800 دستگاه بیل‌مکانیکی متوسط و کوچک بکهو را می دهد و تعدادی غلطک راه‌سازی برای سازمان راهداری ساخته و تحویل می شود. خانه معدن ایران نیز بخشی از ماشین‌آلات تولید هپکو را پیش‌خرید می کنند و شرکت های گل گهر، ملی مس و چادرملو هم برای تعمیر دستگاه‌ها از هپکو محصولات و خدمات هپکو استفاده کنند.</p>
      <p>وی افزود: علاوه بر این موارد، مالک عمده و 60.72 درصدی سهام هپکو یعنی شرکت هیدرواطلس از ترکیب سهامداری آن کنار گذاشته شد و این بلوک به سازمان خصوصی‌سازی منتقل و مقرر شد ظرف 6 ماه از طریق فرابورس به بخش غیر دولتی واگذار شود. مدیرعامل جدید هم روغنی گلپایگانی است.</p>
      <p>انتهای پیام</p>
    </article>
  </body>
</html>