<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620918/%D9%85%D8%B1%D8%AF%D9%85-%D8%B9%D9%84%D8%A7%D8%A6%D9%85-%D8%B3%DA%A9%D8%AA%D9%87-%D9%85%D8%BA%D8%B2%DB%8C-%D8%B1%D8%A7-%D8%AC%D8%AF%DB%8C-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T09:19:00+00:00"/>
    <meta property="og:title" content="مردم علائم سکته مغزی را جدی بگیرند"/>
    <meta property="og:description" content="مشاور معاون درمان وزارت بهداشت تاکید کرد: با توجه به کاهش سن سکته مغزی در دنیا، مردم باید علائم سکته مغزی را جدی گرفته و در صورت مشاهده آن‌ها برای درمان با اورژانس تماس بگیرند."/>
  </head>
  <body>
    <article>
      <h1>مردم علائم سکته مغزی را جدی بگیرند</h1>
      <h2>مشاور معاون درمان وزارت بهداشت:</h2>
      <address>
        <time datetime="2019-11-11T09:19:00+00:00">11 Nov 2019, 09:19</time>
      </address>
      <p>
        <i>مشاور معاون درمان وزارت بهداشت تاکید کرد: با توجه به کاهش سن سکته مغزی در دنیا، مردم باید علائم سکته مغزی را جدی گرفته و در صورت مشاهده آن‌ها برای درمان با اورژانس تماس بگیرند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر جمشید کرمانچی با بیان اینکه یکی از چالش‌های وزارت بهداشت در حوزه سکته‌های مغزی عدم آگاهی مردم و مراجعه به موقع آنها در این حوزه است، ‌گفت: نکته بسیار مهم این است که مردم نباید تصور کنند که سکته مغزی فقط برای افراد پیر است و صرفا در سنین بالای ۵۰ یا ۶۰ سال اتفاق می‌افتد؛ چراکه در حال حاضر در دنیا سن سکته مغزی به دلیل سبک زندگی ناسالم کاهش یافته و کشور ما هم از این قاعده مستثنی نیست؛ به‌طوری که در حال حاضر می‌بینیم که در برخی موارد سکته‌های مغزی در سنین ۴۰ سال و بعضا در مواردی در سنین زیر ۴۰ سال هم رخ می‌دهد.</p>
      <p>وی تاکید کرد: گاهی مردم انتظار دارند که سکته مغزی تنها در افراد پیر و از کار افتاده‌ بروز کند؛ در حالیکه فردی که شاغل است یا فرد سالمی که در حال پیاده‌روی در خیابان است هم ممکن است دچار سکته مغزی شود. این موضوعی است که همه کشورها مبتلابه آن هستند. حال از آنجایی که جمعیت کشور ما جوان است نیز احتمال دیده شدن این بیماری در سنین جوانی در کشور وجود دارد.</p>
      <p>وی تاکید کرد: بر این اساس یکی از دغدغه‌های وزارت بهداشت این است که آگاهی مردم در این حوزه بالا رود. به‌طوری که مردم با نشانه‌ها و علائم سکته مغزی آشنا بوده و به محض مواجهه با این علائم با اورژانس تماس گرفته و یا به مراکز درمانی مراجعه کنند. زیرا وزارت بهداشت برای کاهش میزان مرگ‌ومیر و معلولیت‌های ناشی از سکته مغزی خدمات درمانی و مراقبتی را در نظر گرفته است؛ خدماتی که در قالب برنامه مدیریت و درمان سکته‌های حاد مغزی یا ۷۲۴، هفت روز هفته و در ۲۴ ساعت شبانه‌روز در ۱۱۰ بیمارستان و ۸۳ شهر کشور به بیماران ارائه می‌شوند.</p>
      <p>کرمانچی با بیان اینکه بنابراین مردم باید علائم سکته مغزی را شناخته و نسبت به آن‌ها حساس باشند، گفت: این علائم عبارتند از نامتقارن شدن صورت، ضعف یک‌طرفه در دست یا پا، اشکال در تکلم فرد و ... افراد با مشاهده این علائم باید در کمتر از چهار ساعت بیمار را به مرکز درمانی برسانند. تاکید می‌کنم که بهترین مسیر رساندن بیمار به بیمارستان نیز از طریق اورژانس است. زیرا اورژانس می‌داند که کدام بیمارستان‌ها خدمات درمانی سکته مغزی را ارائه می‌کنند. حال زمانیکه فرد به بیمارستان رسید، با تشخیص نوع سکته، درمان را برایش آغاز می‌کنند. بنابراین مردم اشتباه نکنند و فکر نکنند که سکته حاد مغزی فقط مختص افراد پیر است.</p>
      <p>کرمانچی تاکید کرد: البته این روندی است که در دنیا اتفاق افتاده و سن سکته مغزی کاهش یافته است که دلیل آن هم سبک زندگی اعم از تغذیه ناسالم، مصرف چربی و نمک، فست‌فود و تحرک بدنی ناکافی است که منجر به افزایش ریسک سکته‌های مغزی شده است. در عین حال مردم زمانیکه علائم سکته مغزی را دیدند، فکر نکنند که یک عارضه محدود و زودگذر است و با خود بگویند یک ساعت یا یک روز صبر کنیم تا بهتر شویم، بلکه باید سریعا به اورژانس مراجعه کنند تا در آنجا مطمئن شوند.</p>
    </article>
  </body>
</html>