<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620933/%D9%81%DB%8C%D9%84%D8%AA%D8%B1-%D8%B3%D8%A7%DB%8C%D8%AA%E2%80%8C%D9%87%D8%A7%DB%8C-%D8%AF%D8%A7%D9%86%D9%84%D9%88%D8%AF-%D9%81%DB%8C%D9%84%D9%85-%D9%81%D8%A7%D9%82%D8%AF-%D8%A7%D8%B9%D8%AA%D8%A8%D8%A7%D8%B1-%D9%82%D8%A7%D9%86%D9%88%D9%86%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T09:55:00+00:00"/>
    <meta property="og:title" content="فیلتر سایت‌های دانلود فیلم فاقد اعتبار قانونی است"/>
    <meta property="og:description" content="وزیر ارتباطات و فناوری اطلاعات با انتقاد از عملکرد صداوسیما برای درخواست فیلتر سایت‌های دانلود فیلم تأکید کرد: ازنظر ما این حکم فاقد اعتبار قانونی است و صدمه بسیاری به تولید محتوا و این بازار در کشور می‌زند اما ما اختیار قانونی در این زمینه نداریم."/>
  </head>
  <body>
    <article>
      <h1>فیلتر سایت‌های دانلود فیلم فاقد اعتبار قانونی است</h1>
      <address>
        <time datetime="2019-11-11T09:55:00+00:00">11 Nov 2019, 09:55</time>
      </address>
      <p>
        <i>وزیر ارتباطات و فناوری اطلاعات با انتقاد از عملکرد صداوسیما برای درخواست فیلتر سایت‌های دانلود فیلم تأکید کرد: ازنظر ما این حکم فاقد اعتبار قانونی است و صدمه بسیاری به تولید محتوا و این بازار در کشور می‌زند اما ما اختیار قانونی در این زمینه نداریم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدجواد آذری جهرمی عصر دیروز در جریان سفر استانی به یزد در جمع دانشجویان دانشگاه یزد با اشاره به اینکه در عصر دیجیتال هستیم، گفت: عصر دیجیتال و اقتصاد دیجیتال عصر جوانان است.</p>
      <p>وی به تأثیر فناوری اطلاعات در تمام ابعاد زندگی اشاره کرد و افزود: حمل‌ونقل، کشاورزی، عمران، برق و به‌نوعی اکثر رشته‌های در حال تحصیل دانشجویان درگیر تحول دیجیتال است و خدمات مختلفی توسط فناوری اطلاعات در این حوزه‌ها ارائه می‌شود.</p>
      <p>آذری جهرمی با اشاره به رشد منفی کشور در سال گذشته به دلیل تحریم‌های بی‌سابقه، تصریح کرد: این رشد منفی در حالی است که در بخش ارتباطات شاهد رشد ۱.۷ درصدی و در بخش فناوری اطلاعات رشد ۶.۴ درصدی را شاهد بودیم که نشان از رونق این حوزه در کشور است.</p>
      <p>وی با اشاره به اینکه ۷۰ درصد هزینه‌های اپراتورها ارزی و درآمد آن‌ها به‌صورت ریالی است، افزود: با توجه به ۳ برابر شدن قیمت ارز، تعرفه‌های ارتباطی باید بیش از ۲ برابر می‌شد اما با برنامه‌های ریاضتی که با همکاری اپراتورها انجام شد، تنها تعرفه ۷ درصد افزایش پیدا کرد.</p>
      <p>آذری جهرمی با اشاره به ۱۰ برنامه ریاضتی برای اپراتورها، تأکید کرد: یکی از این اقدامات عدم پرداخت ۸۰۰ میلیارد تومان هزینه تبلیغات سالانه به صداوسیما برای کاهش هزینه‌ها و پایین نگه‌داشتن تعرفه خدمات بود.</p>
      <p>وی یکی دیگر از اقدامات وزارت ارتباطات در دو سال گذشته را پوشش ۱۰۰ درصدی ۴G در تمام شهرهای کشور اعلام کرد و خبر داد که از این پس تمام روستاهای بالای ۲۰ خانوار استان یزد دارای ارتباط شدند.</p>
      <p>وزیر ارتباطات با اعلام اینکه در دو سال گذشته ۸۰ درصد روستاهای کشور به شبکه ملی اطلاعات و پهن باند متصل شدند، گفت: بر اساس آمارهای رسمی، ۷۰ میلیون نفر در کشور به پهن باند موبایل دسترسی دارند که به‌این‌ترتیب به لحاظ رشد دیتا و داده از ترکیه عبور کردیم.</p>
      <p>بنا بر اعلام وزارت ارتباطات، او به افزایش ۲۰ رتبه‌ای کشور در حوزه دولت الکترونیک در دنیا اشاره کرد و افزود: اگر می‌خواهیم هر روز باخبر فساد و برگزاری دادگاه‌های فساد مواجه نشویم، باید دولت الکترونیک را توسعه دهیم و آنچه وظیفه وزارت ارتباطات بوده انجام‌شده ولی برخی از دستگاه‌ها به دولت الکترونیک متصل نشده‌اند و از این باب هنوز به نقطه مطلوب نرسیده‌ایم.</p>
      <p>وزیر ارتباطات به اشتغال جوانان به‌عنوان یکی دیگر از اقدامات وزارت ارتباطات اشاره کرد و گفت: در حال حاضر ۳۰۰ هزار نفر از جوانان کشور در عرصه استارت‌آپ‌ها در حال فعالیت هستند که آینده روشنی را نوید می‌دهد.</p>
      <p>وی به شرایط سخت بودجه وزارت ارتباطات نیز اشاره کرد و افزود: از بودجه مصوب ۶ هزار میلیارد تومانی وزارت ارتباطات تنها ۱۳۰۰ میلیارد تومان پرداخت شد که ۵۰۰ میلیارد بودجه جاری و تنها ۸۰۰ میلیارد برای توسعه اختصاص یافت.</p>
      <p>آذری جهرمی توسعه در عرصه فضایی را نیز یکی از اولویت‌های وزارت ارتباطات عنوان کرد و گفت: توسعه در عرصه فضایی با فعالیت جوانان در این حوزه با شدت در حال انجام است.</p>
      <p>وزیر ارتباطات به اعلام رضایت مردم از اقدامات وزارت ارتباطات در نظرسنجی‌های انجام‌شده اشاره کرد و گفت: این موفقیت یک رمز داشته که آن‌هم حضور یک تیم جوان در مدیریت‌های وزارت ارتباطات در کنارم بوده که نشان می‌دهد اکسیر جوانی ازنظر مردم نمره خوبی گرفته است و اگر در سایر مسئولیت‌ها نیز رعایت شود شرایط درخشان‌تر و آینده کشور روشن‌تر می‌شود.</p>
      <p>وی افزود: مسئولیت از طرف شما مردم به امانت گردن ما است و تلاش کرده‌ایم که آن را به سرانجام برسانیم.</p>
      <p>آذری جهرمی در ادامه این نشست در پاسخ به سؤالات تعدادی از دانشجویان دانشگاه یزد درباره فیلترینگ سایت‌های دانلود فیلم و تلگرام در کشور با اشاره به قانون جرائم رایانه‌ای و تاکید بر اینکه فیلترینگ در کارگروه تعیین مصادیق تصمیم‌گیری می‌شود، گفت: این کارگروه ۶ عضو دولتی و ۶ عضو غیردولتی دارد که وزیر ارتباطات نیز یک عضو این کارگروه است.</p>
      <p>وزیر ارتباطات تأکید کرد: وزیر ارتباطات، وزیر ارتباطات است نه قطع ارتباط و تنها در این کارگروه یک رأی دارد.</p>
      <p>وی به سپردن مسئولیت صوت و تصویر فراگیر به صداوسیما در سال ۹۴ اشاره کرد و افزود: از همان زمان این موضوع مطرح شد که هم صوت و تصویر فراگیر معنی شود و هم منظور از نظارت و صدور مجوز مشخص شود که مجلس یا شورای عالی فضای مجازی باید به این موضوع وارد شوند.</p>
      <p>آذری جهرمی با اعلام این‌که فیلتر سایت‌های دانلود فیلم به درخواست صداوسیما بوده است، تأکید کرد: ازنظر ما این حکم فاقد اعتبار قانونی است و صدمه بسیاری به تولید محتوا و این بازار در کشور می‌زند اما ما اختیار قانونی در این زمینه نداریم.</p>
      <p>وزیر ارتباطات از پیگیری برای اصلاح این قانون خبر داد و با عنوان اینکه ما انتخاب می‌کنیم ولی مطالبه نمی‌کنیم، از دانشجویان خواست که اصلاح این قانون را از قانون‌گذاران مطالبه کنند.</p>
      <p>وی در پاسخ به سؤالی درباره اجرای طرح رجیستری و مشکلات آن نیز با اشاره به اینکه با اجرای این طرح قاچاق گوشی نزدیک به صفر شد، افزود: بر اساس قانون هر مسافر می‌تواند تا سقف ۸۰ دلار کالا ازجمله گوشی وارد کند که همین حقوق قانونی مسافر زمینه سوءاستفاده می‌شد.</p>
      <p>آذری جهرمی به برنامه وزارت ارتباطات درباره اشتغال اشاره کرد و گفت: طرح نوآفرین و ایجاد ۶۸ هزار شغل با حمایت از کسب‌وکارهای نوپا از برنامه‌های وزارت ارتباطات است.</p>
      <p>وی در پاسخ به سؤالی درباره هزینه بالای مکالمات و اینترنت در اربعین نیز افزود: وزارت ارتباطات از مدت‌ها پیش با طرف عراقی برای صفر کردن هزینه رومینگ دو طرف مذاکراتی را انجام داد اما طرف عراقی قبول نکرد و به دلیل هزینه بالای رومینگ در کشور عراق، وزارت ارتباطات بارها اعلام کرد که زوار اربعین از سیم‌کارت عراقی در عراق استفاده کنند.</p>
      <p>وزیر ارتباطات درباره خدمات ارزش‌افزوده و مباحثی که در این مدت مطرح بوده است، گفت: شرکت‌های ارزش‌افزوده بیش از ۲۶۰۰ میلیارد تومان و بر اساس اعلام خود آن‌ها بیش از ۱۳ هزار میلیارد تومان درآمد داشته‌اند که باید مشخص شود چه شرکت‌هایی هستند و این پول‌ها کجا می‌رود.</p>
      <p>وی با اشاره به روش‌های مختلف سوءاستفاده و کلاه‌برداری شرکت‌های خدمات ارزش‌افزوده، افزود: وزارت ارتباطات اقداماتی را برای مقابله با این تقلب‌ها انجام داده و ابزارهایی فراهم‌شده و تلاش می‌شود که این تقلب‌ها متوقف شود.</p>
      <p>وزیر ارتباطات تصریح کرد: از زمانی که بحث تعطیل کردن این خدمات مطرح شد انواع تهمت‌ها و اتهامات به وزارت ارتباطات و شخص وزیر نسبت داده شد اما قصدی برای پاسخگویی نبود ولی زمانی که به حریم خانواده وارد شدند مجبور به پاسخگویی و پیگیری شدم.</p>
      <p>وی باور شایعات توسط افکار عمومی را یکی از مشکلات در فضای جامعه عنوان کرد و افزود: با مطرح‌شدن یک شایعه افکار عمومی آن را زودباور می‌کنند و مسئول هم بخواهد توضیحی بدهد کسی باور نمی‌کند و اتهام‌ زنندگان نیز از این فضا برای طرح اتهامات خود سوءاستفاده می‌کنند.</p>
      <p>آذری جهرمی دلیل پاسخگویی از طریق اینستاگرام را شفافیت و پاسخگویی در مقابل مردم بیان کرد و گفت: من از اتهام زنندگان خواستم به‌صورت مستقیم در این برنامه زنده شرکت کنند و من نیز در مقابل مردم پاسخ دهم.</p>
      <p>وزیر ارتباطات با اشاره به اینکه از هیچ رسانه‌ای تاکنون شکایت نکرده‌ام، تصریح کرد: به دلیل اینکه می‌خواهم دروغ بودن این موضوعات اثبات شود و مرجع دیگری هم به آن گواهی دهد از تهمت زنندگان شکایت کرده‌ام که پیگیری خواهد شد.</p>
      <p>وی با اعلام اینکه تاکنون بیش از ۴ و نیم میلیون نفر از طریق کد معرفی‌شده استعلام گرفته‌اند، افزود: از این تعداد یک میلیون و ۳۰۰ هزار نفر شکایت کرده‌اند که با بررسی‌های انجام‌شده ۶۵ هزار شکایت مربوط به یک شرکت است.</p>
      <p>آذری جهرمی در پایان سخنان خود تأکید کرد از پیگیری حقوق مردم کوتاه نمی‌آید و شفافیت را کلید حل مشکلات دانست.</p>
    </article>
  </body>
</html>