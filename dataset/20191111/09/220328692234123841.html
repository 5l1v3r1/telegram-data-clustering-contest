<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/pristanishche-varna-shche-priema-korabi-giganti-406420.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T09:30:00+00:00"/>
    <meta property="og:title" content="Пристанище Варна ще приема кораби-гиганти"/>
    <meta property="og:description" content="Ще бъде направено удълбочаване на двата залива"/>
  </head>
  <body>
    <article>
      <h1>Пристанище Варна ще приема кораби-гиганти</h1>
      <address><time datetime="2019-11-11T09:30:00+00:00">11 Nov 2019, 09:30</time> by <a rel="author">Редактори, кадър бТВ</a></address>
      <p>Варненския и Белославският заливи ще бъдат направени по-дълбоки в рамките на проект на обща стойност 350 милиона лева. Това е инфраструктура за държавата, за да могат да влизат стоки и товари с огромни кораби, съобщи министърът на транспорта Росен Желязков в предаването „Тази сутрин” по бТВ.</p>
      <p>„Ще направим така, че врата на България по море – Варна, да бъде отворена за най-тежките кораби, които в момента не могат да влизат. Целта на проекта е да има удълбочаване до 13 м и по този начин транспортът поевтинява и прави нашето пристанище по-атрактивно. В момента търговската конкуренция на Черно море е там, където отиват товарите. Искаме товарите да влизат през Варна”, обясни министърът на транспорта.</p>
      <p>По отношение на повишаването на безопасността за движение по пътищата Росен Желязков посочи, че от Министерството на транспорта са заявили, че трябва да се въведе контролирана среда за провеждането на изпити за вземане на шофьорска книжка.</p>
      <p>„В момента се изработва софтуер за теста, но и за подготовка на водачите. Много от школите експериментално вече го използват. Важно е да се преценяват уменията на младите водачи, от една страна тяхната подготовка,  а от друга страна – честността на изпита. А косвеният ефект е пресичане на корупцията”, каза Росен Желязков. По думите му честността на изпита ще бъде гарантирана.</p>
    </article>
  </body>
</html>