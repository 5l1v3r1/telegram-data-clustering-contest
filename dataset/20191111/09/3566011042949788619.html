<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546355.html/%DA%86%D8%B1%D8%A7-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D9%88%D8%B1%D8%B2%D8%B4%DB%8C-%D8%AF%D8%B1-%D9%85%D9%86%D8%A7%D8%B7%D9%82-%D9%85%D8%B1%D8%B2%DB%8C-%D9%85%D8%AE%D8%AA%D9%84-%D9%85%DB%8C-%D8%B4%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T09:50:00+00:00"/>
    <meta property="og:title" content="چرا برنامه‌های ورزشی در مناطق مرزی مختل می‌شود؟"/>
    <meta property="og:description" content="مدیرکل صدا و سیمای مرکز کرمانشاه دلایل اختلال پخش برنامه‌های ورزشی در مناطق مرزی این استان را تشریح کرد."/>
  </head>
  <body>
    <article>
      <h1>چرا برنامه‌های ورزشی در مناطق مرزی مختل می‌شود؟</h1>
      <address>
        <time datetime="2019-11-11T09:50:00+00:00">11 Nov 2019, 09:50</time>
      </address>
      <p>مدیرکل صدا و سیمای مرکز کرمانشاه دلایل اختلال پخش برنامه‌های ورزشی در مناطق مرزی این استان را تشریح کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/386923/%DA%86%D8%B1%D8%A7-%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%D9%88%D8%B1%D8%B2%D8%B4%DB%8C-%D8%AF%D8%B1-%D9%85%D9%86%D8%A7%D8%B7%D9%82-%D9%85%D8%B1%D8%B2%DB%8C-%D9%85%D8%AE%D8%AA%D9%84-%D9%85%DB%8C%E2%80%8C%D8%B4%D9%88%D8%AF%D8%9F">مرصادنیوز</a> چند وقتی است که ساکنان مناطق مرزی در تماس های مکرر با این پایگاه خبری از وضعیت پخش برنامه های ورزشی در این مناطق گلایه دارند و خواستار رفع این مشکلات هستند.</p>
      <p>اختلال در پخش برنامه های ورزشی ظاهرا موضوعی است که در اکثر شهرهای مرزی استان کرمانشاه شهروندان را آزار می دهد و پخش این برنامه ها با پارازیت هایی همراه است.</p>
      <p>برای پیگیری این موضوع به سراغ مدیرکل صدا و سیمای مرکز کرمانشاه رفتیم تا مشخص شود علت این مشکلات کجاست.</p>
      <p>افشین امیری در گفتگو با خبرنگار <a href="http://www.mersadnews.ir/">شبکه اطلاع رسانی مرصاد </a>درباره قطع شدن فوتبال های خارجی اظهار داشت: قطع فوتبال های خارجی هنگام پخش تنها مربوط به کرمانشاه نیست بلکه موضوعی کشوری است.</p>
      <p>وی افزود: در تمام شهرستانها امکانات و زیرساخت فنی برای پخش فوتبال به واسطه نصب فرستنده های دیجیتال و سیگنال رسانی زمینی (Stm 1) فراهم شده است.</p>
      <p>مدیرکل صدا و سیمای مرکز کرمانشاه بیان کرد: رسانه ملی و به تبع صدا و سیمای مرکز کرمانشاه برای پخش فوتبال مشکلی ندارد و در این راستا امکانات و زیرساختهای فنی را مهیا کرده است.</p>
      <p>این مسئول خاطرنشان کرد: سازمان صدا و سیما برای تجهیز سیگنال رسانی زمینی (اس تی ام وان) هزینه های زیادی پرداخته و این تجهیزات را در ایستگاه های ماهواره ای و پرقدرت تلویزیونی نصب کرده است.</p>
      <p>وی تصریح کرد: در صورت همکاری شرکتهای زیرساخت و مخابرات با اختصاص پهنای باند از طریق سیگنال رسانی زمینی مشکلی برای پخش فوتبال برای همه شهرستان ها جز شهرستان های هرسین و ثلاث باباجانی وجود ندارد.</p>
      <p>مدیرکل صدا و سیمای مرکز کرمانشاه عنوان کرد: به منظور پخش فوتبال در دو شهرستان هرسین و ثلاث باباجانی علاوه بر پهنای باند اختصاص فیبر نوری نیز لازم است.</p>
      <p>امیری گفت: در این راستا حسب دستور استاندار کرمانشاه مکاتباتی با دستگاه های ذیربط شده است و معاون سیاسی و امنیتی نیز به دستور استاندار شخصا پیگیر حل موضوع است.</p>
      <p>انتهای پیام/</p>
    </article>
  </body>
</html>