<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596739/p-nikolaidis-afto-pou-exoun-psifisei-einai-politikes-tis-plakas-vid"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T09:23:00+00:00"/>
    <meta property="og:title" content="Π. Νικολαΐδης: Αυτό που έχουν ψηφίσει είναι πολιτικές της πλάκας (vid)"/>
    <meta property="og:description" content="Για το κλίμα που επικρατεί ανάμεσα στους κύκλους των καθηγητών λίγο πριν τη διεξαγωγή του ψηφίσματος, μίλησε ο αντιπρόεδρος της ΟΕΛΜΕΚ, Παντελής Νικολαΐδης,..."/>
  </head>
  <body>
    <article>
      <h1>Π. Νικολαΐδης: Αυτό που έχουν ψηφίσει είναι πολιτικές της πλάκας (vid)</h1>
      <address><time datetime="2019-11-11T09:23:00+00:00">11 Nov 2019, 09:23</time> by <a rel="author">SigmaLive</a></address>
      <p>Για το κλίμα που επικρατεί ανάμεσα στους κύκλους των καθηγητών λίγο πριν τη διεξαγωγή του ψηφίσματος, μίλησε ο αντιπρόεδρος της ΟΕΛΜΕΚ, Παντελής Νικολαΐδης, στην πρωινή εκπομπή του ΣΙΓΜΑ, «Πρωτοσέλιδο».</p>
      <p>«Οι θέσεις που έχουν ακουστεί είναι αυτές που καλούν τους καθηγητές να εγκρίνουν τα μέτρα, τα οποία το Κεντρικό Διοικητικό Συμβούλιο της οργάνωσης έστειλε στον κλάδο. Από την άλλη πλευρά δεν υπάρχει κανένα επιχείρημα. Το μοναδικό πράγμα που τίθεται ενώπιον των συναδέλφων είναι η τρομοκρατία, ο εκφοβισμός περί μεγάλων μισθολογικών αποκοπών. Κάτι το οποίο δεν ισχύει», εξήγησε ο κ. Νικολαΐδης.</p>
      <p>Πρόσθεσε πως, «οι απεργίες αφορούν μερικές ώρες στάση και είναι αρκετές για να ανατρέψουν ολοκληρωτικά αυτό το εμπορευματοποιημένο σύστημα της λεγόμενης αξιολόγησης του μαθητή, που θέλει τον μαθητή δέσμιο, που θέλει τον μαθητή να τρέχει πίσω από τους βαθμούς, κάτι που δεν είναι ο προορισμός του δημόσιου σχολείου.</p>
      <p>Σχετικά με τις περικοπές που πιθανόν να υπάρξουν εάν οι καθηγητές προχωρήσουν τελικά σε απεργίες, ο κ. Νικολαΐδης ανέφερε πως «πρόκειται για δεκάδες ευρώ που είναι αρκετά για να γκρεμίσουμε αυτό το νομοθετικό έκτρωμα, το οποίο είναι προϊόν απολιτικών πολιτικών της πλάκας μ' όλη τη σημασία της λέξης. Αυτό που έχουν ψηφίσει είναι πολιτικές της πλάκας και λυπάμαι που θα το αναφέρω αλλά έχουν παρασύρει και τον ίδιο τον Πρόεδρο της Δημοκρατίας, ότι δήθεν είναι πολιτικές», είπε.</p>
      <p>Ερωτηθείς για το ποιο πιθανόν να είναι το σημερινό αποτέλεσμα της κάλπης, ο κ. Νικολαΐδης είπε ότι με την χθεσινή ανακοίνωση των μαθητών, η πλάστιγγα έχει γείρει προς τα μέτρα.</p>
      <p>Όσον αφορά στο plan B του Υπουργείου Παιδείας, αλλά και σε δημοσιεύματα που κάνουν λόγο για αγορά υπηρεσιών από γονείς και αδιόριστους με δαπάνη, ο αντιπρόεδρος της ΟΕΛΜΕΚ ανέφερε πως, αν αυτό το πράγμα το είπαν επίσημα, είναι το άκρον άωτο της ηλιθιότητας.</p>
      <p>«Δεν απεργούνε οι υπάλληλοι ενός Δήμου. Μιλάμε για εκπαιδευτικούς. Αν αυτά εκπορεύονται από το Υπουργείο Παιδείας, αυτό οριοθετεί το πώς σκέφτονται αυτοί οι άνθρωποι», είπε.</p>
      <p>
        <b>Δείτε σχετικό βίντεο:</b>
      </p>
      <figure>
        <iframe src="https://www.youtube.com/embed/nIDU7L8I2OI" width="1903" height="719" data-service="Youtube" scrolling="no"/>
      </figure>
    </article>
  </body>
</html>