<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620919/%D8%AF%D9%88-%DA%AF%D8%A7%D9%85-%D8%AE%D9%88%D8%A8-%D9%88-%D8%A8%D8%AF-%D8%A7%DB%8C%D8%B1%D8%A7%D9%86-%D8%A7%D8%B2-%D9%86%DA%AF%D8%A7%D9%87-%D8%AA%D8%B1%D8%A7%D9%85%D9%BE"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T09:21:00+00:00"/>
    <meta property="og:title" content="دو گام خوب و بد ایران از نگاه ترامپ"/>
    <meta property="og:description" content="رئیس‌جمهور آمریکا در پیامی توییتری ضمن واکنش نشان دادن به غنی‌سازی اورانیوم در ایران همگام با گام چهارم کاهش تعهدات برجامی ایران، گفت که بازگرداندن افسر سابق سیا که ادعا می‌شود در ایران مفقود شده است، اقدامی مثبت از سوی ایران خواهد بود."/>
  </head>
  <body>
    <article>
      <h1>دو گام خوب و بد ایران از نگاه ترامپ</h1>
      <address>
        <time datetime="2019-11-11T09:21:00+00:00">11 Nov 2019, 09:21</time>
      </address>
      <p>
        <i>رئیس‌جمهور آمریکا در پیامی توییتری ضمن واکنش نشان دادن به غنی‌سازی اورانیوم در ایران همگام با گام چهارم کاهش تعهدات برجامی ایران، گفت که بازگرداندن افسر سابق سیا که ادعا می‌شود در ایران مفقود شده است، اقدامی مثبت از سوی ایران خواهد بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> دونالد ترامپ، رئیس جمهور آمریکا در پیامی توییتری درباره ناپدید شدن رابرت لوینسون، افسر سابق اف.بی.آی مدعی شد: اگر ایران بتواند، رابرت.ای.لوینسون، افسر سابق ربوده شده اف.بی.آی را که دوازده سال است در ایران گم شده است، به آمریکا بازگرداند، گامی بسیار مثبت خواهد بود. در عین حال، بر اساس اطلاعات و باورهایی که[ در این باره] وجود دارد، ایران در حال غنی‌سازی اورانیوم بوده و هست. این گامی بسیار بد بود.</p>
      <p>سیدعباس موسوی،سخنگوی وزارت امور خارجه در پاسخ به سوالی در ارتباط با آخرین وضعیت رابرت لوینسون تبعه آمریکایی مفقود شده که بنابر برخی از ادعاها آخرین بار در ایران دیده شده و همچنین ادعای برخی رسانه‌های غربی مبنی بر این‌که ایران اخیرا در نامه‌ای به سازمان ملل اعلام کرده بوده که این تبعه آمریکایی در تهران در دادگاه انقلاب دارای پرونده بوده است، تصریح کرد: براساس آخرین اطلاعاتی که از قوه قضاییه کسب کردیم رابرت لوینسون هیچ پرونده قضایی و کیفری در محاکم قضایی ایران ندارد و اگر بحثی مطرح بوده است بحث مفقود شدن ایشان است. وقتی از ایران خواسته شد که در مورد تعیین وضعیت وی کمک کند ایران به عنوان یک مساله‌ی انسانی پرونده‌ای را برای وی به عنوان یک پرونده مفقودی باز کرد و همان‌طور که اشاره کردم او دارای پرونده کیفری و قضایی در ایران نیست و اگر پرونده‌ای برای وی تشکیل شده پرونده مربوط به مفقود شدن ایشان است.</p>
      <p>موسوی ادامه داد: براساس درخواستی که از ایران شده بود ایران با حسن نیت و برخی مسائل انسان‌دوستانه این موضوع را پیگیری کرد و تاکنون چندین بار در این ارتباط پاسخ داده است که در مورد وضعیت وی اطلاعی ندارد ولی اگر کاری از دست ما بربیاید ایران این کار را انجام می‌دهد البته همان‌طور که گفتم این به معنای داشتن پرونده برای این فرد نیست. اسم ایشان در لیست مفقودین است و اگر کمکی از دست ما برآید در مورد تعیین سرنوشت وی انجام خواهیم داد.</p>
      <p>علاوه بر این، واکنش رئیس جمهور آمریکا به غنی‌سازی اورانیوم در ایران در پی گام چهارم کاهش تعهدات برجامی ایران مطرح می‌شود که روز چهارشنبه هفته گذشته آغاز شد.</p>
    </article>
  </body>
</html>