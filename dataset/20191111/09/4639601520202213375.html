<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/finance/oi-kerdismenoi-kai-oi-xamenoi-apo-tis-allages-sti-forologia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T09:50:17+00:00"/>
    <meta property="og:title" content="Kερδισμένοι και «χαμένοι» των αλλαγών στη φορολογία"/>
    <meta property="og:description" content="Σημαντικές ελαφρύνσεις για ελεύθερους επαγγελματίες και επιχειρήσεις προβλέπει το φορολογικό νομοσχέδιο – Παραμένουν τα βάρη σε μισθωτούς και συνταξιούχους με εισοδήματα από 20.000 έως 50.000 ευρώ"/>
  </head>
  <body>
    <article>
      <h1>Kερδισμένοι και «χαμένοι» των αλλαγών στη φορολογία</h1>
      <h2>Σημαντικές ελαφρύνσεις για ελεύθερους επαγγελματίες και επιχειρήσεις προβλέπει το φορολογικό νομοσχέδιο – Παραμένουν τα βάρη σε μισθωτούς και συνταξιούχους με εισοδήματα από 20.000 έως 50.000 ευρώ</h2>
      <address><time datetime="2019-11-11T09:50:17+00:00">11 Nov 2019, 09:50</time> by <a rel="author">Σιωμόπουλος Ντίνος</a></address>
      <p>Γενναίες μειώσεις φόρων για ελεύθερους επαγγελματίες και επιχειρήσεις και ελαφρύνσεις σε μισθωτούς, συνταξιούχους και αγρότες με χαμηλά εισοδήματα προβλέπουν οι διατάξεις του φορολογικού νομοσχεδίου που δόθηκε σε δημόσια διαβούλευση την περασμένη Πέμπτη και αναμένεται να κατατεθεί και να ψηφιστεί από τη Βουλή έως τα τέλη Νοεμβρίου.</p>
      <p>Στο σχέδιο νόμου των 33 σελίδων και των 40 άρθρων περιλαμβάνονται οι αλλαγές στη φορολογική κλίμακα και οι νέες εκπτώσεις φόρου για μισθωτούς, συνταξιούχους και αγρότες με αύξηση του αφορολογήτου για οικογένειες με παιδιά που πρώτο είχε αποκαλύψει «Το Βήμα της Κυριακής» στα μέσα Σεπτεμβρίου.</p>
      <p>
        <a href="https://www.in.gr/2019/11/11/politics/kommata/o-syriza-vgainei-ksana-stous-dromous-aformi-ta-epeisodia-stin-asoee/">Ο ΣΥΡΙΖΑ βγαίνει ξανά στους δρόμους με αφορμή τα επεισόδια στην ΑΣΟΕΕ</a>
      </p>
      <p>Επίσης, στο ίδιο σχέδιο νόμου περιλαμβάνονται μεταξύ άλλων το νέο καθεστώς συγκέντρωσης αποδείξεων στο 30% του ετήσιου εισοδήματος όλων ανεξαρτήτως των φορολογουμένων με «πέναλτι» φόρου 22% στη διαφορά των λιγότερων αποδείξεων, οι αλλαγές στην πάγια ρύθμιση για οφειλές στην Εφορία, τα μέτρα για την ανάπτυξη της οικοδομικής δραστηριότητας, κίνητρα για να έρθουν κεφάλαια από το εξωτερικό και να κατευθυνθούν στις επενδύσεις, αλλά και μία σειρά πολλών ακόμη μέτρων που ευελπιστεί η κυβέρνηση ότι θα δώσουν ώθηση στην ελληνική οικονομία και θα ευνοήσουν τις συνθήκες για ανάπτυξη.</p>
      <p>Ο υπουργός Οικονομικών κ. <b>Χρήστος Σταϊκούρας</b> και ο αρμόδιος υφυπουργός Οικονομικών για τη φορολογία κ. <b>Απόστολος Βεσυρόπουλος</b> δηλώνουν ότι για πρώτη φορά τα τελευταία χρόνια ένα νέο φορολογικό νομοσχέδιο δεν περιλαμβάνει επιβαρύνσεις αλλά ελαφρύνσεις για νοικοκυριά και επιχειρήσεις, επισημαίνοντας ιδιαίτερα ότι πρόκειται για μία φορολογική μεταρρύθμιση με αναπτυξιακή διάσταση.</p>
      <p>Από την ανάλυση των άρθρων του νέου φορολογικού νομοσχεδίου και από τα συγκριτικά παραδείγματα που παρουσιάζει «Το Βήμα της Κυριακής» προκύπτουν πολύ ενδιαφέροντα στοιχεία για το ποιοι τελικά είναι οι μεγάλοι ωφελημένοι από τις αλλαγές στη φορολογία και ποιοι τελικά θα δουν πολύ μικρότερη μείωση από αυτήν που θα περίμεναν.</p>
      <p>Αναμφισβήτητα οι ελεύθεροι επαγγελματίες και οι επιχειρήσεις βρίσκονται στην κορυφή των κερδισμένων της φορολογικής μεταρρύθμισης της κυβέρνησης.</p>
      <p>Οι μεν ελεύθεροι επαγγελματίες σε όλο το φάσμα του δηλωθέντος εισοδήματός τους θα διαπιστώσουν μία μείωση φόρου που ξεκινά από τα 1.170 ευρώ για ετήσιο εισόδημα έως 9.000 ευρώ και φθάνει τα 1.700 ευρώ για ετήσιο εισόδημα (κέρδος) 60.000 ευρώ.</p>
      <p>Οι δε επιχειρήσεις θα έχουν μείωση φόρου για τα εισοδήματα που θα αποκτήσουν εφέτος κατά τέσσερις ποσοστιαίες μονάδες (από το 28% στο 24%) και από το 2020 ο συντελεστής αναμένεται να πέσει στο 20%, όπως έχει δεσμευτεί η κυβέρνηση.</p>
      <p>Πάντως, στο νομοσχέδιο αναφέρεται μόνο η εφετινή μείωση του φόρου στο 24% ενώ εκκρεμεί αυτή για τα εισοδήματα του 2020.</p>
      <p>
        <b>Η νέα κλίμακα</b>
      </p>
      <p>Η νέα φορολογική κλίμακα για τα εισοδήματα που θα αποκτήσουν από 1ης Ιανουαρίου 2020 και μετά όλες οι κατηγορίες των φορολογουμένων – με εξαίρεση τους εισοδηματίες – έχει εισαγωγικό συντελεστή 9% από 22% για τις πρώτες 10.000 ευρώ εισοδήματος και από εκεί και πάνω η φορολογική κλίμακα διαμορφώνεται ως εξής: Από 10.000 ευρώ εισόδημα έως 20.000 ευρώ συντελεστής 22% (αμετάβλητος), από 20.001 ευρώ εισόδημα έως 30.000 ευρώ συντελεστής 28% (από 29% σήμερα), από 30.001 ευρώ έως 40.000 συντελεστής φορολογίας 36% (από 37%) και για το κλιμάκιο εισοδήματος άνω των 40.000 ευρώ ο φορολογικός συντελεστής μειώνεται στο 44% από 45% σήμερα.</p>
      <p>Για όσους έχουν εισόδημα από ενοίκια, η φορολογία τους παραμένει αμετάβλητη καθώς εξακολουθούν να φορολογούνται με συντελεστή 15% για ετήσιο εισόδημα έως 12.000 ευρώ, με συντελεστή 35% για το μέρος του εισοδήματος που είναι από 12.001 έως 35.000 ευρώ και με 45% για ποσά άνω των 35.000 ευρώ.</p>
      <p>
        <b>Εκπτώσεις και αφορολόγητα</b>
      </p>
      <p>Για τους μισθωτούς, τους συνταξιούχους και τους αγρότες ο φόρος που προκύπτει από την παραπάνω φορολογική κλίμακα μειώνεται κατά 777 ευρώ για φορολογούμενο χωρίς εξαρτώμενα τέκνα, κατά 810 ευρώ για φορολογούμενο με ένα εξαρτώμενο τέκνο, κατά 900 ευρώ για δύο εξαρτώμενα τέκνα, κατά 1.120 ευρώ για τρία εξαρτώμενα τέκνα και κατά 1.340 ευρώ για τέσσερα εξαρτώμενα τέκνα.</p>
      <p>Για κάθε επιπλέον προστατευόμενο παιδί η μείωση του φόρου αυξάνεται κατά 220 ευρώ.</p>
      <p>Οι παραπάνω νέες εκπτώσεις φόρου κατοχυρώνουν στον άγαμο – έγγαμο χωρίς παιδιά το υφιστάμενο αφορολόγητο των 8.636 ευρώ, ενώ για το 1 παιδί το αφορολόγητο ανεβαίνει ελάχιστα στα 9.000 ευρώ από 8.864 που είναι σήμερα, για τα δύο παιδιά αυξάνεται στις 10.000 ευρώ από 9.545 ευρώ σήμερα, για τα τρία παιδιά στις 11.000 ευρώ από 9.545 ευρώ σήμερα και για κάθε επιπλέον παιδί αυξάνεται κατά 1.000 ευρώ.</p>
      <p>Για φορολογητέο εισόδημα από μισθωτές υπηρεσίες και συντάξεις, το οποίο υπερβαίνει το ποσό των 12.000 ευρώ, το ποσό της μείωσης ψαλιδίζεται κατά 20 ευρώ ανά 1.000 ευρώ ετήσιου εισοδήματος.</p>
      <p>
        <b>Παραδείγματα</b>
      </p>
      <p>Για παράδειγμα, μισθωτός χωρίς παιδιά με ετήσιο εισόδημα (πραγματικό ή τεκμαρτό) 12.000 ευρώ από τις αλλαγές στη φορολογική κλίμακα και το νέο σύστημα έκπτωσης φόρου θα έχει μείωση φόρου 177 ευρώ στα εισοδήματα του 2020 σε σύγκριση με τα εφετινά. Οσο ανεβαίνει το εισόδημά του και φθάνει τις 20.000 ευρώ η μείωση του φόρου θα ψαλιδίζεται για να φθάσει τα 17 ευρώ ετησίως αν το ετήσιο εισόδημα είναι 20.000 ευρώ έως 50.000 ευρώ.</p>
      <p>Στην περίπτωση του φορολογουμένου με ένα εξαρτώμενο τέκνο μείωση φόρου θα διαπιστώσει αν έχει ετήσιο εισόδημα έως 20.000 ευρώ, ενώ από 20.001 ευρώ έως 50.000 ευρώ η μεταβολή στον φόρο θα είναι μηδέν.</p>
      <p>Δηλαδή δεν θα έχει κανένα όφελος από τις αλλαγές στην κλίμακα και στο αφορολόγητο.</p>
      <p>Λίγο πιο βελτιωμένη εικόνα όσον αφορά τη μείωση της φορολογίας παρατηρείται στις οικογένειες με 2 παιδιά και άνω.</p>
      <p>Αλλά και πάλι όσοι έχουν ετήσια εισοδήματα έως 12.000 ευρώ διαπιστώνουν τη μέγιστη μείωση φόρου και σχεδόν καμία αλλαγή όσοι έχουν ετήσιο εισόδημα από 20.000 ευρώ έως 50.000 ευρώ.</p>
      <p>
        <b>Μειώσεις και αναστολή ΦΠΑ</b>
      </p>
      <p>Στο φορολογικό νομοσχέδιο προβλέπεται μείωση του ΦΠΑ για τα βρεφικά είδη από το 24% που είναι σήμερα στον μειωμένο συντελεστή 13% από 1ης Ιανουαρίου 2020, ενώ η ίδια μείωση θα εφαρμοστεί από το νέο έτος στα κράνη των μοτοσικλετιστών και στα παιδικά καθίσματα.</p>
      <p>Παράλληλα, αναστέλλεται η επιβολή ΦΠΑ στις οικοδομές με άδεια από 1.1.2006 και εφεξής και του φόρου υπεραξίας στη μεταβίβαση ακινήτων.</p>
      <p>
        <b>Τι αλλάζει με τις αποδείξεις</b>
      </p>
      <p>Με το κομπιουτεράκι στο ένα χέρι και με το πλαστικό χρήμα στο άλλο θα κυκλοφορούν από 1ης Ιανουαρίου 2020 μισθωτοί, συνταξιούχοι, αγρότες, ελεύθεροι επαγγελματίες αλλά και εισοδηματίες που εισπράττουν ενοίκια, προκειμένου να συλλέξουν σε αποδείξεις παροχής υπηρεσιών ή απόκτησης αγαθών το 30% του πραγματικού εισοδήματός τους. Σε αντίθετη περίπτωση θα επιβαρυνθούν με φόρο 22% στη διαφορά των λιγότερων αποδείξεων. Σύμφωνα με τις διατάξεις του φορολογικού νομοσχεδίου, υποχρέωση συλλογής αποδείξεων έχουν όλοι οι πολίτες ανεξάρτητα αν απολαμβάνουν ή όχι έκπτωση φόρου (αφορολόγητο), με εξαίρεση όσους έχουν συμπληρώσει το 70ό έτος της ηλικίας τους, όσοι είναι δικαιούχοι Κοινωνικού Εισοδήματος Αλληλεγγύης (ΚΕΑ), άτομα με ποσοστό αναπηρίας 80% και άνω, ανήλικοι που υποχρεούνται σε υποβολή δήλωσης φορολογίας εισοδήματος, υπηρετούντες την υποχρεωτική στρατιωτική τους θητεία, φορολογούμενοι που κατοικούν μόνιμα σε χωριά με πληθυσμό έως 500 κατοίκους και σε νησιά με πληθυσμό κάτω των 3.100 κατοίκων, σύμφωνα με την τελευταία απογραφή, εκτός αν πρόκειται για τουριστικούς τόπους, όσοι βρίσκονται σε κατάσταση νοσηλείας άνω των 6 μηνών κ.λπ. Την ίδια στιγμή μειώνεται το όριο από τα 500 στα 300 ευρώ για τις συναλλαγές με μετρητά. Οι αγορές άνω των 300 ευρώ πρέπει να πραγματοποιούνται μόνο με ηλεκτρονικές συναλλαγές.</p>
      <p>
        <b>Ο υπολογισμός</b>
      </p>
      <p>Οσον αφορά τον υπολογισμό του πραγματικού εισοδήματος, δεν περιλαμβάνεται το ποσό της εισφοράς αλληλεγγύης. Σε περίπτωση που έχουν πραγματοποιηθεί δαπάνες που αφορούν καταβολές φόρου εισοδήματος φυσικών προσώπων και ΕΝΦΙΑ, δανειακές υποχρεώσεις προς χρηματοπιστωτικά ιδρύματα και ενοίκια οι οποίες υπερβαίνουν το 60% του πραγματικού εισοδήματος, το απαιτούμενο ποσοστό δαπανών περιορίζεται από το 30% στο 20%. Στον φορολογούμενο του οποίου έχει κατασχεθεί ο λογαριασμός, το όριο δαπανών περιορίζεται στα  5.000 ευρώ. Σε κάθε περίπτωση πάντως το ανώτατο ποσό αποδείξεων που υποχρεούται να συγκεντρώσεις κάποιος είναι 20.000 ευρώ (66.670 ευρώ εισόδημα).</p>
      <p>
        <b>Παράδειγμα</b>
      </p>
      <p>Για παράδειγμα, έστω ότι φορολογούμενος έχει ετήσιο πραγματικό εισόδημα 10.000 ευρώ. Και καταβάλλεται σε ενοίκια 450 ευρώ τον μήνα, δηλαδή 5.400 ευρώ. Αν ο συγκεκριμένος φορολογούμενος πληρώνει συνολικά 650 ευρώ για ΕΝΦΙΑ για το πατρικό στο χωριό και φόρο εισοδήματος, αυτό σημαίνει ότι το άθροισμα των παραπάνω επιβαρύνσεων ανέρχεται σε 6.050 ευρώ, δηλαδή ξεπερνά το 60% του συνολικού πραγματικού ειοσοδήματος. Επειδή συμβαίνει αυτό, ο φορολογούμενος θα πρέπει να εμφανίσει αποδείξεις όχι 3.000 ευρώ (30% x 10.000 ευρώ) αλλά 2.000 ευρώ (20% x 10.000). Σε περίπτωση κοινής δήλωσης φορολογίας εισοδήματος, όπου καλύπτεται το απαιτούμενο ποσό δαπανών από οποιονδήποτε εκ των δύο συζύγων, το τυχόν πλεονάζον ποσό δύναται κατά την εκκαθάριση να μεταφερθεί στον άλλο σύζυγο για τυχόν κάλυψη του απαιτούμενου ποσού δαπανών.</p>
      <p>Μείωση προκαταβολής για τις επιχειρήσεις</p>
      <p>Μεγάλες κερδισμένες από τις αλλαγές στη φορολογία είναι οι επιχειρήσεις – μικρές ή μεγάλες – καθώς για αυτές μειώνονται οι συντελεστές από το 28% που είναι σήμερα στο 24% για το 2019, ενισχύοντας με αυτόν τον τρόπο όλες τις κατηγορίες νομικών προσώπων (ΟΕ, ΕΕ, ΕΠΕ, ΑΕ). Επίσης για τα εισοδήματα του 2018 μειώνεται η προκαταβολή φόρου εισοδήματος στο 95% του φόρου. Παράλληλα, μειώνεται ο συντελεστής φορολόγησης των μερισμάτων από 10% σε 5%. Τέλος, καθιερώνεται χαμηλός φορολογικός συντελεστής 10% για τα αγροτικά συνεταιριστικά σχήματα.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>