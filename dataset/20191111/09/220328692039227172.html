<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/detskite-gradini-v-pernik-minavat-na-voden-rezhim-406419.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T09:10:47+00:00"/>
    <meta property="og:title" content="Детските градини в Перник минават на воден режим"/>
    <meta property="og:description" content="Децата ще се поливат с канче, а водата ще се съхранява в бидони"/>
  </head>
  <body>
    <article>
      <h1>Детските градини в Перник минават на воден режим</h1>
      <address><time datetime="2019-11-11T09:10:47+00:00">11 Nov 2019, 09:10</time> by <a rel="author">редактори, кадър бТВ</a></address>
      <p>Детски градини, училища и болници в Перник се готвят за предстоящия воден режим в града. Заради критично ниското ниво на водата в яз. „Студена”, от местното ВиК дружество са изготвили график - без никаква вода всеки ден от 22 ч. до 16 ч.</p>
      <p>Директорката на ДГ „Българче” Соня Запрова заяви, че вече се готови за въвеждането на рестрикцията.</p>
      <p>„Тази ситуация не е приятна, но всички сме изправени пред това предизвикателство. Още преди да бъде обявен режимът, ние имаме готовност. Имаме необходимото количество бидони, поставени във всички офиси”, допълни тя.</p>
      <p>Тя обясни, че децата ще се поливат с канче, а водата ще се съхранява в бидони. Запрянова добави, че това ще се извършва под контрола на възрастен.</p>
      <p>„Децата в никакъв случай няма да бъдат потърпевши. Всички хигиенни изисквания ще бъдат спазени. Питейната вода ще бъде изворна, съобразно всички изисквания на контролните органи”, посочи още директорката на детската градина.</p>
      <p>По думите ѝ най-голям ще бъде проблемът в кухнята, защото според наредбите – храната се измива под течаща вода.</p>
      <p>„Едната вода ще бъде само за готвене, а другата само за измиване. Ако се наложи ще увеличим количеството на бидоните”, заяви Запрова.</p>
      <p>Във вторник новоизбраният кмет на Перник Станислав Владимиров ще влезе в длъжност и въвеждането на режима ще бъде първото му решение.</p>
      <p>Ако подпише, Перник ще остане без вода  от 18 ноември. За последно режим на водата в града е имало през 1993 г.</p>
    </article>
  </body>
</html>