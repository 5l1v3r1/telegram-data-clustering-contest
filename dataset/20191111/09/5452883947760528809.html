<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/economia/offerte-di-lavoro/ufficio-consigliera-parita-ricerca-avvocati-psicologi.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-11T09:42:00+00:00"/>
    <meta property="og:title" content="L'ufficio della Consigliera di Parità ricerca avvocati e psicologi"/>
    <meta property="og:description" content="Pubblicato l'avviso per la costituzione di un elenco di avvocati e psicologi a supporto dell'Ufficio di Parità della Provincia di Avellino"/>
  </head>
  <body>
    <article>
      <h1>L'ufficio della Consigliera di Parità ricerca avvocati e psicologi</h1>
      <h2>Pubblicato l'avviso per la costituzione di un elenco di avvocati e psicologi a supporto dell'Ufficio di Parità della Provincia di Avellino</h2>
      <address><time datetime="2019-11-11T09:42:00+00:00">11 Nov 2019, 09:42</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/67597742785047/movie_20191111_165523-2-2.mp4"/>
      </figure>
      <p>L’Ufficio della Consigliera di Parità della Provincia di Avellino ricerca avvocati e psicologi disponibili a sostenerla nell’attività antidiscriminatoria, fornendo consulenza gratuita e, all’occorrenza, prestazioni professionali retribuite, anche nel settore della formazione culturale sui problemi delle pari opportunità e sulle varie forme di discriminazione (ex art. 15 D.Lgs. 198/2006) secondo i criteri indicati nell’avviso.</p>
      <p>Scopo della ricerca, in ottemperanza al principio della trasparenza amministrativa, è formare due elenchi, uno per ciascuna categoria, di professionisti che possiedano i requisiti specificati nell’avviso, in modo da far fronte al fabbisogno di professionalità da affiancare al personale interno dell’Ufficio della Consigliera di Parità e supportare le attività istituzionali dello stesso Ufficio. Il consulente potrà svolgere anche compiti di progettazione e coordinamento di iniziative di formazione professionale sui temi delle pari opportunità e del contrasto alle varie forme di discriminazione; nonché promuovere e attuare percorsi di formazione specialistica con riferimento alle normative sulla parità e non discriminazione sul mercato del lavoro, coinvolgendo gli operatori dei servizi territoriali competenti in materia di politiche attive del lavoro, di formazione e di conciliazione. Per quanto riguarda gli avvocati è richiesta esperienza in materia giuslavoristica, in particolare sulle tematiche delle pari opportunità, delle discriminazioni di genere, del mobbing e delle molestie sessuali. Agli psicologi è richiesta esperienza in psicologia del lavoro, in particolare sulle tematiche delle pari opportunità, delle discriminazioni di genere, del mobbing e delle molestie sessuali.</p>
      <p>Per partecipare è necessario presentare la domanda allegata al bando ed un curriculum vitae in formato europeo direttamente entro il 30 novembre p.v. Dopo l’accertamento dell’effettivo possesso dei requisiti richiesti da parte dei partecipanti, gli elenchi dei professionisti verranno pubblicati nella stessa sezione dedicata del portale della Provincia.</p>
      <p>Per informazioni ci si può rivolgere all’Ufficio della Consigliera di Parità negli orari di segreteria (nei giorni lunedì-mercoledì-venerdì, dalle ore 11,00 alle ore 13,00).</p>
    </article>
  </body>
</html>