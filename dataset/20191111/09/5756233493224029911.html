<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620928/%D9%85%D8%AC%D8%A7%D8%B2%D8%A7%D8%AA-%D9%86%D8%B5%D8%A8-%D9%86%DA%A9%D8%B1%D8%AF%D9%86-%DA%A9%D8%A7%D8%B1%D8%AA%D8%AE%D9%88%D8%A7%D9%86-%D8%AF%D8%B1-%D9%85%D8%B4%D8%A7%D8%BA%D9%84-%D9%85%D8%B4%D8%AE%D8%B5-%D8%B4%D8%AF-%D8%B9%D8%AF%D9%85-%D9%87%D9%85%DA%A9%D8%A7%D8%B1%DB%8C-58-%D8%AF%D8%B1%D8%B5%D8%AF-%D9%BE%D8%B2%D8%B4%DA%A9%D8%A7%D9%86-%D8%A8%D8%B1%D8%A7%DB%8C-%D9%86%D8%B5%D8%A8-%DA%A9%D8%A7%D8%B1%D8%AA%D8%AE%D9%88%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T09:43:00+00:00"/>
    <meta property="og:title" content="مجازات نصب نکردن کارتخوان در مشاغل مشخص شد / عدم همکاری 58 درصد پزشکان برای نصب کارتخوان"/>
    <meta property="og:description" content="رستم پور گفت: فردی که در نصب کارتخوان کوتاهی کند، ۲ درصد از درآمد محاسبه شده را به صورت جریمه می‌بایست پرداخت کند."/>
  </head>
  <body>
    <article>
      <h1>مجازات نصب نکردن کارتخوان در مشاغل مشخص شد / عدم همکاری 58 درصد پزشکان برای نصب کارتخوان</h1>
      <address>
        <time datetime="2019-11-11T09:43:00+00:00">11 Nov 2019, 09:43</time>
      </address>
      <p>
        <i>رستم پور گفت: فردی که در نصب کارتخوان کوتاهی کند، ۲ درصد از درآمد محاسبه شده را به صورت جریمه می‌بایست پرداخت کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی رستم پور، مدیرکل دفتر تنظیم مقررات و نظارت بر درون سپاری سازمان مالیاتی کشور در تشریح آخرین فرآیند ثبت نام پزشکان برای نصب دستگاه‌های کارتخوان در مطب‌ها اظهار کرد: در رابطه با مشارکت گروه‌های پزشکی برای نصب کارتخوان رقم عدم همکاری همان ۵۸ درصد است.</p>
      <p>او ادامه داد: مابقی گروه‌های مشاغل و حرفه ها، مطابق آئین نامه تبصره ماده ۱۶۹ قانون مالیات‌های مستقیم، نسبت به ثبت اطلاعات برای دریافت پایانه‌های فروش در ۲۸ شهریور ۹۸ فراخوانده شده اند.</p>
      <p>رستم پور ادامه داد: در این فراخوان بیش از ۱۵ شغل و ۵۰ صنف و حرفه به ثبت اطلاعات خوانده شده اند، مهلت ثبت نام این مشاغل از ابتدای مهر تا پایان دی امسال خواهد بود و صاحبان مشاغل از امروز بیش از ۲ ماه برای ثبت اطلاعات زمان خواهند داشت.</p>
      <p>آمار ثبت نام مشاغل در سیستم دریافت کارتخوان؛ ثبت نام روزانه ۲۰۰ مودی<br/>مدیرکل دفتر تنظیم مقررات و نظارت بر درون سپاری سازمان مالیاتی کشور در پاسخ به این سوال که روزانه چه میزان ثبت اطلاعات به سیستم مالیاتی کشور گزارش می‌شود؟ گفت: به طور متوسط روزانه بین ۱۵۰ تا ۲۰۰ مودی نسبت به ثبت اطلاعات حرفه خود برای دریافت کارتخوان اقدام می‌کنند.</p>
      <p>رستم پور ادامه داد: انتظار داریم سازمان مالیاتی و دستگاه‌های متولی از جمله اتاق اصناف ایران و کانون وکلای ایران در اطلاع رسانی بهتر به اعضای خود برای دریافت کارتخوان و پرداخت مالیات حقه ما را یاری کنند.</p>
      <p>این مقام مسئول اظهار کرد: سازمان امور مالیاتی کشور به هیچ یک از حرفه‌ها و مشاغل به صورت خاص و ویژه جهت اخذ مالیات نگاه نمی‌کند بلکه تمام مشاغل از جمله پزشکان، وکلا و سایر ۵۰ رسته شغلی به یک نحو مشمول عدالت مالیاتی خواهند شد.</p>
      <p>مدیرکل دفتر تنظیم مقررات و نظارت بر درون سپاری سازمان مالیاتی کشور بیان می‌کند: در مسیر اخذ مالیات حقه از مشاغل، هر صنفی که به قانون عمل کند مشمول مشوق‌های مالیاتی و هر یک از تمکین به قانون سرپیچی کند با انواع جرائم قانونی همراه خواهد شد.</p>
      <p>این مقام مسئول تاکید کرد: الزام نصب دستگاه کارتخوان برای تمام مشاغل به جز پزشکان برای سال آینده عملیاتی می‌شود. در واقع یعنی در اظهارنامه عملکرد سال ۹۹ مشاغل ملزم به نصب کارتخوان هستند.</p>
      <p>
        <b>پزشکان امسال ملزم به نصب کارتخوان هستند؛ سایر مشاغل سال آینده</b>
      </p>
      <p>او در پاسخ به این ابهام که چرا پزشکان امسال ملزم به نصب کارتخوان هستند؟ بیان می‌کند: نصب کارتخوان توسط پزشکان، پیرا پزشکان، دندان پزشکان، دامپزشکان، داروسازان و سایر رسته‌های پزشکی در قانون بودجه سال ۹۸ مقرر و الزام شده بود به همین جهت امسال موضوع نصب کارتخوان در مطب‌ها بسیار مورد تاکید سازمان امورمالیاتی قرار گرفت.</p>
      <p>رستم پور در ادامه تشریح کرد: افرادی که در نصب کارتخوان به قانون عمل کرده اند قانون مشوق‌های مالیاتی را وضع کرده است که به موجب این قانون این افراد به مدت ۲ سال، سالیانه ۱۰ درصد از مالیات معاف خواهند شد.</p>
      <p>او همچنین جرائم مصوب بر فرار از نصب کارتخوان را منوط به محاسبه مالیات این افراد از سایر بانک‌های اطلاعاتی سازمان مالیاتی دانست و گفت: فردی که در نصب کارتخوان کوتاهی کرده، ۲ درصد از درآمد محاسبه شده توسط سازمان مالیاتی را به صورت جریمه می‌بایست پرداخت کند.</p>
      <p>این مقام مسئول ادامه داد: سازمان نظام پزشکی از ابتدا اطلاع رسانی‌ها و همکاری‌های مناسبی را با سازمان مالیاتی کشور داشته است به نحوی که ما از جلسات این سازمان درخصوص اطلاع رسانی به پزشکان نیز مطلع هستیم، عدم همکاری برای نصب کارتخوان در مطب پزشکان یک بحث فردی است و به تصمیمات شخصی پزشکان برمی گردد.</p>
      <p>رستم پور گفت: تمکین پزشکان به قانون نصب کارتخوان مالیاتی آن‌ها را از بسیاری از مشوق‌ها مالیاتی و مزیت‌ها بخشودگی از پرداخت مالیات معاف می‌کرد، چرا که بررسی نحوه عملکرد نهاد از سال ۹۸ به بعد با توجه به اصلاح قانون مالیات‌های مستقیم و عبور از روش سنتی مالیات ستانی تغییر خواهد کرد.</p>
      <p>
        <b>اعمال مالیات مقطوع برای پزشکان خوش حسابان مالیاتی</b>
      </p>
      <p>او ادامه داد: دیگر مانند سال‌های گذشته نسبت به دریافت مالیات اقدام نخواهیم کرد بلکه نجوه اخذ مالیات تنها از طریق اظهارنامه‌ها طبق روش‌های جدید سازمان امور مالیاتی است. تمام صنوف از جمله پزشکان با تکمیل فرآیند اظهارنامه اعم از اعلام درآمد و هزینه‌ها باید منتظر حسابرسی سازمان امور مالیاتی و اخذ مالیات حقه باشند.</p>
      <p>مدیرکل دفتر تنظیم مقررات و نظارت بر درون سپاری سازمان مالیاتی کشور گفت: مشاغل برای ثبت هزینه‌ها در اظهارنامه باید تمام اسناد دال بر هزینه کرد را نگاه دارند، در بحث درآمد‌ها سازمان امور مالیاتی حتی به تراکنش افرادی که کارتخوان نصب نکرده اند نیز دسترسی دارد و می‌تواند آن را محاسبه کند.</p>
      <p>رستم پور ادامه داد: در گذشته درآمد پزشکان با ضریب ۲۰ درصدی مشمول مالیات بودند یعنی از هر یک میلیون تومان، تنها ۲۰۰ هزار تومان آن مشمول مالیات ۱۵ تا ۲۵ درصدی بود، اما در قانون جدید فرمول تغییر کرده است، تمام درآمد‌ها با کسر هزینه‌های مستند، مشمول مالیات می‌شوند.</p>
      <p>او گفت: افرادی که در نصب کارتخوان تمکین کرده اند، سازمان مالیاتی طبق تبصره ماده ۱۰۰ قانون مالیات‌های مستقیم این اجازه را دارد که پس از تایید خوشحسابی آن‌ها نسبت به وضع مالیات مقطوع برای درآمد آن‌ها اقدام کند. تا دیگر این مشاغل در جمع آوری اسناد هزینه‌ای به زحمت نیفتند.</p>
      <p>این مقام مسئول بیان کرد: اجرای این حکم محدودیت دارد، این محدودیت اعلام می‌کند افرادی مشمول مالیات مقطوع می‌شوند که ۱۰ برابر میزان معافیت مالیاتی آن‌ها به حداکثر درآمدشان باشد که این قانون در بودجه امسال ۳۰ درصد عنوان شده است.</p>
      <p>او اظهار کرد: این رقم در مجموع بیان می‌کند که اگر مودیان مالیاتی ما که همان پزشکان هستند، درصورت درآمد یک میلیارد تومانی مشمول مالیات مقطوع خواهند شد. البته منظور پزشکانی که نسبت به ثبت کارتخوان اقدام کرده اند.</p>
      <p>رستم پور تشریح کرد: عدد مالیاتی توسط سازمان مالیاتی به آن‌ها پیشنهاد می‌شود که درصورت تمایل و نفع پرداخت مالیات مقطوع می‌تواند به صورت نقدی یا الترونیکی نسبت به پرداخت آن اقدام کنند.</p>
      <p>او گفت: اگر افراد نسبت به قبول مالیات مقطوع راضی نباشند می‌توانند با تکمیل اظهارنامه منتظر حسابرسی سازمان مالیاتی بوده و مالیات خود را نسبت به اعلام این سازمان پرداخت کنند.</p>
      <p>مدیرکل دفتر تنظیم مقررات و نظارت بر درون سپاری سازمان مالیاتی کشور تصریح کرد: مهم‌ترین نکته‌ای که باید در پایان به آن اشاره کرد، محرومیت پزشکانی که در ثبت نام کارتخوان کوتاهی کرده اند از سرویس ویژه سازمان امور مالیاتی یعنی مالیات مقطوع است.</p>
    </article>
  </body>
</html>