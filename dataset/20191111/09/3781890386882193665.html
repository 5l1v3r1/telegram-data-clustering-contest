<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741117"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T09:07:00+00:00"/>
    <meta property="og:title" content="&quot;จาย&quot;เก็บแต้มเพิ่มปั่นเวิลด์คัพขยับใกล้ตั๋วโอลิมปิก"/>
    <meta property="og:description" content="“จาย อังค์สุทธาสาวิทย์” เก็บแต้มเพิ่มอีก 300 คะแนน ประเภทคีริน ในศึกจักรยานลู่ “ยูซีไอ แทร็ก เวิลด์ คัพ” สนามที่ 2 ที่สกอตแลนด์ ทำให้คะแนนสะสมของประเทศไทย ขยับจากอันดับ 22 ขึ้นไปอยู่อันดับที่ 17 ด้าน “พลเอกเดชา” ชี้โอกาสที่ “จาย” จะคว้าโควต้าไปโอลิมปิกเกมส์ 2020 ที่ญี่ปุ่น เปิดกว้างขึ้นอีก"/>
  </head>
  <body>
    <article>
      <h1>"จาย"เก็บแต้มเพิ่มปั่นเวิลด์คัพขยับใกล้ตั๋วโอลิมปิก</h1>
      <address>
        <time datetime="2019-11-11T09:07:00+00:00">11 Nov 2019, 09:07</time>
      </address>
      <slideshow>
        <figure>
          <img src="https://www.dailynews.co.th/admin/upload/20191111/news_ffWOIzYTDL161940_533.jpg?v=20191111174"/>
        </figure>
        <figure>
          <img src="https://www.dailynews.co.th/admin/upload/20191111/news_DcisarhkCV161941_533.jpg?v=20191111174"/>
        </figure>
        <figure>
          <img src="https://www.dailynews.co.th/admin/upload/20191111/news_nwTnHwgMjP161941_533.jpg?v=20191111174"/>
        </figure>
      </slideshow>
      <p>
        <b>“จาย อังค์สุทธาสาวิทย์” เก็บแต้มเพิ่มอีก 300 คะแนน ประเภทคีริน ในศึกจักรยานลู่ “ยูซีไอ แทร็ก เวิลด์ คัพ” สนามที่ 2 ที่สกอตแลนด์ ทำให้คะแนนสะสมของประเทศไทย ขยับจากอันดับ 22 ขึ้นไปอยู่อันดับที่ 17 ด้าน “พลเอกเดชา” ชี้โอกาสที่ “จาย” จะคว้าโควต้าไปโอลิมปิกเกมส์ 2020 ที่ญี่ปุ่น เปิดกว้างขึ้นอีก</b>
      </p>
      <p>“เสธ.หมึก” พลเอกเดชา เหมกระศรี นายกสมาคมกีฬาจักรยานแห่งประเทศไทยฯ เปิดเผยว่า จากการที่สมาคมกีฬาจักรยานฯ ได้ส่ง “ทีเจ” จาย อังค์สุทธาสาวิทย์ นักปั่นทีมชาติไทยหนึ่งเดียว ไปแข่งขันจักรยานประเภทลู่รายการ “ยูซีไอ แทร็ก เวิลด์ คัพ 2019-2020” สนามที่ 2 ที่เมืองลาสโกว์ ประเทศสกอตแลนด์ ระหว่างวันที่ 8-10 พ.ย. ที่ผ่านมา ล่าสุดเมื่อช่วงค่ำของวันที่ 10 พ.ย. “ทีเจ” จาย ลงแข่งขันคีริน ทั่วไปชาย ผ่านเข้ารอบสอง และไปชิงอันดับ 7-12 ผลปรากฏว่า จาย คว้าอันดับ 7 มาครอง พร้อมทำคะแนนสะสมให้แก่ประเทศไทยได้เพิ่มมาอีก 300 คะแนน สำหรับการคัดเลือกไปแข่งขันกีฬาโอลิมปิกเกมส์ 2020 “โตเกียวเกมส์” ที่กรุงโตเกียว ประเทศญี่ปุ่น ในปีหน้า<br/><br/>พลเอกเดชา กล่าวว่า สำหรับคะแนนสะสมของประเทศไทย เดิมอยู่อันดับที่ 22 มีคะแนนสะสม 1,455 คะแนน ซึ่งจากการที่ จาย ได้เพิ่มมาอีก 300 คะแนน ทำให้มีคะแนนสะสม 1,755 คะแนน ขยับขึ้นไปอยู่อันดับที่ 17 ในการคัดเลือกไปโอลิมปิกเกมส์ ส่วนคะแนนสะสมอันดับโลกส่วนตัวของ จาย จากเดิมอยู่อันดับ 22 มี 1,450 คะแนน เมื่อบวกเพิ่มอีก 300 คะแนน รวมเป็น 1,750 คะแนน ขยับขึ้นไปอยู่อันดับที่ 15 ของโลกทันที <br/><br/>นอกจากนี้ พลเอกเดชา กล่าวเพิ่มเติมว่า การที่ จาย ทำคะแนนเพิ่มมาอีก 300 คะแนน ทำให้โอกาสที่ จาย คว้าโควต้าผ่านเข้าไปแข่งขันโอลิมปิกเกมส์ 2020 ที่กรุงโตเกียว ประเทศญี่ปุ่น ปีหน้า ในประเภทคีริน เปิดกว้างขึ้น จาย ยังเหลือการแข่งขันรายการ “ยูซีไอ แทร็ก เวิลด์ คัพ 2019-2020” อีก 4 สนาม ซึ่งทางสหพันธ์จักรยานนานาชาติ จะเลือกเอาคะแนนที่ดีที่สุด 3 สนาม จากทั้งหมด 6 สนาม เพื่อคัดนักกีฬาเข้าไปแข่งขันในรายการชิงแชมป์โลก หรือ “ยูซีไอ แทร็ค เวิลด์ แชมเปี้ยนชิพส์” ระหว่างวันที่ 26 ก.พ.-1 มี.ค. 63 ที่กรุงเบอร์ลิน ประเทศเยอรมนี ซึ่งเป็นรายการสุดท้ายก่อนจะประกาศรายชื่อชาติที่ได้โควาต้าไปโอลิมปิกเกมส์ ในวันที่ 2 มี.ค.63 สำหรับการแข่งขันจักรยานประเภทลู่ “ยูซีไอ แทร็ก เวิลด์ คัพ” สนามที่ 3 จะมีขึ้นที่เขตปกครองพิเศษฮ่องกง วันที่ 29 พ.ย.-1 ธ.ค.นี้.</p>
      <figure>
        <img src="https://www.dailynews.co.th/admin/upload/20191111/news_DcisarhkCV161941_533.jpg?v=20191111174?v=7152"/>
      </figure>
      <figure>
        <img src="https://www.dailynews.co.th/admin/upload/20191111/news_nwTnHwgMjP161941_533.jpg?v=20191111174?v=8018"/>
      </figure>
    </article>
  </body>
</html>