<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741107"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T09:45:00+00:00"/>
    <meta property="og:title" content="หมายจับ2โจรใต้ถล่มชรบ.15ศพ พบหลักฐานดีเอ็นเอมัด"/>
    <meta property="og:description" content="ผบช.ภ.9 เผยเตรียมขอหมายจับ 2 คนร้ายยิงถล่มป้อม ชรบ.ลำพะยา เสียชีวิต 15 ศพ หลักฐานดีเอ็นเอในที่เกิดเหตุมัดตัว ประวัติมีหมายจับคดีความมั่นคงก่อเหตุในหลายพื้นที่  "/>
  </head>
  <body>
    <article>
      <h1>หมายจับ2โจรใต้ถล่มชรบ.15ศพ พบหลักฐานดีเอ็นเอมัด</h1>
      <address>
        <time datetime="2019-11-11T09:45:00+00:00">11 Nov 2019, 09:45</time>
      </address>
      <p>
        <b>ผบช.ภ.9 เผยเตรียมขอหมายจับ 2 คนร้ายยิงถล่มป้อม ชรบ.ลำพะยา เสียชีวิต 15 ศพ หลักฐานดีเอ็นเอในที่เกิดเหตุมัดตัว ประวัติมีหมายจับคดีความมั่นคงก่อเหตุในหลายพื้นที่  </b>
      </p>
      <p>เมื่อวันที่ 11 พ.ย. ที่ห้องประชุม ภ.จว.ยะลา พล.ต.ท.รณศิลป์ ภู่สาระ ผบช.ภ.9 พล.ต.ต.ปราบพาล มีมงคล ผบก.ภ.จ.ยะลา พ.อ.(พิเศษ) คมกฤช รัตนฉายา ผบ.กรมทหารพรานจังหวัดชายแดนภาคใต้ และผู้เกี่ยวข้องร่วมประชุมเพื่อประมวลความคืบหน้ากรณีคนร้ายร่วม 20 คนพาพวกบุกยิงถล่ม ชคต.ลำพะยา อ.เมืองยะลา เป็นเหตุให้เจ้าหน้าที่ ชรบ.และราษฎรเสียชีวิต 15 ราย บาดเจ็บอีก 5 ราย เหตุเกิดพื้นที่ ต.ลำพะยา อ.เมือง จ.ยะลา เมื่อกลางดึกวันที่ 5 พ.ย.ที่ผ่านมา<br/><br/>ภายหลังเสร็จสิ้นการประชุม พล.ต.ท.รณศิลป์ ภู่สาระ ผบช.ภ.9 เปิดเผยว่า จากกรณีดังกล่าวได้เตรียมขอหมายจับบุคคลที่เกี่ยวข้องแล้วจำนวน 2 ราย โดยมี นายซาอุดี ติงอูเซ็ง และนายนัสรูเลาะห์ สะมะ หลักฐานคือดีเอ็นเอที่ปรากฏในที่เกิดเหตุ นอกเหนือจากดีเอ็นเอของผู้เสียชีวิตและผู้บาดเจ็บรวม 20 รายนั้นแล้ว สามารถยืนยันได้ และคนร้ายทั้ง 2 นั้นมีหมายจับคดีความมั่นคงอยู่แล้ว เป็นคดีในอ.บันนังสตา และอำเภออื่นๆ ได้แก่ คดีเผา หจก.ชินวรก่อสร้าง ต.ลิดล อ.เมืองยะลา, โจมตีจุดตรวจ 3 ฝ่ายในตลาดกรงปินัง หมู่ 7 ต.กรงปินัง อ.กรงปินัง, ลอบวางเพลิงการไฟฟ้าอำเภอกาบัง จ.ยะลา พวกคนร้ายเหล่านี้เมื่อก่อเหตุแล้วจะหลบหนีขึ้นไปอาศัยอยู่ในป่าดงดิบตามเทือกเขา หรือประเทศเพื่อนบ้าน วันดีคืนดีก็กลับเข้ามาก่อเหตุโดยมีเยาวชนให้การสนับสนุน</p>
      <figure>
        <img src="https://www.dailynews.co.th/admin/upload/20191111/news_FPGAPyRrlF155226_533.jpg?v=20191111174?v=4834"/>
      </figure>
      <p>พล.ต.ท.รณศิลป์ ภู่สาระ กล่าวอีกว่า ปลอกกระสุนปืนของคนร้ายที่เก็บได้ในที่เกิดเหตุที่ได้ผ่านการตรวจมาแล้วนั้นพบว่าเป็นอาวุธปืนที่เคยก่อเหตุใน จ.ปัตตานี เช่นคดีปล้น ระเบิดตู้เอทีเอ็ม เมื่อเร็วๆ นี้ ส่วนขนาด 9 มม. เคยก่อเหตุในพื้นที่อื่นมาเช่นเดียวกัน<br/><br/><br/><b>ปิดล้อมล่าโจรใต้ถล่มป้อม คุม14รายต้องสงสัยเค้นสอบ</b>             </p>
    </article>
  </body>
</html>