<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741124"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T09:38:00+00:00"/>
    <meta property="og:title" content="นำร่องยุวทูตสร้างสุขในมหา&quot;ลัย"/>
    <meta property="og:description" content="ม.มหิดล มุ่งยกระดับไปสู่มหาวิทยาลัยสุขภาวะ สร้างสมดุลชีวิตกับการทำงานคนในมหา'ลัยอย่างต่อเนื่องและยั่งยืน พร้อมนำร่องยุวทูตสร้างสุขในสถาบันอุดมศึกษา"/>
  </head>
  <body>
    <article>
      <h1>นำร่องยุวทูตสร้างสุขในมหา"ลัย</h1>
      <address>
        <time datetime="2019-11-11T09:38:00+00:00">11 Nov 2019, 09:38</time>
      </address>
      <p>
        <b>ม.มหิดล มุ่งยกระดับไปสู่มหาวิทยาลัยสุขภาวะ สร้างสมดุลชีวิตกับการทำงานคนในมหา'ลัยอย่างต่อเนื่องและยั่งยืน พร้อมนำร่องยุวทูตสร้างสุขในสถาบันอุดมศึกษา</b>
      </p>
      <p>รศ.นพ.ธันย์ สุภัทรพันธุ์ รักษาการแทนรองอธิการบดีมหาวิทยาลัยมหิดล (มม.) กล่าวว่า  สิ่งที่องค์กรต่าง ๆ ไม่ว่าจะเป็นองค์กรที่หวังผลกำไรหรือไม่หวังผลกำไรก็จะมีจุดเป้าหมายเดียวกันคือคุณค่าของผู้รับผลผลิตและบริการ ในฐานะที่เป็นมหาวิทยาลัยซึ่งผลิตภัณฑ์หรือบริการที่เราให้คือการเรียน การสอน การวิจัยและงานวิชาการ  สิ่งต่าง ๆเหล่านี้จะได้ผลลัพธ์ที่ดีอยู่ที่ทรัพยากรบุคคลคือบุคลากรของมหาวิทยาลัยนั้นเอง เมื่อบุคลากรมีความสุขงานก็จะออกมาดี จึงทำให้เกิดโครงการ มหาวิทยาลัยแห่งความสุข Happy University  ซึ่งได้ดำเนินการมาในระยะที่ 2 แล้ว โดยในปี 2560-2562 ทางโครงการ มหาวิทยาลัยแห่งความสุข  มุ่งยกระดับไปสู่มหาวิทยาลัยสุขภาวะ Healthy University ซึ่งหมายถึงนอกเหนือจากมุ่งเน้นให้คนทำงานมีความสุขแล้วยังต้องให้ครอลบคลุมไปถึง ความพึงพอใจและความผูกพันองค์กร รวมถึงการสนับสนุน สมดุลชีวิตกับการทำงานของคนทำงานในมหาวิทยาลัยอย่างต่อเนื่องและยั่งยืนด้วย<br/> <br/> รศ.นพ.ธันย์ กล่าวต่อไปว่า  ปัจจุบันสามารถขยายภาคีเครือข่ายมหาวิทยาลัยแห่งความสุข จาก 8 เป็น 41 ภาคีเครือข่ายมหาวิทยาลัยแห่งความสุข สามารถเพิ่มนักสร้างสุขให้กระจายไปยังทุกภาคีเครือข่ายฯ และเกิดการนำร่องยุวทูตสร้างสุข โดยส่งแนวคิดและการฝึกปฏิบัติการสร้างสุขคนทำงานและองค์กรแห่งความสุขไปยังนักศึกษาปริญญาตรีชั้นปีที่ 3-4 ซึ่งเป็นคนรุ่นใหม่ กว่า 45 คน จาก 8 มหาวิทยาลัยทั่วประเทศ เพื่อเตรียมความพร้อมชีวิตการทำงานไปเป็นนิวยูเจน New U Gen เน้นศักยภาพคนทำงานรุ่นใหม่ที่มีความพร้อมของทักษะด้านอารมณ์ เพื่อไปสนับสนุนและสร้างเสริมทักษะด้านความรู้ ซึ่งกำลังเป็นที่ต้องการของตลาดแรงงานในทุกภาการผลิตทั่วโลก<br/> <br/>“ก้าวต่อไปของมหาวิทยาลัยแห่งความสุข ต้องท้าทายผู้บริหารมหาวิทยาลัยให้กำหนดยุทธศาสตร์ มหาวิทยาลัยแห่งความสุขสู่มหาวิทยาลัยสุขภาวะ เป็นนโยบายและเป็นตัวชี้วัดสำคัญของแผนพัฒนามหาวิทยาลัยอย่างต่อเนื่องและจริงจัง ก้าวมุ่งผลลัพธ์ สนับสนุนศักยภาพบุคลากรมหาวิทยาลัยในทุกด้านส่งผ่านแนวคิดไปสู่คนรุ่นใหม่ที่อยู่ในยุคของการแข่งขัน เพื่อไปสู่ระดับของมหาวิทยาลัยโลกตามเป้าประสงค์ของวิสัยทัศน์มหาวิทยาลัย”รศ.นพ.ธันย์ กล่าว</p>
    </article>
  </body>
</html>