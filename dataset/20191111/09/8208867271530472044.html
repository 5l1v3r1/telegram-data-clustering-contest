<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/11/news/attentato_iraq_militari_italiani_feriti_di_maio-240829562/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T09:21:00+00:00"/>
    <meta property="og:title" content="Militari italiani feriti in Iraq, Isis rivendica l'attacco: : &quot;Feriti quattro crociati e quattro apostati&quot;"/>
    <meta property="og:description" content="Il comunicato diffuso attraverso l'agenzia di propaganda Amaq. Il Consiglio Supremo di Difesa: &quot;Terrorismo resta minaccia, importante mantenere"/>
  </head>
  <body>
    <article>
      <h1>Militari italiani feriti in Iraq, Isis rivendica l'attacco: : "Feriti quattro crociati e quattro apostati"</h1>
      <h2>Il comunicato diffuso attraverso l'agenzia di propaganda Amaq. Il Consiglio Supremo di Difesa: "Terrorismo resta minaccia, importante mantenere presenza nelle aree di instabilità". Ministro degli Esteri <b>Luigi Di Maio</b>: tre dei cinque militari "hanno riportato ferite serie, ma nessuno è in pericolo di vita"</h2>
      <address>
        <time datetime="2019-11-11T09:21:00+00:00">11 Nov 2019, 09:21</time>
      </address>
      <p><b>BAGDAD - </b>L'Isis ha rivendicato l'attacco ai militari italiani in Iraq, nei pressi di Kirkuk. Lo riferisce il <i>Site. </i>Il comunicato è stato diffuso attraverso l'agenzia di propaganda <i>Amaq</i>: "Con l'aiuto di Dio, soldati del Califfato hanno colpito un veicolo 4X4 con a bordo esponenti della coalizione internazionale crociata ed esponenti dell'antiterrorismo peshmerga nella zona di Kifri, con un ordigno, causando la sua distruzione e ferendo quattro crociati e quattro apostati".<br/><br/>Al termine della sua riunione, il Consiglio Supremo di Difesa ha emesso un comunicato per ribadire, anche alla luce dell'attentato contro il contingente italiano, l'importanza della presenza delle forze armate in Iraq come nelle altre "aree di instabilità" in funzione di contrasto al terrorismo.  "Il recente attacco al nostro contingente in Iraq - si legge - conferma che il terrorismo transnazionale resta la principale minaccia per l'Italia e per tutta la Comunità Internazionale. È necessario continuare a garantire la nostra presenza nelle principali aree di instabilità e contribuire con decisione alle strategie tese a sviluppare un efficace sistema di contrasto comune al fenomeno".<br/><br/>Dei <a href="https://www.repubblica.it/esteri/2019/11/10/news/iraq_attentato_contro_militari_italiani_5_feriti-240776982/">cinque militari</a>, tre sono in gravi condizioni ma "nessuno è in pericolo di vita. Alcuni di loro hanno riportato ferite serie", ha chiarito questa mattina il ministro degli Esteri <b>Luigi Di Maio</b>: "Il pensiero va alle loro famiglie".<br/><br/>Due militari hanno subito amputazioni a causa delle gravi ferite riportate. A un militare dell'Esercito è stata amputata la gamba sopra al ginocchio, mentre un militare della Marina ha subìto l'amputazione di parte del piede. A ferire i militari italiani è stato un ordigno esplosivo rudimentale (Ied - Improvised Explosive Device).<br/><br/>"Il ministro Di Maio ci ha informati dell'attacco" avvenuto in Iraq "e ho espresso la mia solidarietà nei confronti dell'Italia così come anche gli altri ministri", ha dichiarato l'Alto rappresentante per gli Affari esteri<b> Federica Mogherini</b> al termine del vertice dei ministri europei degli Affari esteri a Bruxelles. "In generale - ha aggiunto - ci siamo concentrati sulla necessità di continuare a mantenere un livello di attenzione molto alto e continuare a impegnarci per la stabilizzazione dell'Iraq. Non dobbiamo mai dimenticare che ci sono paesi, l'Iraq ma non solo, che devono essere accompagnati nel loro percorso incidentato e di consolidamento. I ministri hanno anche convenuto sulla necessità di lavorare fianco a fianco con le autorità irachene", ha concluso.<br/><br/><br/><br/> </p>
    </article>
  </body>
</html>