<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546349.html/%D8%B3%D8%A8%D9%82%D8%AA-%D8%AE%D9%88%D8%AF%D8%B1%D9%88-%D8%AF%D8%B1-%D8%A8%D8%A7%D8%B2%D8%A7%D8%B1-%D9%82%DB%8C%D9%85%D8%AA-%D9%87%D8%A7--%D8%AA%D8%B1%D9%85%D8%B2-%D8%AE%D9%88%D8%AF%D8%B1%D9%88%D8%B3%D8%A7%D8%B2%D8%A7%D9%86-%D8%B1%D8%A7-%DA%86%D9%87-%DA%A9%D8%B3%DB%8C-%D9%85%DB%8C-%DA%A9%D8%B4%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T09:03:00+00:00"/>
    <meta property="og:title" content="سبقت خودرو در بازار قیمت‌ها/ ترمز خودروسازان را چه کسی می‌کشد؟"/>
    <meta property="og:description" content="قزوین قیمت خودرو در دو هفته اخیر روند صعودی داشته و برای مثال قیمت پراید دوباره به کانال ۵۰ میلیون تومان بازگشته است؛ همین امر موجب التهاب بازار و سودجویی عده‌ای خاص شده است."/>
  </head>
  <body>
    <article>
      <h1>سبقت خودرو در بازار قیمت‌ها/ ترمز خودروسازان را چه کسی می‌کشد؟</h1>
      <address>
        <time datetime="2019-11-11T09:03:00+00:00">11 Nov 2019, 09:03</time>
      </address>
      <p>قزوین قیمت خودرو در دو هفته اخیر روند صعودی داشته و برای مثال قیمت پراید دوباره به کانال ۵۰ میلیون تومان بازگشته است؛ همین امر موجب التهاب بازار و سودجویی عده‌ای خاص شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ از ابتدای سال‌جاری تا ماه گذشته شاهد کاهش نسبی قیمت خودرو و رکود در این بازار بودیم که البته اگر این روند ادامه پیدا می‌کرد باعث کاهش قیمت و رونق بازار و معاملات می‌شد؛ متأسفانه طی دو هفته اخیر قیمت خودرو مجدد افزایش پیدا کرد که این امر موجب نارضایتی نمایشگاه‌داران اتومبیل و خریداران شده است.</p>
      <p>مهدی اسلامی رئیس اتحادیه نمایشگاه داران اتومبیل استان قزوین در گفت‌وگو با ایسنا، اظهار می‌کند: بازار خریدوفروش خودرو تا یک ماه گذشته راکد بود؛ از دو هفته قبل نیز قیمت خودرو افزایش پیدا کرد؛ در ابتدا شاهد افزایش یک‌میلیون تومانی قیمت بودیم ولی از هفته گذشته این میزان بیشتر شد و قیمت پراید به ۴۷ میلیون و پراید هاچ‌بک نیز به ۵۱ میلیون تومان رسید.   رئیس اتحادیه نمایشگاه داران اتومبیل استان قزوین تصریح می‌کند: در هفته‌های گذشته یکی از سایت‌ها اعلام کرده بود که قیمت خودرو افزایش خواهد یافت؛ در حال حاضر می‌بینیم که این امر محقق شد.   چرا یک سخن موجب افزایش قیمت خودرو می‌شود؟!   به گزارش ایسنا، طی بررسی‌های انجام شده جلوگیری از فروش خودرو و خبر توقف تولید توسط مدیران پیشین و حال شرکت‌های خودروسازی از جمله عواملی است که موجب افزایش قیمت خودرو شده است، اینجا باید پرسید که چرا باید با سخن یک مدیر این‌گونه شاهد افزایش قیمت‌ها باشیم!   اسلامی می‌گوید: با این افزایش قیمت باید منتظر هجوم مردم به بازار خودرو و بروز پدیده احتکار نیز باشیم.   وی با اعلام اینکه در شهر قزوین و اقبالیه بالغ‌بر ۱۲۰ نمایشگاه اتومبیل در حال فعالیت است، اضافه می‌کند: در ماه گذشته رکود در حدی بود که در یک نمایشگاه اتومبیل هفته‌ای یک تا دو قرارداد تنظیم می‌شد، نمایشگاه داران اتومبیل به رکود در این بازار راضی بودند تا در پی آن قیمت‌ها بشکند.   رئیس اتحادیه نمایشگاه داران اتومبیل استان قزوین اشاره می‌کند: بازارهای مجازی در خریدوفروش‌ها و معاملات تأثیر داشته است و افراد برای اینکه حق کمیسیون پرداخت نکنند به این بازارها روی می‌آورند؛ تمام این موارد در حالی است که نمایشگاه‌داران مالیات پرداخت می‌کنند ولی این سایت‌ها هیچ پرداختی به دولت ندارند.   وی ادامه می‌دهد: کمیسیون زیر ۴۰ میلیون تومان معامله برای هر طرف ۲۵۰ هزار تومان و برای معاملات بالای ۴۰ میلیون تومان نیز نیم درصد معامله از هر طرف دریافت می‌شود.   طی روزهای اخیر علی‌رغم رکود در بازار، شاهد رشد مجدد قیمت خودروها به‌ویژه خودروهایی که بیشترین تقاضا در بازار برای آن‌ها وجود داشته، بوده‌ایم که دلایل این نابسامانی در روزهای اخیر را می‌توان در موارد مختلفی جستجو کرد.   عرضه خودرو کندتر از حد معمول است   مهدی تیموری استاد دانشگاه پیام نور قزوین در خصوص دلایل این افزایش قیمت می‌گوید: تولید به‌اندازه نیاز بازار نیست و عرضه خودرو به بازار با روندی کندتر از همیشه مواجه شده است که از دلایل مهم این کاهش می‌توان به پایین بودن بهره‌وری نیروی کار در شرکت‌های خودروساز اشاره کرد.   وی ادامه می‌دهد: افزایش قابل‌توجه قیمت خودرو، این کالای سرمایه‌ای را از سبد خریداران خارج کرده است و ترجیح خریداران به خرید خودروهای دست‌دوم که افت قیمت خود را کرده‌اند بیشتر شده است.   این محقق تصریح می‌کند: عدم تأمین نیاز بازار و عرضه خودروهای پرتیراژ باعث بر هم خوردن تعادل عرضه و تقاضا در بازار آزاد شده است؛ همچنین با توجه به اعلام رسمی توقف تولید خودروهای پژو Glx405 و پراید در ماه‌های اخیر، دلالان اقدام به خرید و عرضه این خودروها در بازار کرده‌اند که این موضوع باعث آشفتگی و ایجاد جو روانی در بازار خودرو شده است.   وی عنوان می‌کند: طی سال‌های اخیر به‌ویژه دو سال گذشته با توجه به وضعیت قیمت خودرو در بازار، دلالی خودرو به‌صورت غیررسمی شغل بسیاری از مردم ایران شده است به گفته کارشناسان خودرو ۹۰ درصد افراد در سایت ثبت‌نام سایپا افرادی هستند که نیاز به خودرو نداشته و یا مصرف‌کننده واقعی نبوده و صرفاً برای مقاصد سودجویانه در این بازار ورود پیدا کرده‌اند.   تیموری اشاره می‌کند: همچنین عدم صدور مجوز واردات خودروهای لوکس و خارجی به کشور نیز ازجمله عوامل افزایش قیمت خودرو در دو هفته اخیر بوده است.   راهکار چیست؟   وی بیان می‌کند: با توجه به دلایل مطرح‌شده جهت برون‌رفت از مشکلات کنونی و واقعی شدن قیمت خودروهای تولید داخل و نیز بازگشت اعتماد به این بازار، افزایش تیراژ خودروهایی که در بازار برای آن‌ها تقاضا وجود دارد پیشنهاد می‌شود.   این کارشناس ارشد مدیریت صنعتی ادامه می‌دهد: مدیریت عرضه و تقاضا از سوی واحدهای مهندسی فروش و خدمات مشتری خودروسازان و ایجاد بهبود در وضعیت سامانه‌های مدیریت ثبت سفارش و اتخاذ سیاست فروش فوری خودروها و همچنین عرضه روزانه خودرو به مشتریان نیز از دیگر راهکارهای پیشنهادی است.   وی تصریح می‌کند: واردات خودروهای با کیفیت و به‌روز دنیا ازجمله خودروهای تمام برقی و هیبریدی به بازار البته به‌صورت محدود و نظام‌مند باعث رقابت در این بازار، پایان انحصارطلبی دو خودروساز عمده در کشور، افزایش کیفیت خودروهای تولید داخل و نیز واقعی شدن سطح قیمت‌ها می‌شود.   تیموری با اشاره به دپوی ۶۰۰۰ خودرو در گمرک، اظهار می‌کند: با ترخیص این خودروها شاهد افت ۲۵ درصدی قیمت در خودروهای خارجی خواهیم بود البته طبق اعلام منابع رسمی در روزهای اخیر با درخواست وزیر صنعت ۱۰۴۸ دستگاه خودرو ترخیص شده‌اند که البته این اقدام با توجه به منع هیئت دولت، با واکنش‌های متفاوتی مواجه شده است.   وی خاطرنشان می‌کند: برای ساماندهی این بازار با حذف حاشیه بازار از چرخه قیمت‌گذاری خودرو و اصلاح استراتژی‌های قیمت‌گذاری نیز می‌توان برای بهبود گام برداشت.   این پژوهشگر اقتصادی عنوان می‌کند: با توجه به نارضایتی‌های گسترده مشتریان در این حوزه، ورود دستگاه قضا به بخش خودرو در جهت احقاق حقوق مشتریان و همچنین برخورد قاطع با شبکه‌های اخلال‌گر در بازار خودرو ضرورت دارد.   ضرورت نظارت مراجع قانونی بر عملکردی نهادهای قیمت گذار   وی اشاره می‌کند: باید از طریق مراجع قانونی و تصمیم‌ساز بر عملکرد شورای رقابت، ستاد تنظیم بازار و سازمان حمایت از تولیدکننده و مصرف‌کننده و سایر بخش‌های مرتبط نظارت جدی صورت گیرد.      تیموری اظهار می‌کند: ورود جدی نمایندگان مجلس در جهت واکاوی و حل مشکلات پیرامون این صنعت و بهبود شرایط تولیدی فعلی خودروسازان داخلی ضرورت دارد.   وی توضیح می‌دهد: با اعلام قیمت جدید خودروها و نیز رشد شدید قیمت‌ها، مردم منتظر کاهش قیمت در بازار هستند اما کارشناسان صنعت خودرو افزایش عرضه را شرط تعادل بازار می‌دانند که با توجه به وضعیت کنونی خودروسازان و همچنین بازار ملتهب این روزها، احتمال این‌که این امر تا پایان سال محقق شود کمی بعید به نظر می‌رسد و شیب افزایش قیمتی طی ماه‌های آینده نیز ادامه خواهد داشت.   استاد دانشگاه پیام نور قزوین تصریح می‌کند: از طرفی با توجه به رشد شدید قیمت‌ها و نیز غیرواقعی بودن قیمت‌ها در ماه‌های اخیر، این بازار دیگر کششی برای افزایش قیمت‌ها در بازار آزاد نخواهد داشت؛ بنابراین می‌بایست همچنان منتظر رویدادهای غیرقابل‌پیش‌بینی در این صنعت آشفته، دل‌خوش و امیدوار به کاهش قیمت در این بازار بود.   اسلامی رئیس اتحادیه نمایشگاه داران اتومبیل استان قزوین نیز عنوان می‌کند: پراید بیش از ۲۰ میلیون تومان ارزش ندارد و قیمت ۵۰ میلیونی معقول نیست و نهادهای نظارتی مربوطه باید وارد میدان شوند و شورای رقابت نیز برای قیمت‌گذاری اقدام کند.   بیش از ۲۲ روش و استراتژی قیمت‌گذاری وجود دارد   وی عنوان می‌کند: استراتژی قیمت‌گذاری هر سازمان متفاوت بوده و بیش از ۲۲ روش و استراتژی قیمت‌گذاری وجود دارد که هر سازمان با توجه به نوع محصول، قیمت تمام‌شده، مشتریان، بازار محصول، وضعیت رقبا، هزینه‌های عملیاتی و غیرعملیاتی محصول نسبت به انتخاب استراتژی مناسب اقدام می‌کند.   تیموری تصریح می‌کند: در مورد خودرو پراید، قیمت ۵۰ میلیونی، قیمت واقعی نیست و به‌مراتب بهای این محصول کمتر از این ارقام فروش در بازار است ولی متأسفانه شرکت‌های خودروساز در ایران به‌دنبال دستیابی به سود بیشتر هستند و شاید این انحصار دو خودروساز عمده در ایران هم مزید علت باشد.   این مشاور و پژوهشگر در حوزه کارآفرینی در پایان تأکید می‌کند: با شرایط کنونی، مطمئناً هزینه تمام‌شده خودرو پراید کمتر از ۲۵ میلیون تومان است که با درصد سود بالا، با قیمت ۵۰ میلیون تومان در بازار به فروش می‌رسد.   با ادامه روند شرکت‌های خودروسازی و چنبره آنان به بازار خودرو، این بازار همچنان باید با این‌گونه مشکلات دست‌وپنجه نرم کند و در این میان دود سودجویی شرکت‌های خودروسازی تنها به چشم مردم خواهد رفت؛ ضرورت دارد که مسئولین امر آستین همت را برای حل مشکلات این بازار بالا بزنند. منبع: ایسنا انتهای پیام</p>
    </article>
  </body>
</html>