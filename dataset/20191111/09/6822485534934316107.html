<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820039.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T09:40:00+00:00"/>
    <meta property="og:title" content="مدیران عامل ارائه کننده خدمات اینترنتی تاکید کردند: همچنان به تدبیر وزیر ارتباطات برای برون رفت از مشکلات امیدواریم"/>
    <meta property="og:description" content="به گزارش روابط‌عمومی شرکت حلما گستر تلاش، در این نشست حاضران با انتقاد از عدم اعطای پروانه سراسری انتقال داده مبتنی بر فناوری بی‌سیم ثابت توسط سازمان تنظیم مقررات و ارتباطات رادیویی به این شرکت که از محل مشارکت ۱۱ شرکت دارای مجوز تشکیل شده است، لزوم احقاق حقوق خود را مورد تاکید قرار دادند. "/>
  </head>
  <body>
    <article>
      <h1>مدیران عامل ارائه کننده خدمات اینترنتی تاکید کردند: همچنان به تدبیر وزیر ارتباطات برای برون رفت از مشکلات امیدواریم</h1>
      <address>
        <time datetime="2019-11-11T09:40:00+00:00">11 Nov 2019, 09:40</time>
      </address>
      <p>مدیران عامل ۱۱ شرکت بخش خصوصی ارائه کننده خدمات اینترنتی در آخرین نشست مشترک خود تاکید کردند همچنان به تدابیر وزیر ارتباطات برای برون رفت از مشکلات شدیدی که با آن مواجه هستند امیدوارند.</p>
      <p>به گزارش روابط‌عمومی شرکت حلما گستر تلاش، در این نشست حاضران با انتقاد از عدم اعطای پروانه سراسری انتقال داده مبتنی بر فناوری بی‌سیم ثابت توسط سازمان تنظیم مقررات و ارتباطات رادیویی به این شرکت که از محل مشارکت ۱۱ شرکت دارای مجوز تشکیل شده است، لزوم احقاق حقوق خود را مورد تاکید قرار دادند. </p>
      <p>مهندس محسن حسین‌پور مدیرعامل شرکت حلما گستر تلاش در این باره گفت: متاسفانه تعلل در صدور پروانه فعالیت علاوه بر وارد آوردن خسارت‌های سنگین مالی به شرکت‌های عضو کنسرسیوم باعث محروم شدن کشور از امکانات و مزایای قابل توجه تکنولوژی‌های مبتنی بر فناوری اطلاعات در حوزه‌های اقتصادی، آموزشی و پزشکی می‌شود. </p>
      <p>وی با تاکید بر اینکه تمام مراحل قانونی مربوط به مزایده واگذاری پروانه ایجاد و بهره‌برداری شبکه بی‌سیم برای ارائه خدمات عمده‌فروشی در باند فرکانسی ۲۳۰۰- ۲۴۰۰ مگاهرتز  (گروه A) از سوی سازمان تنظیم مقررات و ارتباطات رادیویی  انجام شده است افزود: متاسفانه از سال ۹۵ در انتظار صدور پروانه فعالیت هستیم. </p>
      <p>مدیرعامل شرکت حلما گستر تلاش با اشاره به مدت زمان باقی‌مانده برای فعالیت دولت مستقر افزود: ما همچنان به تدبیر وزیر ارتباطات برای برون رفت از مشکلات فعلی امیدواریم.</p>
      <p>مهندس حسین‌پور گفت: با تصمیم شرکت‌کنندگان در این جلسه مقرر شد علاوه بر اعلام موجودیت دبیرخانه دائمی ۱۱ شرکت FCP تلاش، کارگروه‌های تخصصی در حوزه‌های حقوقی، ارتباطی، بررسی تجربه‌های موفق جهانی و مستندسازی از تمام ظرفیت‌های حقوقی و قانونی برای حل مشکلات استفاده کنیم.</p>
      <p>گفتنی است یازده شرکت ندا گستر صبا، حلما گستر خاورمیانه، داده پردازی فن آوا، لایزر، ارتباطات ثابت پارسیان، ارتباطات فرزانگان پارس، افرانت،گسترش ارتباطات مبنا، انتقال داده‌های آسیاتک، پارسان لین ارتباطات و  توسعه فناوری ارتباطات پاسارگاد آریان، به عنوان اعضا کنسرسیوم حلما گستر تلاش فعالیت می‌کنند.</p>
    </article>
  </body>
</html>