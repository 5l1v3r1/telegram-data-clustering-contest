<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-oke-skatter-og-avgifter-med-97-milliarder/71804902"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T09:31:18+00:00"/>
    <meta property="og:title" content="Vil øke skatter og avgifter med 9,7 milliarder"/>
    <meta property="og:description" content="Inntekter på 750 000 kroner eller mindre vil ikke få høyere skatter, lover partiet. Frp mener likevel at Ap med dette gir vanlige folk mindre å rutte med."/>
  </head>
  <body>
    <article>
      <h1>Vil øke skatter og avgifter med 9,7 milliarder</h1>
      <h2>Inntekter på 750 000 kroner eller mindre vil ikke få høyere skatter, lover partiet. Frp mener likevel at Ap med dette gir vanlige folk mindre å rutte med.</h2>
      <address><time datetime="2019-11-11T09:31:18+00:00">11 Nov 2019, 09:31</time> by <a rel="author">Steinar Solås Suvatne</a></address>
      <p>Arbeiderpartiet presenterer i dag sitt alternative budsjett for 2020.</p>
      <p>Budsjettet er en viktig pekepinn på hvilken politisk retning Norges største parti beveger i.</p>
      <p>
        <b>Partiet foreslår å øke skatte- og avgiftsnivået med over 9,7 milliarder kroner.</b>
      </p>
      <p>5,8 milliarder kroner hentes gjennom å øke skattene for de med høyest inntekt og formue.</p>
      <p>- Dette betyr at dersom du tjener 750 000 kroner eller mindre, så får du om lag samme skattenivå som i dag, eller litt mindre. Har du høyere inntekt enn dette, må du regne med å måtte betale mer i skatt, sier Hadia Tajik.</p>
      <h3>Øker formueskatten</h3>
      <p>Det er primært en oppjustering på formueskatten som Ap henter milliardene fra. 5,3 milliarder kroner budsjetterer Ap i ekstra skatteinntekter ved å øke formueskatten.</p>
      <p>Ap henter 888 millioner på å lage en mer utjevnende form på inntektsskatten. Partiet foreslår også å fjerne skattefordelene ved å drive individuell pensjonssparing (IPS).</p>
      <p>
        <b>Sivert Bjørnstad, finanspolitisk talsperson i Frp, mener «vanlige folk» får trangere økonomi med Ap's alternative budsjett.</b>
      </p>
      <p>- Det mest påfallende er at det er vanlige folk som må betale skatteregninga til Arbeiderpartiet. Når de øker engangsavgiften kraftig, rammer det helt vanlige bilister. Når de henter inn 700 millioner kroner på taxfree-ordningen, så rammer det vanlige folk. Og når mange, mange flere pensjonister må betale formuesskatt med Aps opplegg, så viser det at dette ikke er et budsjett for folk flest, sier han til Dagbladet.</p>
      <h3>Avgiftsøkning på hybridbiler</h3>
      <p>Også avgiftsnivået skjerpes. Ap øker avgiftene med 3,8 milliarder kroner.</p>
      <p>Ap budsjetterer med 500 millioner i ekstra inntekter gjennom å innføre en merverdiavgift elbiler, med fradrag på 600 000 kr. Ap vil også øke tobakksavgiften med totalt 700 millioner kroner.</p>
      <p>
        <b>- Vi ønsker å oppnå et mer rettferdig og mer klimavennlig Norge, sier Tajik.</b>
      </p>
      <p>Den største avgiftsøkningen legges inn mot hybridbiler, hvor Ap vil fjerne fullt vektfradrag på hybridbiler før bilene har en rekkevidde på 100 kilometer.</p>
      <p>Frp er også bekymret over at avgiftsøkningene ville ramme norsk verdiskapning.</p>
      <p>- En sju prosents økning i CO2-avgiften kan føre til at flere produsenter flagger ut, og at arbeidsplasser, skatteinntekter og utslipp bare flyttes til andre deler av verden. Dette er lite gjennomtenkt politikk som vil ramme både arbeidere, industri og velferdssamfunnet hardt, sier Terje Halleland, energipolitisk talsperson i Frp.</p>
    </article>
  </body>
</html>