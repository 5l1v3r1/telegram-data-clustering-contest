<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425527/ta-hlektronika-tsigara-endexetai-na-enexoyn-kindynoys-gia-to-kardiaggeiako-systhma"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T09:10:01+00:00"/>
    <meta property="og:title" content="Τα ηλεκτρονικά τσιγάρα ενδέχεται να ενέχουν κινδύνους για το καρδιαγγειακό σύστημα"/>
    <meta property="og:description" content="Τα ηλεκτρονικά τσιγάρα ενδέχεται να έχουν βλαβερές επιπτώσεις στο καρδιαγγειακό σύστημα των χρηστών, σύμφωνα με έρευνα που δημοσιεύθηκε προχθές, η οποία κρίνει ότι είναι πρόωρο να θεωρηθούν «ασφαλής εναλλακτική» στο τσιγάρο."/>
  </head>
  <body>
    <article>
      <h1>Τα ηλεκτρονικά τσιγάρα ενδέχεται να ενέχουν κινδύνους για το καρδιαγγειακό σύστημα</h1>
      <address>
        <time datetime="2019-11-11T09:10:01+00:00">11 Nov 2019, 09:10</time>
      </address>
      <p>
        <b>Τα ηλεκτρονικά τσιγάρα ενδέχεται να έχουν βλαβερές επιπτώσεις στο καρδιαγγειακό σύστημα των χρηστών, σύμφωνα με έρευνα που δημοσιεύθηκε προχθές, η οποία κρίνει ότι είναι πρόωρο να θεωρηθούν «ασφαλής εναλλακτική» στο τσιγάρο.</b>
      </p>
      <p>«Τα ηλεκτρονικά τσιγάρα περιέχουν νικοτίνη, μικροσωματίδια, μέταλλα και αρώματα, δεν πρόκειται απλώς για αβλαβή καπνό», υπογραμμίζει ο δρ. Λόρεν Γουόλντ του πανεπιστημίου του Οχάιο, βασικός συντάκτης της έρευνας.<br/>«Οι έρευνες για την ατμοσφαιρική ρύπανση δείχνουν ότι τα μικροσωματίδια διεισδύουν στην κυκλοφορία του αίματος και έχουν επιπτώσεις στην καρδιά. Τα δεδομένα για τα ηλεκτρονικά τσιγάρα δείχνουν προς αυτή την κατεύθυνση», πρόσθεσε.</p>
      <p>Η έρευνα δημοσιεύθηκε στην ευρωπαϊκή εταιρεία καρδιολογίας (ESC) Cardiovascular Research.<br/>Οι συντάκτες της επισημαίνουν τις επιπτώσεις της νικοτίνης, που αυξάνει την αρτηριακή πίεση και τους καρδιακούς παλμούς, αλλά και των μικροσωματιδίων που μπορούν να προκαλέσουν σκλήρυνση των αρτηριών και φλεγμονές.</p>
      <p>Όλα αυτά υπονοούν ότι «η χρόνια χρήση ηλεκτρονικών τσιγάρων ενδέχεται να αυξάνει την εμφάνιση καρδιαγγειακών ασθενειών», αναφέρεται στην έκθεση.</p>
      <p>Εξάλλου, οι συντάκτες της ζητούν τη διενέργεια περισσότερων ερευνών για τα αρώματα που περιέχονται στα υγρά αναπλήρωσης, αλλά και για τη μακροχρόνια χρήση ηλεκτρονικών τσιγάρων, καθώς συνήθως εξετάζεται μόνο η βραχυπρόθεσμη χρήση τους. Αυτή η έκθεση αποτελεί ένα ακόμα επεισόδιο στη μακρά διαμάχη σχετικά με τα ηλεκτρονικά τσιγάρα.<br/>Από τη μία πλευρά υγειονομικές αρχές, όπως ο Παγκόσμιος Οργανισμός Υγείας (ΠΟΥ) εκτιμούν ότι δεν μπορούν να θεωρηθούν εργαλείο για την πρόληψη του καπνίσματος, καθώς δεν γνωρίζουμε αρκετά για τις πιθανές τους επιπτώσεις.</p>
      <p>Ωστόσο για τους ήδη καπνιστές η επιστημονική κοινότητα συμφωνεί ότι το ηλεκτρονικό τσιγάρο είναι λιγότερο βλαβερό από το κανονικό, καθώς η νικοτίνη εξακολουθεί να υπάρχει, αλλά οι χρήστες του δεν εισπνέουν τις καρκινογόνες ουσίες που περιέχονται στα κανονικά τσιγάρα.<br/>Η διαμάχη έχει ενταθεί τους τελευταίους μήνες εξαιτίας της μυστηριώδους επιδημίας που έχει ξεσπάσει μεταξύ των χρηστών ηλεκτρονικών τσιγάρων στις ΗΠΑ. Προς το παρόν 37 άνθρωποι έχουν πεθάνει και σχεδόν 1.900 νοσήσει από σοβαρή πνευμονολογική ασθένεια, σύμφωνα με τα τελευταία στοιχεία του Αμερικανικού Κέντρου Ελέγχου και Πρόληψης Ασθενειών (CDC).</p>
    </article>
  </body>
</html>