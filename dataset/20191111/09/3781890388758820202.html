<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741121"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T09:18:00+00:00"/>
    <meta property="og:title" content="เปิดตัวสตาร์ทอัพใน&quot;สเปซ-เอฟ&quot;เร่งปั้นฟู้ดเทคระดับโลกในไทย"/>
    <meta property="og:description" content="เอ็นไอเอจับมือไทยยูเนี่ยนและคณะวิทย์ ม.มหิดล  เปิดตัว 23 สตาร์ทอัพที่ผ่านการคัดเลือกเข้าร่วมโครงการ สเปซ-เอฟ  โปรแกรมปั้นฟู้ดเทคระดับโลกแห่งแรกในไทย"/>
  </head>
  <body>
    <article>
      <h1>เปิดตัวสตาร์ทอัพใน"สเปซ-เอฟ"เร่งปั้นฟู้ดเทคระดับโลกในไทย</h1>
      <address>
        <time datetime="2019-11-11T09:18:00+00:00">11 Nov 2019, 09:18</time>
      </address>
      <p>
        <b>เอ็นไอเอจับมือไทยยูเนี่ยนและคณะวิทย์ ม.มหิดล  เปิดตัว 23 สตาร์ทอัพที่ผ่านการคัดเลือกเข้าร่วมโครงการ สเปซ-เอฟ  โปรแกรมปั้นฟู้ดเทคระดับโลกแห่งแรกในไทย</b>
      </p>
      <p>วันนี้ (11 พฤศจิกายน 2562) ที่ศูนย์นวัตกรรมไทยยูเนี่ยน  คณะวิทยาศาสตร์ มหาวิทยาลัยมหิดล   กรุงเทพฯ  สำนักงานนวัตกรรมแห่งชาติ (องค์การมหาชน) หรือเอ็นไอเอ ( NIA ) ร่วมกับ บริษัท ไทยยูเนี่ยน กรุ๊ป จำกัด (มหาชน)   และคณะวิทยาศาสตร์ ม.มหิดล เปิดตัว 23 สตาร์ทอัพที่ผ่านการคัดเลือกเข้าร่วมโครงการ สเปซ-เอฟ (SPACE-F)  อย่างเป็นทางการ</p>
      <figure>
        <img src="https://www.dailynews.co.th/admin/upload/20191111/news_iWiLAAwVrr163441_533.jpg?v=201911121112?v=1160"/>
      </figure>
      <p>ดร.พันธุ์อาจ ชัยรัตน์ ผู้อำนวยการ เอ็นไอเอ  กล่าวว่า อุตสาหกรรมอาหารเป็นอุตสาหกรรมที่สร้างรายได้มหาศาลให้กับประเทศไทย ในยุคดิจิทัลดิสรัปชั่นนี้ จำเป็นอย่างยิ่งที่เราจะต้องปรับตัวและเตรียมความพร้อมเพื่อรับกับการเปลี่ยนแปลงของเทคโนโลยีที่เข้ามาเปลี่ยนธุรกิจอาหาร  ในขณะเดียวกัน ก็ต้องตอบสนองความต้องการผู้บริโภคได้อย่างเท่าทัน ทั้งในการผลิต การบริการ  รวมถึงการพัฒนาเทคโนโลยีเพื่อลดการเหลือทิ้งของอาหาร โดย SPACE-F   ถือเป็นโปรแกรมการพัฒนาสตาร์ทอัพด้านอาหารในระดับนานาชาติที่เกิดขึ้นเป็นครั้งแรกในประเทศไทย  ซึ่งในปีแรกของ SPACE-F นี้ได้รับใบสมัครจากสตาร์ทอัพ 142 ทีมทั่วโลก  คณะกรรมการได้คัดเลือกจนเหลือ 23 ทีม ประกอบด้วยประเภท incubator หรือประเภทบ่มเพาะนวัตกรรม จำนวน 12 ทีมและ accelerator หรือประเภทเร่งผลักดันความสำเร็จ จำนวน 11 ทีม<br/><br/>โครงการฯ มุ่งพัฒนาฟู้ดเทคสตาร์ทอัพใน 9 สาขา ได้แก่ อาหารเพื่อสุขภาพ โปรตีนทางเลือก กระบวนการผลิตอาหารอัจฉริยะ บรรจุภัณฑ์แห่งอนาคต วัตถุดิบและส่วนผสมอาหารใหม่ๆ วัสดุชีวภาพและสารเคมี เทคโนโลยีการบริหารจัดการร้านอาหาร การตรวจสอบควบคุมคุณภาพและความปลอดภัยของอาหาร  และบริการอัจฉริยะด้านอาหาร<br/><br/>ทั้งนี้ SPACE-F ประกอบไปด้วยโปรแกรมการสนับสนุนจาก 3 ภาคหลักที่สำคัญ ได้แก่ ภาครัฐ ภาคอุตสาหกรรม และภาคการศึกษา โดยในส่วนของ NIA นั้นจะให้การสนับสนุนตั้งแต่ การดึงหน่วยงานร่วมทั้งจากภาครัฐและเอกชนเข้ามาช่วยบ่มเพาะสตาร์ทอัพ เช่น สถาบันการเงิน องค์กรด้านวิทยาศาสตร์และเทคโนโลยี โปรแกรมสนับสนุนการระดมทุน ไปจนถึงการช่วยอำนวยความสะดวกการออกสมาร์ทวีซ่า นอกจากนี้ ยังจะมีการสนับสนุนช่องทางตลาด การประชาสัมพันธ์ การออกงานอีเว้นท์ เช่น Startup Thailand , Innovation Thailand Expo ต่อเนื่องไปถึงการสร้างความร่วมมือกับองค์กรต่างประเทศที่จะเข้ามามีส่วนร่วมในการพัฒนาสตาร์ทอัพภายในโครงการร่วมกัน </p>
      <figure>
        <img src="https://www.dailynews.co.th/admin/upload/20191111/news_ZQGHhDlmos163459_533.jpg?v=201911121112?v=2171"/>
      </figure>
      <p>ด้าน ดร.ธัญญวัฒน์  เกษมสุวรรณ ผู้อำนวยการกลุ่มด้านนวัตกรรม บริษัท ไทยยูเนี่ยน กรุ๊ป จำกัด (มหาชน) กล่าวว่า ไทยยูเนี่ยน ในฐานะบริษัทผู้ผลิตอาหารทะเลระดับโลก และเป็นองค์กรที่ให้ความสำคัญด้านนวัตกรรมอย่างจริงจังมาโดยตลอด โดยความร่วมมือในครั้งนี้ ทางบริษัทฯ ได้นำประสบการณ์และความเชี่ยวชาญในการนำนวัตกรรมอาหารมาสู่ภาคธุรกิจ มาเป็นแนวทางให้ผู้เข้าร่วมโครงการได้นำความรู้ความเข้าใจไปปรับใช้  และนอกเหนือจากศูนย์นวัตกรรมไทยยูเนี่ยนแห่งแรก ที่มหาวิทยาลัยมหิดล ที่เปิดให้สตาร์ทอัพในโครงการเข้ามาใช้เพื่อทดลองและวิจัย รวมถึงองค์ความรู้ด้านวิทยาศาสตร์โดยมืออาชีพแล้ว   ยังมีบุคลากรในด้านอื่นๆ เช่น ด้านการบริหารจัดการ และการเงิน เป็นต้น เข้าแนะนำแนวทางพร้อมแลกเปลี่ยนความรู้ เพื่อให้มั่นใจได้ว่า ทั้ง Incubator และAccelerator ทั้ง 23 ทีม จะสามารถต่อยอดทั้งด้านนวัตกรรมและประสบความสำเร็จด้านธุรกิจไปด้วยกัน</p>
      <figure>
        <img src="https://www.dailynews.co.th/admin/upload/20191111/news_yKGFxKxfml163459_533.jpg?v=201911121112?v=8403"/>
      </figure>
      <p>รศ.ดร. สิทธิวัฒน์ เลิศศิริ คณบดีคณะวิทยาศาสตร์ ม.มหิดล กล่าวว่า คณะวิทยาศาสตร์ ม.มหิดล  เป็นแหล่งความรู้และ know-how รวมทั้งเครื่องมือเพื่อการวิจัยและพัฒนาขั้นสูงทางด้านวิทยาศาสตร์และเทคโนโลยี ซึ่งสิ่งเหล่านี้จะเป็นสิ่งที่ส่งเสริมการสร้างนวัตกรรมทางอาหารโดยใช้เทคโนโลยีขั้นสูง และส่งผลดีต่อเศรษฐกิจโดยรวม สำหรับโครงการการ SPACE-F นั้น คณะวิทยาศาสตร์ฯ จะเสริมกำลังเหล่าสตาร์ทอัพ ด้วยองค์ความรู้ ทางวิทยาศาสตร์ ตลอดจนเครือข่ายพันธมิตรที่จำเป็นในการพัฒนาผลิตภัณฑ์ของเหล่าสตาร์ทอัพ เพื่อให้ตอบโจทย์ลูกค้า จนสามารถเติบโตในตลาดได้อย่างรวดเร็ว ประสบความสําเร็จในธุรกิจต่อไป</p>
      <figure>
        <img src="https://www.dailynews.co.th/admin/upload/20191111/news_bojYelHooC163649_533.jpg?v=201911121112?v=1487"/>
      </figure>
      <p>สำหรับสตาร์ทอัพที่ได้รับการคัดเลือกเข้าร่วมโครงการประเภทบ่มเพาะนวัตกรรม 12 ทีมซึ่งเป็นทีมจากประเทศไทยทั้งหมดคือ Anrich3D   ทำ 3D-Printing สำหรับการออกแบบโภชนาการอาหารได้เอง, E.I.S. พัฒนาเซ็นเซอร์ตรวจสอบคุณภาพเครื่องดื่ม,  EAT' Straw หลอดรับประทานได้จากข้าวสาลี,  Insight เซ็นเซอร์ตรวจสอบคุณภาพผลไม้, Jus De Mangu ไซเดอร์มะม่วงเบาไร้แอลกอฮอล์ ช่วยเพิ่มประสิทธิภาพการทำงานของระบบเมทาบอลิซึม และต้านการเกิดมะเร็ง, MEMEAL บริการให้คำแนะนำและออกแบบโภชนาการ และพร้อมเสิร์ฟถึงที่ ,Nithi Foods Company Limited  การผลิตโปรตีนจากพืช, Phum meal  เทคโนโลยีการเพาะปลูกผำ/ไข่น้ำ พืชตระกูลแหนโปรตีนสูง, Quali-Fresh เซ็นเซอร์ควบคุมอุณหภูมิสินค้า, SKY-D เส้นพาสต้าจากเฉาก๊วย, Thaanthai    อาหารไทยสตรีทฟู๊ดที่ทำมาจากพืช   และ Zenostic เซ็นเซอร์ตรวจสอบจุลินทรีย์ที่ใช้ไฮโดรเจนแทนการใช้ซิลิคอน เพื่อความรวดเร็ว แม่นยำ และราคาถูก</p>
      <figure>
        <img src="https://www.dailynews.co.th/admin/upload/20191111/news_UUcpSYXkef163649_533.jpg?v=201911121112?v=1386"/>
      </figure>
      <p>ส่วนประเภทเร่งผลักดันความสำเร็จ จำนวน 11 ทีม คือ   Advantir Innovations     เครื่องผลิตไอศกรีมซอฟเซิร์ทระบบแคปซูล       และ   Alchemy Foodtech สารปรุงแต่งเพื่อควบคุมระดับน้ำตาลในเลือด จากสิงคโปร์, HydroNeo  ระบบ IOT สำหรับฟาร์มกุ้ง  จากเยอรมัน ,Manna Foods   คุ้กกี้จากแมลง จากสหรัฐอเมริกา , WeOrderแพลตฟอร์มสำหรับการบริหารจัดการร้านอาหาร             บริการอัจฉริยะด้านอาหาร    จากนอร์เวย์</p>
      <figure>
        <img src="https://www.dailynews.co.th/admin/upload/20191111/news_sEAIvObXim163650_533.jpg?v=201911121112?v=7706"/>
      </figure>
      <p> และทีม Eden Agritech สารเคลือบเพื่อช่วยยืดอายุผลไม้ให้ยาวนานขึ้น 2-3 เท่า หรือประมาณ 15 วัน, eX Labs เซ็นเซอร์ตรวจจับแอลกอฮอล์และอาหารปลอม ,  JuiceInnov8     เทคโนโลยีชีวภาพลดน้ำตาลในน้ำผลไม้ด้วยจุลินทรีย์Khaisook   ไข่ขาวพร้อมรับประทาน  Orgafeed  อาหารสุนัขจากแมลง และ Sixtein โปรตีนจากจิ้งหรีดที่เลี้ยงด้วยหนอนแมลงวันลาย จากประเทศไทย<br/> </p>
    </article>
  </body>
</html>