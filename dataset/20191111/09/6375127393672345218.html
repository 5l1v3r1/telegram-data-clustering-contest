<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/tips-kay-mayor-isko-moreno"/>
    <meta property="og:site_name" content="Journal Online"/>
    <meta property="article:published_time" content="2019-11-11T09:20:14+00:00"/>
    <meta property="og:title" content="Tips kay Mayor Isko Moreno!"/>
    <meta property="og:description" content="HINDI lang si Vice-President Leni Robredo ang lumapit kay Senador Panfilo Lacson para humingi ng payo tungkol sa paraan sa pakikipaglaban sa ipinagbabawal na gamot."/>
  </head>
  <body>
    <article>
      <h1>Tips kay Mayor Isko Moreno!</h1>
      <address><time datetime="2019-11-11T09:20:14+00:00">11 Nov 2019, 09:20</time> by <a rel="author" href="https://journal.com.ph/authors/marlon-purificacion" target="_blank">Marlon Purificacion</a></address>
      <h3>HINDI lang si Vice-President Leni Robredo ang lumapit kay Senador Panfilo Lacson para humingi ng payo tungkol sa paraan sa pakikipaglaban sa ipinagbabawal na gamot.</h3>
      <p>Si Mayor Isko Moreno ay nanghingi rin ng advice kay Senator Ping para naman labanan ang mga tiwaling pulis sa Lungsod ng Maynila.</p>
      <p>“Sa kanya (Mayor Isko) naman ang isang problema ay internal cleansing. Tapos paano matitigil ang kotong. Siyempre nakikipag-ano siya sa vendors and drivers, nariyan pa rin, may nangongotong na pulis. Yan din, binigyan ko siya how to go about it,” ani Lacson sa phone patched interview ng Senate media noong Sabado ng umaga.</p>
      <p>Kasama ni Isko ang chief of staff nitong si multi-awarded broadcaster Cesar Chavez nang makipagpulong kay Ping noong Biyernes ng gabi.</p>
      <p>“Alam niya kaya siya humingi ng audience at kaunting tips, dahil poproblemahin niya sariling police force sa Manila at malapit sa kanya na pwedeng paikutan siya. Ang mama naman street-smart si Isko, ginagawa niya ngayon, very effective sa Manila. And he wants to sustain it. Sabi ko yan ang pinakamahirap. Pero ang key riyan, consistency. Pag medyo naligaw ka riyan at nakitang di ka consistent, doon masisira lahat na ginagawa mo. Yan lang advice namin kay Isko,” sabi pa ni Lacson.</p>
      <p>Sa ginawang ito ni Yorme, alam nating nakararamdam na ang alkalde hinggil sa katarantaduhan ng ilan niyang tauhan.</p>
      <p>Malakas ang kutob nito na marami pa rin sa Manila police ang ginagawa siyang tolonges para siya paikutan.</p>
      <p>Tama ang ginawa ni Moreno sa paghingi ng payo ni Lacson.</p>
      <p>Paulit-pulit nating sinasabi sa column na ‘to na si Senador Ping lamang ang may kredibilidad at tunay na nagpahinto ng kotong at tongpats noong hepe pa ito ng Philippine National Police (PNP) taong  1999 hanggang 2001.</p>
      <p>Noong panahon ni Ping sa Camp Crame, nakapagtala ang PNP ng pinakamataas na 58 percent approval rating, habang 78 percent naman ang nakuha ng senador bilang PNP chief.</p>
      <p>Sa puntong ito, gusto nating magbigay ng tip kay Yorme kung sino ang dapat niyang tanungin kung bakit hindi nawawala ang vendors, illegal terminal at kahit illegal gambling sa pinakamamahal niyang lungsod.</p>
      <p>Unang dapat ipatawag nito para tanungin ay si Police Major Rosaino Ibay, Jr., hepe ng Special Mayors Reaction Team (SMaRT).</p>
      <p>Aminin o hindi ni Ibay, repleksiyon ng kanyang tanggapan kung maayos ba ang ginagawa nitong pagbabantay sa lahat ng bawal sa lungsod – lalo sa usapin ng illegal vendors, illegal terminal at illegal gambling.</p>
      <p>Dapat ipatawag din ni Yorme ang pulis ni Ibay na si Raffy Padua para malaman kung bakit sikat na sikat ang rakpadudel na ito sa mga illegal vendor, driver/operator ng jeep at UV Express at siyempre sa  illegal gambling operators.</p>
      <p>Hindi ko sinasabing si Raffy Padua ang numero unong Kotong Cop sa SMaRT, pero bago sana masira nang tuluyan ang pangalan nina Isko at Ibay, mahalagang siya na mismo ang magpaliwanag kung bakit Totoy Bibo siya sa mga illegalista.</p>
      <p>Kung gustong magpaliwanag ni Padua sa pamamagitan ng ‘Uncovered,’ nakahanda rin tayong ilagay ang kanyang panig.</p>
      <p>Samantala, dapat ay pagreportin  din ni Yorme si Manila Police District (MPD) chief Brig. Gen. Bernabe Balba.</p>
      <p>Masyado raw kasing ginagasgas ng isang alyas Tata Delo ang pangalan ng heneral para naman mangotong sa lahat ng illegal gambling sa lungsod.</p>
      <p>Si Tata Delo, para sa impormasyon ng lahat, ay isang police sergeant na madalas nakikita sa opisina ng District Director.</p>
      <p>Sikat din ang sarhentong ito dahil pangalan niya ang ibinibida ngayon ng mga illegal gambling operator na binibigyan umano nila ng intelihensiya, kotong, tongpats o payola linggu-linggo!</p>
      <p>Ang mga existing illegal gambling po ngayon sa lungsod ng Maynila ay bookies ng karera ng kabayo, lotteng at siyempre jueteng na nag-aanyo sa palaro ng Small Town Lottery (STL).</p>
      <p>Naniniwala tayong seryoso si Mayor Isko sa ginagawang paglilinis sa lungsod, ngunit  hanggang may mga ‘anay’ sa kapulisan na sumisira sa magandang programa nito, unti-unti nasisira ang papalagong legasiya na itinataguyod sana ng pinakamamahal nating alkalde.</p>
      <p>Tulad ng sabi ni Senator Ping, ‘consistency,’ ang dapat manaig sa patakaran ni Mayor Isko. Kung talagang gusto nitong linisin ang hanay ng kanyang kapulisan, maging ‘consistent’ ito sa  pagsupil sa mga iskalawag na pulis.</p>
      <p>At bilang patunay na talamak ang illegal gambling sa lungsod, eto po ang pangalan ng mga illegal gambling operator ng STL, bookies ng lotteng at bookies ng karera ng kabayo sa buong lungsod ng Maynila.</p>
      <p>Sila ay sina: Boy Abang, Noel de Castro, Paknoy, Zaldy Baba, Pacia, Ric Arce, Don Ramon, alyas Roda, Rene ‘Laway’ Ocampo, Tisay Pandete, Lito Sampaloc, Boni Abad, Mila Capati, Gina Guitierrez at Lando Simbulan.</p>
      <p>Ang koleksiyon umano sa MPD ay umaabot ng P600,000 weekly (o P2.4 million), samantalang sa City Hall Detachment naman ay umaabot naman ng P300,000 o P1.2million.</p>
    </article>
  </body>
</html>