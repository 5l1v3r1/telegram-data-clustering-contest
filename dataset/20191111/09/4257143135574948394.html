<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/az-rmdsz-szamara-is-jut-meg-szerep-a-romaniai-elnokvalasztasban"/>
    <meta property="og:site_name" content="infostart"/>
    <meta property="article:published_time" content="2019-11-11T09:42:00+00:00"/>
    <meta property="og:title" content="Az RMDSZ számára is jut még szerep a romániai elnökválasztásban"/>
    <meta property="og:description" content="Viorica Dancila, a Szociáldemokrata Párt elnöke, volt miniszterelnök lesz a hivatalban lévő Klaus Iohannis jobboldali államfő ellenfele a romániai elnökválasztás második fordulójában. A hétvégi első fordulóról Pászkán Zsoltot, a Külügyi és Külgazdasági Intézet külső munkatársát kérdezte az InfoRádió."/>
  </head>
  <body>
    <article>
      <h1>Az RMDSZ számára is jut még szerep a romániai elnökválasztásban</h1>
      <address><time datetime="2019-11-11T09:42:00+00:00">11 Nov 2019, 09:42</time> by <a rel="author">Infostart / InfoRádió - Németh Zoltán</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/10/ugy-tunik-megvan-a-roman-elnokvalasztas-ket-befutoja"/>
      </related>
      <h3>Viorica Dancila, a Szociáldemokrata Párt elnöke, volt miniszterelnök lesz a hivatalban lévő Klaus Iohannis jobboldali államfő ellenfele a romániai elnökválasztás második fordulójában. A hétvégi első fordulóról Pászkán Zsoltot, a Külügyi és Külgazdasági Intézet külső munkatársát kérdezte az InfoRádió.</h3>
      <p>Az elnökválasztás eredménye ugyan papírforma szerintinek tűnhet, okozhatott némi csalódást Romániában – fogalmazott a Külügyi és Külgazdasági Intézet külső munkatársa az InfoRádióban. Az első ilyen momentum, hogy Klaus Iohannis eredménye jelentősen elmaradt attól, amit a pártja, a Nemzeti Liberális Párt beharangozott. Sőt, korábban maga <a href="https://infostart.hu/kulfold/2019/11/04/megalakul-az-uj-roman-kormany-az-rmdsz-is-tamogatta-a-szavazason">Ludovic Orban miniszterelnök</a> is</p>
      <blockquote>51 százalékos győzelemről beszélt, ehhez képest a 37 százalék környéki eredmény jelentős csalódást jelenthet</blockquote>
      <p>számukra, annak ellenére, hogy továbbra is ő a legesélyesebb az elnöki címre.</p>
      <p>Az igazi, nagy küzdelem Viorica Dancila szociáldemokrata exkormányfő és Dan Barna, a jobbközép Mentsétek meg Romániát Szövetség jelöltje között folyt az elnökválasztás első fordulójában, amely váratlan, nagy különbséggel zárult az előbbi javára, amit Klaus Iohannis is szeretett volna – jegyezte meg Pászkán Zsolt –, amiért tettek is, hogy Dan Barna ne jusson be a második fordulóba.</p>
      <p>Kelemen Hunor, az RMDSZ elnöke 4,1 százalékot szerzett a választáson, ami a hatodik helyre volt elég, ez az 5 évvel ezelőtti eredményhez képest javulást jelent. Hargita és Kovászna megyében toronymagasan győzött, de ami az érdekes, hogy Maros, Szatmár és Szilágy megyében a második helyen zárt, tehát nemcsak Dan Barnát, hanem Viorica Dancilát is maga mögé utasította, egyedül Kovászna megye, ahol jelentősen lemaradt a többiektől, azonban</p>
      <p>
        <mark>a Dan Barna féle trükk, hogy magyar szavazatokat szerezzen meg, nem jött be</mark>
      </p>
      <p>– tette hozzá a szakértő.</p>
      <p>A Külügyi és Külgazdasági Intézet külső munkatársa úgy véli, az RMDSZ a továbbiakban szembesítheti a két talpon maradt jelöltet azzal, hogy</p>
      <blockquote>Romániában él egy jelentős számú magyar közösség,</blockquote>
      <p>és az ő szavazataikra akkor számíthatnak igazán, ha megfelelő üzenetük lesz irányukba, erre ugyanis az első fordulóban nem került sor.</p>
      <p>
        <i>Nyitókép: MTI/Kiss Gábor</i>
      </p>
      <p>
        <b>Kapcsolódó hang</b>
      </p>
      <p>Romániai elnökválasztás – Pászkán Zsolt, Külügyi és Külgazdasági Intézet</p>
      <figure>
        <audio src="https://infostart.hu/audio/00005/00005055b.mp3"/>
      </figure>
      <p> </p>
    </article>
  </body>
</html>