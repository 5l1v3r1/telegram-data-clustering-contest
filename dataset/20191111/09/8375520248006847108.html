<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/za-povernennya-mazura-v-ukrajinu-shche-treba-borotisya-deshchicya--639123.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T09:27:34+00:00"/>
    <meta property="og:title" content="За повернення Мазура в Україну ще треба боротися – Дещиця"/>
    <meta property="og:description" content="Дата проведення першого судового засідання у справі по суті поки невідома"/>
  </head>
  <body>
    <article>
      <h1>За повернення Мазура в Україну ще треба боротися – Дещиця</h1>
      <address>
        <time datetime="2019-11-11T09:27:34+00:00">11 Nov 2019, 09:27</time>
      </address>
      <h4>Дата проведення першого судового засідання у справі по суті поки невідома</h4>
      <p>Звільнення громадянина України Ігоря Мазура з-під арешту в Польщі – це лише половина шляху.</p>
      <p>Про це заявив посол України у Польщі Андрій Дещиця, повідомляє <a href="https://www.radiosvoboda.org/a/news-ihor-mazur/30263830.html">Радіо Свобода</a>.</p>
      <p>«Далі за нами копітка робота і боротьба за те, щоб Ігор повернувся в Україну і щоб Росія перестала використовувати інструмент Інтерполу для пошуку тих людей, які їй невигідні або які є її ворогами. Це невеличка, проміжна перемога. Це, власне, спільними зусиллями нам вдалося отримати таку невеличку перемогу», – зазначив Дещиця.</p>
      <p>На сьогодні невідома дата проведення першого судового засідання у справі по суті.</p>
      <p>«Це залежатиме від знайомства зі справою польських правоохоронних органів. Ми будемо робити все можливе, щоб воно відбулося якнайшвидше, і цю справу закрити якнайшвидше. Я радий, що Ігор на волі, що він у безпеці в генеральному консульстві у Любліні і наші консули ним опікуватимуться і надаватимуть всіляку допомогу», – наголосив український посол.</p>
      <p>До завершення судового процесу щодо екстрадиції українця до Росії чи відмові в ній Мазур перебуватиме у Польщі на поруках генерального консула України у Любліні Василя Павлюка.<br/>9 листопада у Польщі, на прикордонному пункті Дорогуск <a href="https://glavcom.ua/world/observe/u-polshchi-zatrimali-odnogo-z-lideriv-una-unso-638874.html">було затримано українського політика</a>, одного з лідерів УНА-УНСО, 46-річного ветерана АТО Ігоря Мазура.</p>
      <p>У запиті Російська Федерація звинувачує Мазура в тероризмі, а саме — в участі в першій чеченській війні на боці військ президента Чечні, генерала Джохара Дудаєва у складі батальйону УНСО «Вікінг». Матеріали запиту РФ на затримання Мазура ґрунтуються на справі політв’язнів Кремля Миколи Карпюка і Станіслава Клиха.</p>
      <p>10 листопада <a href="https://glavcom.ua/country/incidents/mazura-peredali-na-poruki-ukrajinskomu-konsulu-denisova-638999.html">польська прокуратура віддала Мазура</a> на поруки українському консулу.</p>
      <p><a href="https://glavcom.ua/news/veteran-ato-mazur-rozpoviv-shcho-vin-robiv-na-rosiysko-chechenskiy-viyni-639082.html">Мазур спростував</a> свою участь у російсько-чеченській війні. </p>
      <p>Читайте також:</p>
      <blockquote>
        <b>
          <a href="https://glavcom.ua/interviews/yurist-terorist-igor-mazur-topolya-dumayu-des-dnyami-u-nas-bude-prichina-dlya-rozrivu-dipvidnosin-376184.html">«Юрист-терорист» Ігор Мазур-Тополя: Днями у нас буде причина для розриву дипвідносин з Росією<br/></a>
        </b>
        <br/>
        <b>
          <a href="https://glavcom.ua/publications/123852-igor-mazur-topolja-vlada-hoche-zishtovhnuti-%C2%ABpravij-sektor%C2%BB-i-klichka.html">Ігор Мазур-Тополя: Влада хоче зіштовхнути «Правий сектор» і Кличка</a>
        </b>
      </blockquote>
      <related>
        <a href="https://glavcom.ua/news/ukrajina-u-sudi-v-polshchi-prositime-vidpustiti-mazura-na-poruki-posol-638934.html"/>
        <a href="https://glavcom.ua/news/zatrimannya-mazura-politichno-sfabrikovana-rosijeyu-sprava-posol-638923.html"/>
        <a href="https://glavcom.ua/news/sbu-viklikala-na-dopit-kolishnogo-komandira-roti-aydar-639114.html"/>
      </related>
    </article>
  </body>
</html>