<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-india-vs-bangladesh-mahmudullah-said-we-have-played-good-cricket-2843207.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T09:25:00+00:00"/>
    <meta property="og:title" content="हार के बावजूद बांग्लादेशी कप्तान महमूदुल्लाह ने कहा- हमने अच्छी क्रिकेट खेली"/>
    <meta property="og:description" content="बांग्लादेश के कप्तान महमुदुल्लाह ने गलतियों से सबक नहीं लेने के लिए अपनी टीम की आलोचना की और कहा कि टीम को टी20 क्रिकेट में अभी लंबा रास्ता तय करना है। बांग्लादेश कई मौकों पर जीत के करीब पहुंचा लेकिन..."/>
  </head>
  <body>
    <article>
      <h1>हार के बावजूद बांग्लादेशी कप्तान महमूदुल्लाह ने कहा- हमने अच्छी क्रिकेट खेली</h1>
      <address><time datetime="2019-11-11T09:25:00+00:00">11 Nov 2019, 09:25</time> by <a rel="author">लाइव हिन्दुस्तान टीम,नागपुर</a></address>
      <p>बांग्लादेश के कप्तान महमुदुल्लाह ने गलतियों से सबक नहीं लेने के लिए अपनी टीम की आलोचना की और कहा कि टीम को टी20 क्रिकेट में अभी लंबा रास्ता तय करना है। बांग्लादेश कई मौकों पर जीत के करीब पहुंचा लेकिन उसे आखिर में हार का सामना करना पड़ा। भारत के खिलाफ टी20 सीरीज में पहला मैच जीतने के बाद वह अगले दोनों मैच गंवा बैठा और सीरीज 1-2 से हार गया।</p>
      <p>महमुदुल्लाह ने तीसरे और निर्णायक मैच में 30 रन से हार के बाद कहा, 'टी20 क्रिकेट में हमें लंबा रास्ता तय करना है। हमारे पास बड़े शॉट लगाने वाले बल्लेबाज नहीं हैं। हमें अपने कौशल पर निर्भर रहना होता है। इसलिए हम खेल की अपनी समझ पर काम कर रहे हैं और मानसिक तौर पर अधिक सुसंगत हो गए हैं।' उन्होंने कहा, 'एक बल्लेबाजी इकाई के तौर पर अगर हम सुधार कर सकते हैं तो हमारी जीत की संभावना अधिक रहेगी।'</p>
      <h3>
        <a href="https://www.livehindustan.com/cricket/story-india-vs-bangladesh-yuzvendra-chahal-ne-jab-deepak-chahar-ko-sareaam-kah-diya-besharam-2843152.html">Ind vs Ban: दीपक चाहर को सरेआम जब बेशरम बोल गए युजवेंद्र चहल- देखें Video</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-indian-test-players-in-bengaluru-me-pink-ball-se-practice-shuru-ki-2843145.html">INDvsBAN: भारतीय टेस्ट स्पेशलिस्ट ने बेंगलुरु में गुलाबी गेंद से शुरू की प्रैक्टिस</a>
      </h3>
      <p>
        <b>'हमने एक जैसी गल्तियां की हैं'</b>
      </p>
      <p>बांग्लादेश को आखिरी 30 गेंदों पर 50 रन की दरकार थी और वो यादगार जीत की तरफ बढ़ रहा था लेकिन उसे लगातार विकेट गंवाने का खामियाजा भुगतना पड़ा। महमुदुल्लाह ने कहा, 'अगर आप देखो तो हमने हाल में कुछ मैचों में एक जैसी गलतियां की हैं। मेरा मानना है कि बड़ी टीमें इस मामले में काफी बेहतर हैं और वे इस तरह के लक्ष्य को हासिल कर सकती हैं। विकेट लक्ष्य का पीछा करने के लिये अच्छा था। हमारे गेंदबाजों ने उन्हें 174 रन पर रोककर अच्छी भूमिका निभाई। बहरहाल, हमने मैच का अच्छा अंत नहीं किया।'</p>
      <p>
        <b>'हमने अच्छी क्रिकेट खेली'</b>
      </p>
      <p>किसी को भी उम्मीद नहीं थी कि तमीम इकबाल और शाकिब अल हसन जैसे खिलाड़ियों की अनुपस्थिति में बांग्लादेश सीरीज को रोमांचक स्थिति में पहुंचाएगा। महमुदुल्लाह ने कहा, 'अगर आप इन तीन मैचों का विश्लेषण करें तो मुझे लगता है कि हमने अच्छी क्रिकेट खेली। लेकिन टी20 ऐसा फॉरमैट है कि अगर आप लय गंवा बैठते हैं तो वापसी करना बहुत मुश्किल होता है। हम मैच में अच्छी स्थिति में थे लेकिन हमने 6 या 7 गेंदों के अंदर तीन-चार विकेट गंवा दिए। ये मैच का महत्वपूर्ण मोड़ था।'</p>
      <p>बांग्लादेश के कप्तान ने स्वीकार किया कि युवा सलामी बल्लेबाज मोहम्मद नईम की 48 गेंदों पर 81 रन की पारी के बाद उन्हें और मुशफिकुर रहीम जैसे अनुभवी खिलाड़ियों को जिम्मेदारी निभानी चाहिए थी। उन्होंने कहा, 'मैं मुशी (मुशफिकुर रहीम) को दोष नहीं दे सकता। उन्होंने हमारे लिए दिल्ली में मैच जीता। इसलिए आप यह नहीं कह सकते कि वह नाकाम रहे। हां, अगर आप आज के मैच की बात करें तो हम असफल रहे। इस पर मैं सहमत हूं।'</p>
    </article>
  </body>
</html>