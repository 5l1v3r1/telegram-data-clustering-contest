<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425542/anabiwnei-h-ypothesh-arxaiokaphleias-sthn-kalymno"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T09:25:01+00:00"/>
    <meta property="og:title" content="Αναβιώνει η υπόθεση αρχαιοκαπηλείας στην Κάλυμνο"/>
    <meta property="og:description" content="Η υπόθεση διακίνησης ναρκωτικών ουσιών, κατοχής αρχαίων αντικειμένων αλλά και οπλισμού που είχε εξιχνιαστεί την άνοιξη του 2012 στην Κάλυμνο, θα αναβιώσει σήμερα στο Πενταμελές Εφετείο Δωδεκανήσου."/>
  </head>
  <body>
    <article>
      <h1>Αναβιώνει η υπόθεση αρχαιοκαπηλείας στην Κάλυμνο</h1>
      <h2>Aύριο στο Πενταμελές Εφετείο Δωδεκανήσου</h2>
      <address>
        <time datetime="2019-11-11T09:25:01+00:00">11 Nov 2019, 09:25</time>
      </address>
      <p>
        <b>Η υπόθεση διακίνησης ναρκωτικών ουσιών, κατοχής αρχαίων αντικειμένων αλλά και οπλισμού που είχε εξιχνιαστεί την άνοιξη του 2012 στην Κάλυμνο, θα αναβιώσει σήμερα στο Πενταμελές Εφετείο Δωδεκανήσου.</b>
      </p>
      <p>Στο εδώλιο του δικαστηρίου θα καθίσουν τρεις εκ των τεσσάρων που είχαν καταδικαστεί πρωτόδικα (από τους 18 συνολικά κατηγορούμενους), σε μία προσπάθεια να μειώσουν ή και να «εξαφανίσουν» τις πολυετείς ποινές κάθειρξης που τους έχουν επιβληθεί (τον Οκτώβριο του 2016).</p>
      <p>Συγκεκριμένα, πρόκειται για τον 53χρονο (σήμερα) Καλύμνιο ξυλουργό στον οποίο έχει επιβληθεί ποινή κάθειρξης 10 ετών και χρηματικό πρόστιμο 20.000 ευρώ με την έφεση να έχει αναστέλλουσα δύναμη υπό τους όρους της καταβολής εγγυοδοσίας ποσού 3000 ευρώ και της εμφάνισής του μία φορά το μήνα στο αστυνομικό τμήμα της περιοχής του, τον 46χρονο (σήμερα) εμπορικό αντιπρόσωπο που έχει καταδικαστεί σε συνολική ποινή κάθειρξης 11 ετών και χρηματικό πρόστιμο 60.000 ευρώ με την έφεση να έχει αναστέλλουσα δύναμη υπό τους όρους της απαγόρευσης εξόδου από τη χώρα, της εμφάνισής του μία φορά το μήνα στο αστυνομικό τμήμα της περιοχής του και της καταβολής εγγυοδοσίας ποσού 5000 ευρώ, καθώς και τον 51χρονο (σήμερα) σερβιτόρο από την Κάλυμνο ο οποίος έχει καταδικαστεί σε φυλάκιση 2 ετών με τριετή αναστολή.</p>
      <p>Επίσης, το Τριμελές Εφετείο επί Κακουργημάτων Δωδεκανήσου επέβαλε συνολική ποινή κάθειρξης 8 ετών και χρηματικό πρόστιμο 20.000 ευρώ με την έφεση να μην έχει αναστέλλουσα δύναμη στον τέταρτο καταδικασθέντα, ενώ οι υπόλοιποι 14 κατηγορούμενοι απαλλάχτηκαν από τις κατηγορίες που τους βάραιναν και κρίθηκαν αθώοι.</p>
      <p>Οι κατηγορούμενοι ήταν στην πλειονότητα και η υπόθεση άρχισε να παίρνει το δρόμο της δικαιοσύνης πριν από τέσσερα χρόνια με τη σύλληψη καταρχάς τριών εκ των εμπλεκομένων, δύο 46χρονων – τότε- ανδρών και ενός 47χρονου. Συγκεκριμένα, η εξιχνίαση της υπόθεσης αποτελεί επιτυχία του προσωπικού του Τμήματος Ασφαλείας Κω με την οποία άρχισε να ασχολείται όταν οι αστυνομικοί πληροφορήθηκαν πως στην Κάλυμνο συγκεκριμένο άτομο διακινεί ποσότητες ναρκωτικών.</p>
      <p>Μετά την αξιοποίηση των πληροφοριών αυτών, στήθηκε «επιχείρηση», στο πλαίσιο της οποίας στις 22 Μαρτίου 2012 στις 9 το πρωί, κλιμάκιο με αστυνομικούς μετέβη στο νησί. Παρουσία εισαγγελικού λειτουργού στις 11 το πρωί πραγματοποιήθηκε η πρώτη «έφοδος» των αστυνομικών σε ξυλουργείο που ανήκει στον πρώτο 46χρονο (και κύριο κατηγορούμενο της υπόθεσης) στην Ενορία Αναλήψεως Καλύμνου.</p>
      <figure>
        <img src="https://www.rodiaki.gr/medias/2019/11/09/5aedcc48638504472ecf94350d1cd316.jpg"/>
      </figure>
      <p>Εκεί οι αστυνομικοί εντόπισαν τον ιδιοκτήτη αλλά και τους άλλους δύο συγκατηγορούμενούς του, ενώ επάνω στο τραπέζι βρίσκονταν και 15 γραμμάρια κάνναβης. Σύμφωνα με όσα έχουν γίνει γνωστά, ουδείς από τους συλληφθέντες αποδέχτηκε ότι τα ναρκωτικά αυτά ήταν δικά του. Στη συνέχεια εντοπίστηκαν στο χώρο και άλλες δύο συσκευασίες που περιείχαν 10 και 23 γραμμάρια κάνναβης αντίστοιχα, 4 κινητά τηλέφωνα και μία ζυγαριά ακριβείας η οποία ήταν επιμελώς κρυμμένη. Επίσης σε έρευνα που έγινε στο αυτοκίνητο 47χρονου βρέθηκαν άλλα 5 γραμμάρια κάνναβης, τα οποία και ο συλληφθείς αποδέχτηκε ότι τα είχε για δική του χρήση.</p>
      <p>Περίπου στις 12.30 το μεσημέρι της ίδιας ημέρας οι αστυνομικοί μαζί με τον εισαγγελικό λειτουργό έλεγξαν αποθήκη που βρίσκεται πίσω από το Ταχυδρομείο Καλύμνου όπου και εντόπισαν το μεγαλύτερο μέρος των ναρκωτικών ουσιών αλλά και τα αρχαία αντικείμενα.<br/>Συγκεκριμένα, βρέθηκαν οχτώ συσκευασίες με χασίς βάρους 6 γραμ., 16 γραμ., 55 γραμ., 100 γραμ., 14 γραμ., 18 γραμ., 135 γραμ. και 50 γραμ. αντίστοιχα.</p>
      <p>Σε άλλο σημείο της αποθήκης οι αστυνομικοί εντόπισαν 92 γραμμάρια κοκαΐνης τα οποία ήταν σε 18 ισοβαρείς συσκευασίες καθώς και μία ακόμα ζυγαριά ακριβείας, μία ξύστρα για υπολείμματα κάνναβης και μία πίπα για χρήση καπνιστής κοκαΐνης, καθώς και το χρηματικό ποσό των 2.970 ευρώ και 100 δολαρίων Αυστραλίας!</p>
      <p>Η έρευνα των ανδρών της αστυνομίας επεκτάθηκε και σε δωμάτιο εντός της αποθήκης που ήταν κλειδωμένο, μέσα στο οποίο και ήταν τοποθετημένα 32 αρχαίοι αμφορείς διαφόρων χρονικών περιόδων, δύο μυλόπετρες, διάφορα ασαφή όστρακα από κλειστά αγγεία (πιθανώς αμφορείς) και δέκα (10) πήλινα και χάλκινα ειδώλια μινωικής περιόδου!<br/>Η αστυνομική έρευνα ολοκληρώθηκε με τα σπίτια των δύο 46χρονων όπου και εντοπίστηκαν δύο κυνηγετικά όπλα και (στο σπίτι του πρώτου 46χρονου) 36 παραστατικά αποστολής χρημάτων συνολικής αξίας πάνω από 70.000 ευρώ!</p>
      <p>Συγκεκριμένα, ο 46χρονος φέρεται να έχει καταθέσει σε χρονικό διάστημα ενός έτους περισσότερα από 45.000 ευρώ σε δύο αδέλφια και άνω των 35.000 ευρώ σε άλλα τρία άτομα (τα στοιχεία όλων εξετάζονται από τις διωκτικές αρχές).<br/>Άξιο επισήμανσης είναι το γεγονός πως όλα τα αρχαία αντικείμενα που βρέθηκαν στην κατοχή του 46χρονου βρίσκονταν κλειδωμένα σε δωμάτιο εντός της αποθήκης που διέθετε πίσω από τα ΕΛΤΑ Καλύμνου.</p>
      <p>Μάλιστα όπως έγινε γνωστό, ειδικά τα αγαλματίδια ήταν συσκευασμένα και τοποθετημένα σε ειδική κρύπτη σε ειδικό χώρο, γεγονός που αποδεικνύει πως ήταν γνωστή η αξία τους.</p>
      <p>Στην εξέλιξη της υπόθεσης από την ανάκριση προέκυψαν στοιχεία σε βάρος και των υπόλοιπων 15 ατόμων, σε βάρος των οποίων ασκήθηκαν ποινικές διώξεις και παραπέμφθηκαν όλοι σε δίκη, αρχικά στο Μονομελές Εφετείο επί Κακουργημάτων Δωδεκανήσου και εν συνεχεία λόγω αναρμοδιότητας, στο Τριμελές Εφετείο επί Κακουργημάτων Δωδεκανήσου, το οποίο και εκδίκασε στις 11 Οκτωβρίου 2016 την υπόθεση, μετά από διακοπή στις 21 Σεπτεμβρίου 2016.</p>
      <p><b>«Ανατροπή» κατά την ακροαματική διαδικασία</b><br/>Ιδιαίτερο ενδιαφέρον παρουσίασε η εκδίκαση της συγκεκριμένης υπόθεσης από το Τριμελές Εφετείο επί Κακουργημάτων Δωδεκανήσου, καθώς κατά την κατάθεση του ένας εκ των σημαντικότερων μαρτύρων κατηγορίας, δήλωσε στο δικαστήριο ότι «είπε ψέματα»!</p>
      <p>Συγκεκριμένα, ο μάρτυρας δήλωσε ότι τον καιρό που ξεκίνησε η όλη ιστορία ο ίδιος ζούσε ένα δράμα καθώς η σύζυγός του είχε πάρει τα παιδιά τους και είχε φύγει από το νησί της Καλύμνου και εκείνος αντιμετώπιζε βαριάς μορφής μελαγχολία, για την οποία μάλιστα δεν λάμβανε τη φαρμακευτική αγωγή που του είχε δοθεί.</p>
      <p>Καταθέτοντας ενώπιον του Τριμελούς Εφετείου επί Κακουργημάτων Δωδεκανήσου ο μάρτυρας δήλωσε ότι ένας εκ των κατηγορουμένων στον οποίο έκανε διάφορα βοηθήματα και έπαιρνε «ένα χαρτζιλίκι» όπως είπε, του ζήτησε να κάνει ψεύτικη καταγγελία. Μάλιστα ο μάρτυρας είπε αρκετές φορές στην κατάθεσή του ότι από το απόγευμα έως την επόμενη μέρα το πρωί βρίσκονταν σε γραφείο στην Κάλυμνο όπου δύο δικηγόροι τον έδιναν οδηγίες για το τι θα έλεγε την επόμενη ημέρα στον εισαγγελέα της περιοχής!<br/>Ο ίδιος είπε ότι αργότερα θέλησε να πει την αλήθεια όμως δεν τον άφησαν και του είπαν ότι αυτό μόνο ενώπιον του δικαστηρίου μπορεί να γίνει!</p>
      <p>Πάντως οι συνήγοροι υπεράσπισης των κατηγορουμένων εξεμάνησαν με τα λεγόμενα του μάρτυρα στον οποίο και δήλωσαν ευθέως «γιατί δεν βρίσκεται μεταξύ των κατηγορουμένων», ενώ αποκαλύφθηκε ότι εκκρεμούσε και δικαστήριο σε βάρος του για ψευδομαρτυρία.</p>
      <p>Στη δίκη, στο πρωτόδικο δικαστήριο, κλήθηκε και κατέθεσε και αρχαιολόγος από την αρμόδια υπηρεσία που εξέτασε και εκτίμησε τα αρχαία αντικείμενα που είχαν βρεθεί στην κατοχή των κατηγορουμένων. Όπως η ίδια είπε, στην πλειονότητά τους τα αρχαία αντικείμενα ήταν μη γνήσια και μόνο οι 32 αμφορείς ήταν γνήσιοι και προέρχονται κυρίως από τη θάλασσα, όπως επίσης και μία λαδόπετρα και μία λαβή αμφορέα. Επίσης γνήσια θεωρούνται και κομμάτια σπασμένων αμφορέων που εντοπίστηκαν, τα οποία ωστόσο είναι εύκολο να βρεθούν οπουδήποτε και είναι μηδαμινής αξίας. Η συνολική αξία των γνήσιων αντικειμένων σύμφωνα με την αρχαιολόγο είναι 22.500 ευρώ.<br/>Η δίκη σε δεύτερο βαθμό από το Πενταμελές Εφετείο Δωδεκανήσου προσδιορίστηκε να γίνει στις 11 Νοεμβρίου 2019.</p>
    </article>
  </body>
</html>