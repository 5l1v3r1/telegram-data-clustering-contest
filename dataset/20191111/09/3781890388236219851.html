<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741097"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T09:15:00+00:00"/>
    <meta property="og:title" content="'น้ำเพชร'ขอโทษ'ผกก.คลองตัน' ยืนยันไม่ใช่คนลวนลาม"/>
    <meta property="og:description" content="'น้ำเพชร' หอบดอกลิลลี่สีขาวขอโทษ ผกก.สน.คลองตัน หลังโพสต์ทำคนเข้าใจผิด เหตุถูกลวนลามในสถานบันเทิง ด้าน 'พ.ต.อ.ปรเมษฐ์' ขอบคุณที่ช่วยแก้ข่าวหลังทราบข้อเท็จจริง เตือนสติผู้เสพข่าวควรใช้วิจารณญาณ  "/>
  </head>
  <body>
    <article>
      <h1>'น้ำเพชร'ขอโทษ'ผกก.คลองตัน' ยืนยันไม่ใช่คนลวนลาม</h1>
      <address>
        <time datetime="2019-11-11T09:15:00+00:00">11 Nov 2019, 09:15</time>
      </address>
      <p>
        <b>"น้ำเพชร" หอบดอกลิลลี่สีขาวขอโทษ ผกก.สน.คลองตัน หลังโพสต์ทำคนเข้าใจผิด เหตุถูกลวนลามในสถานบันเทิง ด้าน "พ.ต.อ.ปรเมษฐ์" ขอบคุณที่ช่วยแก้ข่าวหลังทราบข้อเท็จจริง เตือนสติผู้เสพข่าวควรใช้วิจารณญาณ  </b>
      </p>
      <p>เป็นข่าวฮือฮาหลังนางงามคนดัง น้ำเพชร-ฏีญาภาร์ กฤษณสุวรรณ ผู้ชนะเลิศการประกวดมิสเอิร์ธ ไทยแลนด์ 2019 ออกมาโพสต์ข้อความลงในเฟซบุ๊กส่วนตัวระบุ โดนตำรวจที่มียศสูงคนหนึ่งลวนลามในสถานบันเทิงย่านเอกมัย ซึ่งพนักงานรักษาความปลอดภัยไม่กล้าเข้ามาจัดการเรื่องนี้ ต่อมามีการโยงถึง พ.ต.อ.ปรเมษฐ โพยนอก ผกก.สน.คลองตัน และทางพ.ต.อ.ปรเมษฐ ได้ออกมาชี้แจงว่าน่าจะมีคนแอบอ้าง เนื่องจากตนปฏิบัติหน้าที่อยู่ สน.คลองตัน ไม่ได้ไปสถานบันเทิงดังกล่าว ตามที่เสนอข่าวไปแล้วนั้น<br/><br/>ล่าสุดเมื่อวันที่ 11 พ.ย. ที่สน.คลองตัน น้ำเพชร-ฏีญาภาร์ นำช่อดอกลิลลี่สีขาวเข้าขอโทษต่อ พ.ต.อ.ปรเมษฐ์ โพยนอก ผกก.สน.คลองตัน พร้อมกล่าวว่า หลังเกิดเรื่องตนก็ไม่สบายใจเพราะความจริงก็ยังไม่ทราบว่าบุคคลที่มาจับมือในคืนนั้นเป็นใครกันแน่ อย่างไรก็ตาม ยืนยันว่าไม่ใช่​ ผกก.สน.คลองตัน แน่นอน และตอนนี้ไม่ได้ติดใจเอาความกับบุคคลรายนั้นแล้ว เพราะได้มีตัวแทนติดต่อเข้ามาขอโทษพร้อมบอกว่าที่ทำไปนั้นเป็นเพราะความเมา ทั้งนี้ฝากเตือนผู้หญิงที่ไปเที่ยวตามสถานบันเทิงให้ระมัดระวังตัวเองไม่ให้ถูกคุมคามในรูปแบบต่างๆ ด้วย</p>
      <figure>
        <img src="https://www.dailynews.co.th/admin/upload/20191111/news_DjGbWxlXFJ152224_533.jpg?v=20191111183?v=5378"/>
      </figure>
      <p>ด้าน​ พ.ต.อ.ปรเมษฐ์ กล่าวว่า ขอขอบคุณที่น้ำเพชรได้แก้ข่าวให้ทันที หลังทราบข้อเท็จจริงว่าไม่ใช่ตนที่เป็นคนจับมือ และขอฝากเตือนสติสำหรับผู้ที่ติดตามข่าวให้ใช้วิจารณญาณในการเสพข่าวต่างๆ ว่าเป็นจริงหรือไม่ รวมถึงตัวผู้โพสต์ก็ขอให้ตรวจสอบข้อมูลก่อนว่าเป็นอย่างไร เพราะอาจเกิดผลเสียต่อบุคคลที่ถูกอ้างถึงได้ ทั้งนี้ฝากเรียนไปยังประชาชนว่า หากมีเหตุถูกคุกคามลวนลามก็ขอให้มาแจ้งข้อมูลกับตำรวจเพื่อดำเนินการตรวจสอบได้<br/><br/><br/><b><a href="https://www.dailynews.co.th/crime/740839">ผกก.โต้ลวนลามนางงามในผับ ยันอยู่สน.-มีคนแอบอ้าง</a></b>            </p>
    </article>
  </body>
</html>