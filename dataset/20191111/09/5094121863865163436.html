<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/obrazem-unikatni-sklarnu-jakuba-sklare-otevreli-verejnosti-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T09:44:00+00:00"/>
    <meta property="og:title" content="OBRAZEM: Unikátní sklárnu Jakuba skláře otevřeli veřejnosti"/>
    <meta property="og:description" content="Na Tradiční svatomartinské posvícení a hlavně na prohlídku dílen zvala v sobotu 9. listopadu legendární sklářská huť Jakub v Tasicích v místní části Bělé na Ledečsku. Jedna z nejstarších skláren nejen na Vysočině, ale i v celé České republice, se tak opět otevřela veřejnosti. Sklárna Huť Jakub Tasice je Národní kulturní památka České republiky. Jedná se o originální historický objekt, který je přístupný jako výjimečně zachovalý sklářský skanzen."/>
  </head>
  <body>
    <article>
      <h1>OBRAZEM: Unikátní sklárnu Jakuba skláře otevřeli veřejnosti</h1>
      <address><time datetime="2019-11-11T09:44:00+00:00">11 Nov 2019, 09:44</time> by <a rel="author">Štěpánka Saadouni</a></address>
      <p>„Sklářskou huť, která měla dlouhou a někdy hodně smutnou historii, koupil současný majitel František Milichovský. V provozu je dnes stále jedna malá pec, kde se pořád vyrábí. To sklo, co vidíte tady kolem, to je naše sklo z Tasic,“ upřesnil Vlastislav Tvrdík, který sklářský skanzen provozuje a působí tady jako průvodce. O životě a práci tehdejších sklářů umí poutavě vyprávět, aniž by byl, jak se svěřil, vyučený sklářskému řemeslu.</p>
      <p>Život a práce sklářů, v době o které vypráví i legendární seriál Synové a dcery Jakuba skláře v hlavní roli s Luďkem Munzarem, to byl hodně tvrdý chleba. V provozu pracovaly i ženy a musely stejně jako muži zvládnou velmi těžkou práci. „Já opravdu nejsem sklář. Ale tradiční výroba skla mě zajímala. Začínal jsem tady na údržbě, ale snažil jsem se o sklářství co nejvíc dozvědět. Sklárnu proslavil televizní seriál Jakub sklář, ale když se seriál točil, to jsem tu nebyl. Pracoval tady ale můj bratr a hodně na natáčení vzpomínal,“ prozradil pan Vlastislav.</p>
      <figure>
        <img src="https://g.denik.cz/33/90/recept-na-stesti-je-milujici-rodina-prozradila-stoleta-ludmila-hamrova-z-vrbice_denik-150-3x2.jpg"/>
      </figure>
      <aside>
        <a href="https://havlickobrodsky.denik.cz/zpravy_region/recept-na-stesti-je-milujici-rodina-prozradila-stoleta-ludmila-hamrova-z-vrbice-20191111.html">Recept na štěstí je milující rodina, prozradila stoletá Ludmila Hamrová z Vrbice Přečíst článek ›</a>
      </aside>
      <p>Národní kulturní památkou je sklárna v Tasicích asi pět let. Už dříve se mohla stát dokonce památkou UNESCO, ale to nakonec nevyšlo.</p>
      <p>Po roce 2000 byl její provoz definitivně ukončen. V současné době o vybudovaný sklářský skanzen pečuje rodinný kolektiv, který se snaží nejen sklárnu zachovat, ale také rozvíjet její potenciál, například zajímavými akcemi pro veřejnost, třeba tradičním Sklářením a pravidelnými prohlídkami pro turisty.</p>
      <p>Sklářský provoz byť v mnohem menším rozsahu než dřív, tam byl obnoven v roce 2016. V rámci prohlídky se mohou návštěvníci seznámit nejen s historií sklárny, ale také s některými místními raritami. „Je to například prohlídka budovy generátoru. Do roku 2002 tady byl poslední funkční generátor hnědouhelného plynu přinejmenším v České republice,“ podotkl Vlastislav Tvrdík.</p>
      <p>Sklárna měla majitelů několik. Dostala se i do konkurzu. Muzeum tady zřídil jeden z posledních majitelů Luboš Pipa. V době, kdy sklárnu kupoval, byla památka v dezolátním stavu. Luboš Pipa vydal téměř všechny své peníze a za finanční pomoci Havarijního fondu Ministerstva kultury a Fondu Kraje Vysočiny vybudoval ve sklárně dnešní skanzen.</p>
      <figure>
        <img src="https://g.denik.cz/33/67/v-objektech-po-ksc-je-soud-nebo-ambulance-02_denik-150-3x2.jpg"/>
      </figure>
      <aside>
        <a href="https://havlickobrodsky.denik.cz/zpravy_region/v-objektech-po-ksc-je-soud-nebo-ambulance-20191110.html">V objektech po KSČ je soud nebo ambulance Přečíst článek ›</a>
      </aside>
    </article>
  </body>
</html>