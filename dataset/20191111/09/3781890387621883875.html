<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741088"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T09:00:00+00:00"/>
    <meta property="og:title" content="หนุ่มไฟแนนซ์ยึดรถถูกไล่แทงเจ็บ คู่กรณีอ้างซี้'ผกก.แป๊ะ'"/>
    <meta property="og:description" content="'หนุ่มไฟแนนซ์' โร่ร้องกองปราบหลังไปยึดรถค้างจ่าย 9 งวด แต่กลับถูกคนขับใช้มีดแทงบาดเจ็บต้องเย็บถึง 10 เข็ม คู่กรณีอ้างรู้จัก 'ผกก.แป๊ะ” เกรงจะไม่ได้รับความเป็นธรรม"/>
  </head>
  <body>
    <article>
      <h1>หนุ่มไฟแนนซ์ยึดรถถูกไล่แทงเจ็บ คู่กรณีอ้างซี้'ผกก.แป๊ะ'</h1>
      <address>
        <time datetime="2019-11-11T09:00:00+00:00">11 Nov 2019, 09:00</time>
      </address>
      <p>
        <b>"หนุ่มไฟแนนซ์" โร่ร้องกองปราบหลังไปยึดรถค้างจ่าย 9 งวด แต่กลับถูกคนขับใช้มีดแทงบาดเจ็บต้องเย็บถึง 10 เข็ม คู่กรณีอ้างรู้จัก "ผกก.แป๊ะ” เกรงจะไม่ได้รับความเป็นธรรม</b>
      </p>
      <p>เมื่อวันที่ 11 พ.ย. ที่กองบังคับการปราบปราม (บก.ป.) นายสมเจตน์ เหล่าสอน อายุ 34 ปี พนักงานบริษัทไฟแนนซ์แห่งหนึ่งกับเพื่อนร่วมงาน เดินทางเข้าพบ พ.ต.ท.ทรงพล หมอกกลั่น สว.(สอบสวน) กก.1 บก.ป. เพื่อแจ้งความเอาผิดกับ นายพรประเสริฐ แก้วตา อายุ 58 ปี ผู้ที่ขับรถยนต์คันที่ค้างชำระค่างวดรถกับทางบริษัทไฟแนนซ์ จำนวน 9 งวด ทำร้ายร่างกายโดยการใช้อาวุธมีดแทงจนเป็นเหตุให้ได้รับบาดเจ็บ หลังไปทำการติดตามทวงค่างวดรถที่ติดค้าง โดยนำภาพคลิปวิดีโอขณะเกิดเหตุและใบรับรองทางการแพทย์มามอบให้กับพนักงานสอบสวนประกอบการพิจารณา<br/><br/>นายสมเจตน์ กล่าวว่า เมื่อวันที่ 8 พ.ย. ที่ผ่านมา ระหว่างตนและพนักงานบริษัทไฟแนนซ์กำลังขับรถไปตามถนนในซอยกำนันแม้น 13 แยก 31 ได้พบกับรถยนต์ยี่ห้อฮอนด้า รุ่นแอคคอร์ท สีน้ำตาล ทะเบียน สฮ 4102 กทม. ซึ่งมีการค้างชำระค่างวดมาแล้วถึง 9 ครั้ง โดยบังเอิญ จึงขับตามไปเพื่อแจ้งขอยึดรถ เมื่อรถคันดังกล่าวทำการจอด ตนก็ได้ลงไปแนะนำตัวกับคนขับว่าเป็นไฟแนนซ์ พร้อมแสดงหนังสือรับมอบอำนาจ คำฟ้องศาลและหนังสือยกเลิกสัญญาที่ส่งให้กับเจ้าของตัวจริง จนทำให้ผู้ที่ขับขี่รถคันนี้คือ นายพรประเสริฐ ไม่พอใจและไม่ยินยอมจะให้ยึดรถ โดยอ้างว่าไม่ใช่เจ้าของรถ แต่เป็นรถที่จำนำไว้ ก่อนจะใช้กำลังทำร้ายร่างกายตนโดยการต่อย พร้อมกับนำมีดพับที่เก็บไว้ภายในรถออกมาจ้วงแทงตนจนบาดเจ็บ เอ็นนิ้วชี้ซ้ายขาดเย็บ 5 เข็ม มีแผลที่ท้ายทอยเย็บอีก 5 เข็ม รวมถึงแผลที่หน้าท้อง กระทั่งเพื่อนพนักงานคนอื่นๆ เห็นท่าไม่ดี จึงช่วยกันล็อคตัวผู้ก่อเหตุไว้แล้วใส่กุญแจมือ เพราะเกรงว่าอาจจะทำร้ายร่างกายตนจึงถึงแก่ชีวิต</p>
      <figure>
        <iframe src="https://www.youtube.com/embed/NIadkCz3T2g" width="640" height="360" data-service="Youtube" scrolling="no"/>
      </figure>
      <p>นายสมเจตน์ กล่าวต่อว่า อย่างไรก็ตาม ภายหลังจากนายพรประเสริฐเริ่มสงบสติอารมณ์ลงได้ ตนก็ได้มีการเจรจากับนายพรประเสริฐเพื่อขอให้ช่วยติดต่อเจ้าของรถตัวจริงคนดังกล่าวแต่ก็ไม่สามารถติดต่อได้ จากนั้นนายพรประเสริฐก็ได้นำโทรศัพท์มือถือขึ้นมาพร้อมกับแสดงภาพบุคคลที่สวมเครื่องแบบตำรวจ ระบุชื่อว่า “ผู้กำกับแป๊ะ” แต่ไม่ทราบว่าสังกัดใด ก่อนจะโทรศัพท์ติดต่อไปแล้วยื่นโทรศัพท์ให้คุยกับตน ทั้งนี้จากการพูดคุยกับบุคคลดังกล่าว มีการอ้างข้อกฎหมายว่าหากไม่มีคำสั่งศาลก็ไม่สามารถยึดรถได้ แต่ในความเป็นจริงตามหลักสัญญาเช่าซื้อแล้วไฟแนนซ์สามารถยึดได้หากยกเลิกสัญญาไปแล้ว ไม่จำเป็นต้องมีคำสั่งศาล แต่ด้วยความที่เกรงว่าหากจะยึดรถคืนในวันนั้นอาจทำให้เหตุการณ์บานปลายได้ ตนจึงตัดสินใจไปลงบันทึกประจำวันที่ สน.บางขุนเทียน ไว้เป็นหลักฐานก่อนในเบื้องต้น และขอตัวไปรักษาบาดแผลที่ รพ.ใกล้เคียง พร้อมกับตรวจร่างกายเพื่อขอใบรับรองแพทย์มาทำการแจ้งความเอาผิดกับนายพรประเสริฐในภายหลัง แต่ด้วยความที่เกรงว่าจะไม่ได้รับความเป็นธรรม เพราะคู่กรณีอ้างว่ารู้จักกับตำรวจใหญ่ จึงตัดสินใจมาร้องขอความเป็นธรรมที่กองปราบในวันนี้แทน<br/><br/>เบื้องต้น พ.ต.ท.ทรงพล ได้ทำการสอบปากคำผู้แจ้งความพร้อมรวบรวมพยานหลักฐานที่นำมาเพื่อประกอบการพิจารณาคดี ก่อนรายงานผู้บังคับบัญชาสั่งการต่อไป</p>
      <figure>
        <img src="https://www.dailynews.co.th/admin/upload/20191111/news_BucNeNNPtU144927_533.jpg?v=20191111161?v=7674"/>
      </figure>
    </article>
  </body>
</html>