<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819188.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T09:30:00+00:00"/>
    <meta property="og:title" content="توسعه نیروگاه بوشهر، توقف ناپذیری قطار هسته ای ایران"/>
    <meta property="og:description" content="به گزارش"/>
  </head>
  <body>
    <article>
      <h1>توسعه نیروگاه بوشهر، توقف ناپذیری قطار هسته ای ایران</h1>
      <address>
        <time datetime="2019-11-11T09:30:00+00:00">11 Nov 2019, 09:30</time>
      </address>
      <p>به گزارش <b>الف</b>، راه اندازی واحد دوم نیروگاه بوشهر در بحبوحه جدال ایران و غرب بر سر برجام یعنی برنامه های هسته ای ایران همچنان در مسیر پیشرفت است.</p>
      <p>طرح ساخت و تکمیل نیروگاه بوشهر که نخستین بار کلنگ آن پیش از انقلاب و در نتیجه توافق ایران و آلمان زده شد، در دوره پس از انقلاب اسلامی با همکاری روسیه وارد عرصه جدی تر شد، گرچه این همکاری در یک دهه گذشته به واسطه مناقشه هسته ای، و تحمیل تحریم های سنگین جامعه جهانی علیه ایران تحت شعاع قرار گرفت. اما دستیابی به برجام و پدیدار شدن حسن نیت برای رفع نگرانی جامعه بین المللی از روند فعالیت هسته ای ایران، چارچوب جدی تری برای همکاری تهران و مسکو در تکمیل نیروگاه اتمی بوشهر ایجاد کرد، چه در دوره پیش از برجام و فضای سرد حاکم بر مناسبات بین المللی ایران که دامن رابطه با روسیه را هم گرفته بود، دست اندازهای جدی بر سر تکمیل و توسعه نیروگاه بوشهر  رقم زده شد.</p>
      <p>قابل انتظار بود که توافق هسته ای علاوه بر رفع نگرانی از اهداف برنامه هسته ای ایران، زمینه های همکاری تنگاتنگ ایران به ویژه با شرکای قدیمی را فراهم کند.</p>
      <p>نیروگاه بوشهر یکی از اصلی ترین محورهای مشترک دوجانبه بود که روسیه را به تکاپوی کمک بهره برداری آن انداخت. </p>
      <p>ذیل همین همکاری بود که واحد یک نیروگاه در سال ۱۳۹۳ در بحبوهه مذاکرات هسته ای ایران و کشورهای ۱+۵ عملیاتی شد، در همین چارچوب قرارداد احداث واحدهای ۲و۳ نیروگاههای بوشهر در همان سال، بین شرکت تولید و توسعه انرژی اتمی ایران و شرکت روسی اتم استروی اکسپورت امضاء شد.</p>
      <p>طبق این قرارداد مقرر شد راه اندازی دو رآکتور هسته ای دیگر به ظرفیت ۱۰۵۷ مگاوات طراحی و راه اندازی شود، در حالی که نخستین واحد اتمی بوشهر از قدرت بهره برداری و تولید برق به توان ۱۰۰۰ مگاوات برخوردار است، با راه اندازی واحدهای ۲و ۳ این نیروگاه، ظرفیت برق هسته ای به ۳۱۱۴ مگاوات افزایش خواهد یافت.<br/><br/>صالحی نیز با اشاره به روند انعقاد قرارداد فازهای 2 و 3 گفت: بیش از 3 میلیون متر مکعب خاک برداری شده است و حدود 2 میلیون و 200 هزار متر مکعب بهسازی خاک انجام شده و یک و نیم میلیون تن سیمان استفاده خواهد شد. بیش از 90 درصد کارکنان نیروگاه ایرانی هستند و عمده کارهای زیرساختی توسط ایرانی ها انجام می شود و  با راه اندازی دو واحد جدید در مجموع 22 میلیارد کیلووات ساعت از این منبع برق هسته‌ای استفاده خواهیم کرد.</p>
      <p>در امتداد همین توافق مراسم بتون ریزی واحدهای ۲ نیروگاه بوشهر، در روز گذشته با حضور علی اکبر صالحی و شماری از مقامات کشوری، استانی و مدیران شرکت روس اتم، در نیروگاه اتمی بوشهر برگزار شد، تا به این ترتیب مشخص شد که به رغم وجود تحریم های سنگین آمریکا، روند پیشرفت هسته ای متوقف نشده است.</p>
      <p>خاصه آنکه همین اردیبهشت ماه سال جاری بود که واحد ۲و ۳ در حال احداث نیروگاه بوشهر مورد تحریم آمریکا قرار گرفت اما حالا به نظر میرسد که جمهوری اسلامی ایران عزم خود را برای توسعه این نیروگاه در مواجه با تحریم های آمریکایی عزم کرده است.</p>
    </article>
  </body>
</html>