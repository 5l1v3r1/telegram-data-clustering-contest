<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191111_04709866"/>
    <meta property="og:site_name" content="De Standaard"/>
    <meta property="article:published_time" content="2019-11-11T09:34:00+00:00"/>
    <meta property="og:title" content="Matthias Diependaele (N-VA) verdedigt besparingen: ‘We besparen overal, choquerend als dat niet zou mogen met cultuur’"/>
    <meta property="og:description" content="Vlaams minister van Begroting, Financiën en Wonen, Matthias Diependaele (N-VA) verdedigt maandag de geplande besparingen van zijn partijgenoot en minister ..."/>
  </head>
  <body>
    <article>
      <h1>Matthias Diependaele (N-VA) verdedigt besparingen: ‘We besparen overal, choquerend als dat niet zou mogen met cultuur’</h1>
      <address>
        <time datetime="2019-11-11T09:34:00+00:00">11 Nov 2019, 09:34</time>
      </address>
      <p>
        <b>Vlaams minister van Begroting, Financiën en Wonen, Matthias Diependaele (N-VA) verdedigt maandag de geplande besparingen van zijn partijgenoot en minister van Cultuur Jan Jambon. ‘Ik vind het choquerend om te horen van de cultuursector dat we bij hen niet zouden mogen besparen.’</b>
      </p>
      <p>Nadat de <a href="https://www.standaard.be/cnt/dmf20191110_04709635">beleidsnota van Jambon lekte</a> en leidde tot <a href="https://www.standaard.be/cnt/dmf20191110_04709548">de bijhorende golf van verontwaardiging</a>, bleef het verrassend stil vanuit de Vlaamse regering. Tot Matthias Diependaele maandagochtend het beleid van zijn partij verdedigde. ‘Ik ben ervan overtuigd dat de Vlaming begrijpt dat we niet meer geld kunnen uitgeven dan dat er binnenkomt’, zei hij in <i>De Ochtend</i> op Radio 1.</p>
      <p>Volgens Diependaele is deze Vlaamse regering een investeringsregering. ‘Daarvoor zijn we op zoek gegaan naar geld, in alle beleidsdomeinen. Om dan zeer duidelijke keuzes te maken.’</p>
      <p>Om te kunnen investeren heeft de regering, bij monde van Diependaele, vooral gekeken naar de ‘lopende uitgaven’, onder meer de cultuursubsidies. ‘Om nu te horen van de cultuursector dat we dat bij hen niet zouden mogen doen, dat vind ik een choquerend standpunt.’</p>
      <p>Diependaele geeft toe dat het ‘vervelend’ is dat de besparingen erg snel ingaan (al vanaf januari), maar noemt dat verder onvermijdbaar. ‘We rekenen op de creativiteit van de betrokken instellingen om dat op te vangen’, zegt Diependaele nog bij Radio 1. ‘Wij zijn ook getroffen door de veranderde economische omstandigheden. Wij hebben er als Vlaamse regering voor gekozen om geen schulden door te schuiven naar de volgende generatie. We kunnen vandaag onze kop niet in het zand steken.’</p>
    </article>
  </body>
</html>