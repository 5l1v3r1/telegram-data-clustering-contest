<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/1nebqQ/alexander-soerloth-til-sykehus-med-hodeskade"/>
    <meta property="og:site_name" content="Aftenbladet"/>
    <meta property="article:published_time" content="2019-11-11T09:09:07+00:00"/>
    <meta property="og:title" content="Alexander Sørloth til sykehus med hodeskade"/>
    <meta property="og:description" content="Landslagsspiss Alexander Sørloth ble fraktet til sykehus med hodeskade da hans Trabzonspor vant mot Alanyaspor i søndagens seriekamp"/>
  </head>
  <body>
    <article>
      <h1>Alexander Sørloth til sykehus med hodeskade</h1>
      <h2>Landslagsspiss Alexander Sørloth ble fraktet til sykehus med hodeskade da hans Trabzonspor vant mot Alanyaspor i søndagens seriekamp</h2>
      <address><time datetime="2019-11-11T09:09:07+00:00">11 Nov 2019, 09:09</time> by <a rel="author">NTB</a></address>
      <p>På overtid av kampen fikk 23-åringen et slag i hodet og ble fraktet til sykehus for sjekk. Ifølge Trabzonspor ble det ikke gjort noen negative funn, skriver nettstedet <a href="https://tyrkianytt.no/sorloth-skadet-kampen-mot-alanyaspor/">tyrkianytt</a>.</p>
      <p>Sørloth er tatt ut i den norske landslagstroppen som møter Færøyene og Malta kommende uke. Sørloths klubb, Trabzonspor, opplyser ikke om trønderen vil miste landslagssamlingen.</p>
      <p>Landslagets assistenttrener, Per Joar Hansen, opplyser til <a href="https://www.tv2.no/sport/10980825/">TV 2 </a>at de ikke er kjent med omfanget av Sørloths skade.</p>
      <p>Trabzonspor vant kampen 1-0 etter scoring av Majid Hosseini i annen omgang. Det fører klubben opp på tredjeplass i den tyrkiske serien.</p>
      <p>Nordmannen har seks mål og tre målgivende pasninger på elleve kamper i den tyrkiske serien.</p>
      <p>(©NTB)</p>
    </article>
  </body>
</html>