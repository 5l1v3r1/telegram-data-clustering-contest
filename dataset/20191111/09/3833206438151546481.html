<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Uvolniha-shefa-na-MBAL-Pazardzhik-po-narezhdane-na-Boiko-Borisov-912817"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T09:56:00+00:00"/>
    <meta property="og:title" content="Уволниха шефа на МБАЛ &quot;Пазарджик&quot; по нареждане на Бойко Борисов"/>
    <meta property="og:description" content="Директорът на Многопрофилната болница за активно лечение в гр. Пазарджик д-р Васил Вълчев е освободе..."/>
  </head>
  <body>
    <article>
      <h1>Уволниха шефа на МБАЛ "Пазарджик" по нареждане на Бойко Борисов</h1>
      <address>
        <time datetime="2019-11-11T09:56:00+00:00">11 Nov 2019, 09:56</time>
      </address>
      <p>Директорът на Многопрофилната болница за активно лечение в гр. Пазарджик д-р Васил Вълчев е освободен по разпореждане на министър-председателя <a href="https://www.plovdiv24.bg/novini/persons/260.html">Бойко Борисов</a>. Още през изминалата седмица министърът на здравеопазването Кирил Ананиев е изпратил писма за свикване на Общо събрание на лечебното заведение, за да бъде извършена промяната в управлението на болницата.</p>
      <p>До избора на нов директор в МБАЛ-Пазарджик ще бъде назначен прокурист.</p>
      <p>Здравният министър е поискал от НЕЛК да направи проверка на ТЕЛК решенията, които са издадени от ТЕЛК комисиите в МБАЛ-Пазарджик.</p>
      <p>По разпореждане на министъра на здравеопазването Изпълнителна агенция "Медицински надзор“ от днес започна пълна проверка на лечебното заведение в гр. Пазарджик.</p>
      <p>През септември разследване на журналиста Васил Иванов разкри скандални нередности в държавната болница в Пазарджик. Там, докато сестрите протестират заради ниски заплати, един кардиолог получава 57 000 лева месечна заплата. Получени са сигнали и за други сериозни нарушения.</p>
      <p>Става дума за фалшиви ТЕЛК решения, за които директорът Васил Вълчев получава сигнали от години, но не предприема нищо. ТЕЛК-овете за цялата област се издават от две комисии. И двете са към държавната болница в Пазарджик и са на подчинение на директора Вълчев, както и лекарите в тях. Оказва се, че председателите и на двете комисии са с увреждания и са получили ТЕЛК решения от собствените си комисии.</p>
    </article>
  </body>
</html>