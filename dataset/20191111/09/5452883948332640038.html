<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/blog/sapore-d_irpinia/caciocavallo-francesco-savoia-piu-buono-italia.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-11T09:29:00+00:00"/>
    <meta property="og:title" content="Eccellenze irpine, il caciocavallo di Mara e Francesco Savoia il più buono d'Italia"/>
    <meta property="og:description" content="Il caciocavallo Savoia vince il Primo Concorso Nazionale per formaggi “Solo di Pezzata Rossa Italiana”"/>
  </head>
  <body>
    <article>
      <h1>Eccellenze irpine, il caciocavallo di Mara e Francesco Savoia il più buono d'Italia</h1>
      <h2>Il caciocavallo Savoia vince il Primo Concorso Nazionale per formaggi “Solo di Pezzata Rossa Italiana”</h2>
      <address><time datetime="2019-11-11T09:29:00+00:00">11 Nov 2019, 09:29</time> by <a rel="author">Rosa Iandiorio</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/32981063686050/movie_20191109_104020-2.mp4"/>
      </figure>
      <p>La rinomata realtà guidata da Francesco e Mara Savoia brilla nel firmamento delle migliori produzioni casearie italiane.</p>
      <p>La storica azienda, di Tufara Valle si è distinta per uno straordinario caciocavallo nel primo Concorso Nazionale per formaggi “Solo di Pezzata Rossa Italiana”.</p>
      <p>Si tratta di un riconoscimento particolarmente importante, conquistato nell'ambito di un concorso bandito per la prima volta dall’Associazione Nazionale degli Allevatori di Pezzata Rossa Italiana–Anapri.</p>
      <p>La capacità della famiglia Savoia di preservare le radici di uno storia familiare creando un progetto che è il giusto compromesso tra tradizione e innovazione ha fatto dei formaggi di Roccabascerana un punto di riferimento per qualità, gusto e salubrità. La pezzata rossa, razza bovina sia da latte sia da carne, è uno degli animali che, pur dando meno latte in termini di quantità, ne guadagna in qualità.</p>
      <p>Il latte fornito da questa razza produce meglio degli altri gli Omega3, assimilando questi grassi insaturi dall’erba e trasferendo queste sostanze nel latte. Ne nasce un caciocavallo dal caratteristico sapore burroso, un gradevole odore di fieno, dolce al palato che diventa via via più deciso a seconda del grado di stagionatura. È un formaggio eccezionale, che deve la sua altissima qualità ed il suo sapore unico anche all'amore con il quale vengono allevate le Mucche nell'azienda Savoia.</p>
      <p>Francesco e Mara da quando hanno preso le redini del Caseificio hanno puntato a creare un habitat sereno per le loro mucche: basta visitare l'azienda per capire l'affetto con cui curano i propri animali, ognuno chiamato per nome. Ma oltre a garantire l’habitat ideale, fondamentale è l’aspetto nutrizionale. Qui le mucche vengono alimentate in modo naturale, con erba fresca, foraggi e/o cereali locali, prevalentemente autoprodotti, quali orzo, duro, favino, avena, mais e grano, questo affinché il loro latte sia non solo salubre, ma ricco di nutrienti.</p>
      <p>Una realtà autentica quella di Roccabascerana, un progetto all avanguardia che si è distinto per ricerche importanti con il CNR di Avellino nell'ottica di individuare elementi utili a migliorare la genuinità del prodotto.</p>
      <p>La vittoria di ieri nel primo concorso nazionale di formaggi di Pezzata Rossa è uno dei tanti premi ricevuti da questa azienda che conserva i “piccoli antichi segreti” di famiglia, ma con una modalità di lettura innovativa e tecnologica, a garanzia di un prodotto praticamente perfetto da ogni punto di vista.</p>
    </article>
  </body>
</html>