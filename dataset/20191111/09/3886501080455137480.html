<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119157-mediji-srbija-izbegla-sankcije-sad-zbog-ruskog-oruzja-ali-kina-nije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-11T09:20:03+00:00"/>
    <meta property="og:title" content="Mediji: Srbija izbegla sankcije SAD zbog ruskog oružja ali Kina nije"/>
    <meta property="og:description" content="Srbija je, po svemu sudeći, izbegla sankcije Sjedinjenih Američkih Država (SAD) zbog kupovine ruskog naoružanja ali postoje zemlje koje ta sudbina nije zaobišla a najveća medju njima je Kina, koja je od Rusije nabavila PVO sistem S-400 i borbene avione Su-35.Portal Balkanska bezbednosna mreža (www.balkansec.net) naveo je da je Kina već podvrgnuta tom režimu a da su medju &quot;kandidatima&quot; i Turska, Indija, Vijetnam i Indonezija, koje su naručile od Moskve oružje u iznosima koji prelaze milijardu dolara.Sankcije Kini američki Stejt department uveo je u septembru prošle godine, ali one nisu značile punu blokadu ekonomske, političke i bezbednosne saradnje dve zemlje.&quot;Reč je o takozvanim sekundarnim sankcijama koje se primenjuju na pojedince, firme i institucije zemalja koje kupuju kapitalnu vojnu opremu od Moskve u skladu sa zakonom o sankcijama protiv Rusije koji je SAD uvela 2017. godine. Da li će se i druge zemlje sa spiska naći na meti takvih mera još uvek nije izvesno jer američki zakoni dozvoljavaju izuzeće od…"/>
  </head>
  <body>
    <article>
      <h1>Mediji: Srbija izbegla sankcije SAD zbog ruskog oružja ali Kina nije</h1>
      <address>
        <time datetime="2019-11-11T09:20:03+00:00">11 Nov 2019, 09:20</time>
      </address>
      <p><b>Srbija je, po svemu sudeći, izbegla sankcije Sjedinjenih Američkih Država (SAD) zbog kupovine ruskog naoružanja ali postoje zemlje koje ta sudbina nije zaobišla a najveća medju njima je Kina, koja je od Rusije nabavila PVO sistem S-400 i borbene avione Su-35.</b><br/><br/>Portal Balkanska bezbednosna mreža (www.balkansec.net) naveo je da je Kina već podvrgnuta tom režimu a da su medju "kandidatima" i Turska, Indija, Vijetnam i Indonezija, koje su naručile od Moskve oružje u iznosima koji prelaze milijardu dolara.<br/><br/>Sankcije Kini američki Stejt department uveo je u septembru prošle godine, ali one nisu značile punu blokadu ekonomske, političke i bezbednosne saradnje dve zemlje.<br/><br/>"Reč je o takozvanim sekundarnim sankcijama koje se primenjuju na pojedince, firme i institucije zemalja koje kupuju kapitalnu vojnu opremu od Moskve u skladu sa zakonom o sankcijama protiv Rusije koji je SAD uvela 2017. godine. Da li će se i druge zemlje sa spiska naći na meti takvih mera još uvek nije izvesno jer američki zakoni dozvoljavaju izuzeće od sankcija za države koje se smatraju strateškim partnerima", navodi se.<br/><br/>Portal podseća da je sve počelo 2014. godine nakon pripajanja Krima Rusiji i oružanih sukoba na istoku Ukrajine, kada su SAD i Evropska unija uvele sankcije Moskvi, medju kojima i one koje se odnose na nabavku vojne opreme.<br/><br/>Brisel svojim članicama zabranjuje uvoz, kupovinu ili transport oružja iz Rusije ukoliko su ugovori ili sporazumi zaključeni nakon 1. avgusta 2014, a od sankcija su izuzeti oprema i usluge neophodne za održavanje opreme koja se već nalazi na teritoriji EU.<br/><br/>Još oštrije sankcije stupile su na snagu u avgustu 2017. godine, a reč je o zakonu pod nazivom "Suprostavljanje američkim protivnicima kroz sankcije" CAATSA (Countering American Adversaries Through Sanctions Act), kojim je pokrenuta široka paleta sankcija protiv Rusije, Irana i Severne Koreje.<br/><br/>Portal podseća da je Indija kupila S-400 u količini čija je vrednost pet milijardi dolara, da je Indonezija nabavila 11 aviona Su-35 dok je Vijetnam kupio vojnu opremu vrednu više od milijarde dolara, pa se postavlja pitanje da li će i te zemlje biti podvrgnute sankcijama, tim pre što je reč o državama koje Pentagon smatra strateškim odbrambenih partnerima.<br/><br/>"Američki ministar odbrane Džejms Metis zbog toga je zatražio od kongresa SAD 2018. godine da izuzme od sankcija Indiju, Indoneziju i Vijetnam uz objašnjenje da  je reč o zemljama koje se tradicionalno oslanjaju na ruske vojne tehnologije. Prema konačnoj verziji zakona o odbrambenoj politici i troškovima odbrane za tekuću godinu te države mogu da budu izuzete od sankcija ukoliko administracija proceni da smanjuju zavisnost od nabavki ruske vojne opreme", navodi se.<br/><br/>Odlukom da nabavi sistem S-400 u vrednosti od 2,5 milijarde dolara Turska se takodje našla na spisku zemalja koje sankcioniše CAATSA, a to je pitanje posebno komplikovano za SAD jer je Ankara tradicionalni američki saveznik i jedna od ključnih članica NATO.<br/><br/>Zbog kupovine S-400 SAD je u julu zvanično isključila Tursku iz programa novog borbenih aviona F-35, a odnose dve zemlje dodatno je zakomplikovala turska vojna operacija na severu Sirije, pa je pod pritiskom javnosti i kongresa predsednik SAD uveo kratkotrajne sankcije Turskoj.<br/><br/>"Na meti kaznenih mera od 14. oktobra ove godine bili su ministarstva odbrane i energetike kao i njihovi čelnici. Zaustavljeni su i trgovinski pregovori vredni 100 milijardi dolara i duplirane takse za uvoz turskog čelika. Predsednik SAD ukinuo je sankcije devet dana kasnije kada je Ankara obustavila vojne akcije protiv Kurda na severu Sirije", dodaje se.<br/><br/>Portal prenosi procenu američkih analitičara da će administracija predsednika Trampa ubediti kongres da se protiv Ankare primeni minimalnih pet blažih od ukupno dvanaest mera sekundarnih sankcija koje predvidja CAATSA.</p>
    </article>
  </body>
</html>