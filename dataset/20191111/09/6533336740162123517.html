<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/ldquo-privatizzazione-dell-rsquo-ilva-rsquo-stata-fatta-cazzo-218674.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-11T09:31:00+00:00"/>
    <meta property="og:title" content="Massimo cacciari: la privatizzazione dell’ilva e’ stata fatta a cazzo di cane. e in umbria..."/>
    <meta property="og:description" content="“LA PRIVATIZZAZIONE DELL’ILVA E’ STATA FATTA A CAZZO DI CANE” - MASSIMO CACCIARI NE HA PER TUTTI: “LA MANOVRA? NON CAMBIERÀ NULLA. IL CONTE BIS E’ UN PATERACCHIO - IN UMBRIA NON AVREBBE VINTO NEPPURE LO SPIRITO SANTO. E POI: SI PUÒ FARE CAMPAGNA ELETTORALE COL RE DEL CACHEMIRE, MENTRE SALVINI GIRAVA PER LE FABBRICHE. MA IO DICO: SI SONO MICA BEVUTI IL CERVELLO? ZINGARETTI COME PRINCIPE ASSOLUTO NON FUNZIONERÀ MAI - TORNARE IN POLITICA? SE VEDESSI CHE LA SITUAZIONE EVOLVE VERSO UNA RIFONDAZIONE…”"/>
  </head>
  <body>
    <article>
      <h1>Massimo cacciari: la privatizzazione dell’ilva e’ stata fatta a cazzo di cane. e in umbria...</h1>
      <address>
        <time datetime="2019-11-11T09:31:00+00:00">11 Nov 2019, 09:31</time>
      </address>
      <p>
        <b>“LA PRIVATIZZAZIONE DELL’ILVA E’ STATA FATTA A CAZZO DI CANE” - MASSIMO CACCIARI NE HA PER TUTTI: “LA MANOVRA? NON CAMBIERÀ NULLA. IL CONTE BIS E’ UN PATERACCHIO - IN UMBRIA NON AVREBBE VINTO NEPPURE LO SPIRITO SANTO. E POI: SI PUÒ FARE CAMPAGNA ELETTORALE COL RE DEL CACHEMIRE, MENTRE SALVINI GIRAVA PER LE FABBRICHE. MA IO DICO: SI SONO MICA BEVUTI IL CERVELLO? ZINGARETTI COME PRINCIPE ASSOLUTO NON FUNZIONERÀ MAI - TORNARE IN POLITICA? SE VEDESSI CHE LA SITUAZIONE EVOLVE VERSO UNA RIFONDAZIONE…”</b>
      </p>
      <hr/>
      <figure>
        <a href="https://www.dagospia.com/mediagallery/Dago_fotogallery-255099/1123424.htm">
          <img src="https://cdn-static.dagospia.com/img/foto/02-2019/massimo-cacciari-3-1123424.jpg"/>
        </a>
        <figcaption>massimo cacciari (3)</figcaption>
      </figure>
      <p>
        <b>Gianluca Veneziani per <a href="http://www.liberoquotidiano.it/">“Libero quotidiano”</a></b>
      </p>
      <p>Risale esattamente a dieci anni fa l' annuncio della sua intenzione di abbandonare la politica attiva. Ma, da animale politico qual è, Massimo Cacciari non ha mai smesso di pensare la politica e di farla nel senso più alto del termine. E oggi, davanti allo spettacolo di un esecutivo precario e di un Pd in stato confusionale, non esclude un ritorno, come dice ai taccuini di Libero.</p>
      <figure>
        <a href="https://www.dagospia.com/mediagallery/Dago_fotogallery-255099/1236183.htm">
          <img src="https://cdn-static.dagospia.com/img/foto/11-2019/conte-ilva-1236183.png"/>
        </a>
        <figcaption>conte ilva</figcaption>
      </figure>
      <p>
        <b>Professor Cacciari, il governo rischia di cadere se non trova una soluzione alla questione Ilva?</b>
      </p>
      <p>«Non penso cadrà su quello. Se non si vuole fare propaganda, bisogna ammettere che le scelte del governo ereditano una catena di disastri nelle politiche industriali compiuti da 30 anni a questa parte. La vera sciagura è stata la dismissione dell'industria di Stato. Pertanto non si può gettare la croce addosso solo a quanti oggi sono al potere oggi”</p>
      <p>
        <b>Lei sarebbe favorevole a un intervento pubblico di Cassa Depositi e Prestiti e a una nazionalizzazione dell'Ilva per salvare l'occupazione dei lavoratori?</b>
      </p>
      <figure>
        <a href="https://www.dagospia.com/mediagallery/Dago_fotogallery-255099/1041160.htm">
          <img src="https://cdn-static.dagospia.com/img/foto/07-2018/cassa-depositi-e-prestiti-3-1041160.jpg"/>
        </a>
        <figcaption>cassa depositi e prestiti 3</figcaption>
      </figure>
      <p>«Ma capisce la follia della cosa? Dopo che tutti, da destra a sinistra, hanno ideologizzato la privatizzazione dell'azienda e gridato "basta con l' industria di Stato", e dopo che questa privatizzazione è stata fatta a cazzo di cane, ora si chiede di riconsegnare l’Ilva a una gestione pubblica».</p>
      <p>
        <b>La manovra economica le piace?</b>
      </p>
      <p>«È una manovrina che non cambierà assolutamente nulla nel bene e nel male. Il nostro Paese continua a far crescere ogni anno il proprio debito e non ci sono grandi margini di azione. Semmai il governo avrebbe dovuto rendersi conto del modo assurdo in cui è stato fatto il reddito di cittadinanza, recuperare soldi da lì e destinarli al taglio del cuneo fiscale».</p>
      <figure>
        <a href="https://www.dagospia.com/mediagallery/Dago_fotogallery-255099/1235911.htm">
          <img src="https://cdn-static.dagospia.com/img/foto/11-2019/giuseppe-conte-contratto-ilva-1235911.jpg"/>
        </a>
        <figcaption>giuseppe conte contratto ilva</figcaption>
      </figure>
      <p>
        <b>A due mesi dalla nascita del Conte Bis che giudizio dà al governo?</b>
      </p>
      <p>«Penso non sia stata una scelta saggia farlo nascere. In tempi non sospetti ho sostenuto la necessità di una formula di intesa tra Pd e 5 Stelle, al governo come all'opposizione. Ma dipende dal modo in cui si sta insieme: lo si può fare in modo minimamente sensato sulla base di qualche compromesso e di una volontà politica chiara, oppure lo si può fare malissimo. In questa circostanza è venuto fuori un piccolo pateracchio, come sa bene Zingaretti che infatti all' inizio non voleva l'accordo.</p>
      <figure>
        <a href="https://www.dagospia.com/mediagallery/Dago_fotogallery-255099/1123373.htm">
          <img src="https://cdn-static.dagospia.com/img/foto/02-2019/massimo-cacciari-1-1123373.jpg"/>
        </a>
        <figcaption>massimo cacciari (1)</figcaption>
      </figure>
      <p>In generale credo sarebbe stato meglio sfidare Salvini in campo aperto. Era stato lui a volere le elezioni, e il Pd e i 5 Stelle avrebbero potuto convergere in una campagna elettorale durissima contro di lui, recuperando i voti persi alle Europee. In quel caso Salvini avrebbe vinto ma non stravinto, come invece rischia di fare ora, dopo le elezioni in Emilia Romagna».</p>
      <p>
        <b>Se Pd e 5 Stelle perdono anche quella Regione, l'unica strada è il voto?</b>
      </p>
      <p>«Il Pd, che è già in stato confusionale, davanti a una sconfitta andrebbe in confusione totale e non potrebbe resistere al governo. I giallorossi dovrebbero allora prendere atto che il loro esecutivo è sempre meno rappresentativo delle tendenze del Paese».</p>
      <figure>
        <a href="https://www.dagospia.com/mediagallery/Dago_fotogallery-255099/1230052.htm">
          <img src="https://cdn-static.dagospia.com/img/foto/10-2019/il-centrosinistra-unito-a-narni-roberto-speranza-nicola-zingaretti-vincenzo-bian-1230052.jpg"/>
        </a>
        <figcaption>il centrosinistra unito a narni - roberto speranza nicola zingaretti vincenzo bianconi luigi di maio giuseppe conte</figcaption>
      </figure>
      <p>
        <b>Ma non sarebbe il caso di rinunciare anche ad alleanze locali tra dem e grillini visto il fallimento dell' esperimento umbro?</b>
      </p>
      <p>«In Umbria sono stati commessi errori inauditi dal punto di vista tattico. Ad esempio: si può essere così stupidi da credere che l'accordo Pd-5 Stelle possa funzionare in quella regione? Neppure lo Spirito Santo avrebbe potuto vincere. Hanno poi sbagliato a caricare quelle elezioni di un significato politico nazionale. E, ancor di più, a fare campagna elettorale col re del cachemire, mentre Salvini girava per le fabbriche. Ma io dico: si sono mica bevuti il cervello?».</p>
      <figure>
        <a href="https://www.dagospia.com/mediagallery/Dago_fotogallery-255099/1235307.htm">
          <img src="https://cdn-static.dagospia.com/img/foto/11-2019/nicola-zingaretti-1235307.jpg"/>
        </a>
        <figcaption>NICOLA ZINGARETTI</figcaption>
      </figure>
      <p>
        <b>Lei ha invocato una rifondazione del Pd e sostenuto la necessità di «fare fuori tutti i vecchi capi bastone». Ce lo vede Zingaretti in versione Rottamatore, una sorta di Zinga-Renzi?</b>
      </p>
      <p>«Credo che il Pd abbia bisogno di formare una classe dirigente nuova e competente, in cui ciascuno segua un settore specifico. E di diventare una struttura federale, attingendo le risorse migliori dagli amministratori locali e non più da un gruppo asserragliato a Roma che ricorre alla cooptazione per designare i candidati. Solo così smetterebbe di perdere nei collegi, come capita alla sinistra ormai da 15 anni».</p>
      <figure>
        <a href="https://www.dagospia.com/mediagallery/Dago_fotogallery-255099/1201284.htm">
          <img src="https://cdn-static.dagospia.com/img/foto/08-2019/gianni-cuperlo-1201284.jpg"/>
        </a>
        <figcaption>GIANNI CUPERLO</figcaption>
      </figure>
      <p>
        <b>Ma chi può avere la forza di attuare questo cambiamento?</b>
      </p>
      <p>«Nel Pd non vedo giganti. Zingaretti è un buon primus inter pares, una bravissima persona dotata di saggezza e capacità. Ma come principe assoluto non funzionerà mai, non è nel suo stile. Tutti gli altri non hanno il curriculum adeguato. Il più colto e apprezzato è Gianni Cuperlo, che tuttavia non ha voglia di lotta politica».</p>
      <p>
        <b>E Renzi in questo scenario che ruolo svolge?</b>
      </p>
      <p>«Cerca in tutti i modi di scongiurare le elezioni. D' altronde, cosa potrebbe mai fare con il 3 per cento? Il suo scopo è logorare il governo pian piano e dall' interno. E arrivare almeno all' elezione del presidente della Repubblica. Cosa sensata, a condizione che si scelga una persona dotata di lustro internazionale. Penso, ad esempio, a Mario Draghi».</p>
      <figure>
        <a href="https://www.dagospia.com/mediagallery/Dago_fotogallery-255099/1236262.htm">
          <img src="https://cdn-static.dagospia.com/img/foto/11-2019/salvini-1236262.png"/>
        </a>
        <figcaption>salvini</figcaption>
      </figure>
      <p>
        <b>Ma non è che, sotto sotto, Cacciari quasi rimpiange il governo gialloverde?</b>
      </p>
      <p>«No, guardi, io provo un'insopportabilità estetico-fisica verso Salvini. Credo che tra me e lui ci sia una diversità antropologica».</p>
      <p>
        <b>E se invece chiedessero a lei di tornare in campo nelle file del Pd, cosa risponderebbe?</b>
      </p>
      <p>«Se vedessi che la situazione evolve nella direzione che le ho detto, quella di una rifondazione, mi metterei in gioco e darei volentieri una mano».</p>
      <p>
        <b>A proposito di rifondazione, una parte della sinistra sembra ancora prigioniera del passato. In occasione dei 30 anni dalla caduta del muro di Berlino, nel governo c' è chi ha rifiutato di ammettere che quella nella Germania Est fu una «dittatura comunista». Perché è così difficile fare i conti con la storia?</b>
      </p>
      <figure>
        <a href="https://www.dagospia.com/mediagallery/Dago_fotogallery-255099/1236261.htm">
          <img src="https://cdn-static.dagospia.com/img/foto/11-2019/salvini-1236261.png"/>
        </a>
        <figcaption>salvini</figcaption>
      </figure>
      <p>«Io non vedo nulla di male a riconoscere che quella fu una dittatura del comunismo. In generale credo che il miglior esercizio della ragione sia farla finita con tutti gli -ismi. Gli -ismi fanno di ogni erba un fascio, mentre la bellezza sta nella differenza, che è una delle maggiori ricchezze che abbiamo avuto in dono. Quanto al comunismo, è importante capire cosa intendiamo: un conto è quello sovietico, altra cosa è quello di Rosa Luxemburg o di Rossana Rossanda. Stalin non si può confondere con Marx. Come del resto esistono tanti fascismi diversi: ci fu il fascismo di Bottai e di Gentile e quello di chi stilò il manifesto della razza».</p>
      <figure>
        <a href="https://www.dagospia.com/mediagallery/Dago_fotogallery-255099/1051937.htm">
          <img src="https://cdn-static.dagospia.com/img/foto/08-2018/massimo-cacciari-1051937.jpg"/>
        </a>
        <figcaption>MASSIMO CACCIARI</figcaption>
      </figure>
      <p>
        <b>Per chiudere, da professore universitario che ha fatto politica, consiglierebbe a un altro accademico che si è messo in politica, cioè Giuseppe Conte, di lasciare tutto e tornare in università?</b>
      </p>
      <p>«No, che continui pure a fare politica. Con tutto il rispetto, non è stata una grande perdita per l' accademia».</p>
    </article>
  </body>
</html>