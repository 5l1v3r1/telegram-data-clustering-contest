<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/na-gjemmer-instagram-likes/71804694"/>
    <meta property="og:site_name" content="Dinside"/>
    <meta property="article:published_time" content="2019-11-11T09:41:05+00:00"/>
    <meta property="og:title" content="Nå gjemmer Instagram likes"/>
    <meta property="og:description" content="Vil fjerne presset om å få flest mulig klikk."/>
  </head>
  <body>
    <article>
      <h1>Nå gjemmer Instagram likes</h1>
      <h2>Vil fjerne presset om å få flest mulig klikk.</h2>
      <address><time datetime="2019-11-11T09:41:05+00:00">11 Nov 2019, 09:41</time> by <a rel="author">Kirsti Østvang</a></address>
      <p>Denne uka kommer Instagram til å sette i gang med sin mest kontroversielle endring noensinne. Rett før helgen ble det nemlig kjent at selskapet skulle utvide sitt eksperiment med å skjule hvem som har likt innlegg til USA, skriver <a href="https://www.wired.com/story/instagram-hiding-likes-adam-mosseri-tracee-ellis-ross-wired25/">Wired</a>.</p>
      <p>Det var Instagram-sjef Adam Mossieri som kunnegjorde nyheten på en teknologikonferanse i regi av nettopp Wired, Wired25.</p>
      <related>
        <a href="https://www.dinside.no/mobil/hekta-pa-instagram-her-kan-du-sjekke/70473607"/>
      </related>
      <h3>Testet i sju land allerede</h3>
      <p>Tidligere i år ble det kjent at <a href="https://www.dinside.no/mobil/forsvinner-likerklikkene-pa-instagram/71006569">Instagram lekte med ideen om å skjule likerklikkene</a>. Formålet var å fjerne press om å få klikk.</p>
      <p>Selskapet begynte deretter å teste endringen i Canada, Australia, New Zealand, Japan, Irland, Italia og Brasil.</p>
      <p>Ifølge Wired vil endringene rulles ut til et begrenset antall amerikanske kontoer til å begynne med.</p>
      <h3>Forsvinner ikke helt</h3>
      <p>Instagram har gjort det slik at det ikke lenger vil være mulig å se hvor mange likerklikk en bruker har på Instagram.</p>
      <p>Brukeren vil riktignok fremdeles kunne se hvor mange likerklikk man får på egne innlegg, men ingen andre vil lenger ha muligheten.</p>
      <h3>Vil fjerne presset</h3>
      <p>Det er ikke bare Instagram som tester det å fjerne denne typen offentlig statistikk fra sine plattformer, skriver Wired. Facebook, som riktignok eier Instagram, YouTube og Twitter har alle eksperimentert med dette.</p>
      <p>Tanken bak det at man skaper et sunnere miljø i sosiale medier hvor fokuset ikke ligger på å få flest mulig <i>likes</i>. Det har vært en utbredt oppfatning i senere år om at likerklikk ikke er bra for brukernes mentale helse.</p>
      <p>- Det kan redusere flokkmentaliteten, hvor folk liker det som allerede får masse liker-klikk. Det kan redusere konkurranse-mentaliteten, siden brukere ikke vil sammenligne sine egne tall med mer populære venner eller de store innholdsskaperne. Og det kan motivere innholdskapere til å publisere det som føles mest ekte fremfor å ha likerklikk å vise frem, skrev TechCrunch tidligere i år.</p>
      <h3>Kan ramme influencere</h3>
      <p>På den andre siden er likerklikk en viktig målestokk for influencere, som har bidratt sterkt til at Instagram har blitt så populært som det har blitt.</p>
      <p>Skal vi tro en fersk studie fra HypeAuditor ser det ut til at det å skjule likerklikk også fører til en nedgang i hvor mange som faktisk liker et innlegg, skriver <a href="https://www.socialmediatoday.com/news/new-report-examines-the-impact-of-instagrams-hidden-likes-experiment-on-in/566887/">Social Media Today</a>.</p>
      <p>- Er det en god eller dårlig ting? spør Social Media Today, og legger til:</p>
      <p>- Det er vanskelig å vite - kanskje det å redusere rekkevidden til influencere som viser frem urealistiske livsstiler og/eller fysikk faktisk er noe av poenget, ettersom det også vil redusere den negative sosiale innvirkningen man får gjennom sammenligning.</p>
      <p>Så gjenstår det å se hva Instagram gjør dersom influencerne rammes for hardt av endringene. <a href="https://techcrunch.com/2019/11/08/instagram-hide-likes-us/">TechCrunch</a> skriver de i så fall kan komme til å droppe det.</p>
      <related>
        <h4>LES OGSÅ:</h4>
        <a href="https://www.dinside.no/mobil/og-na-forsvinner-folger-fanen/71684777"/>
      </related>
    </article>
  </body>
</html>