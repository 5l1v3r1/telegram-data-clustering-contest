<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620913/%D8%AF%D9%81%D8%A7%D8%B9-%DA%A9%DB%8C%D9%87%D8%A7%D9%86-%D8%A7%D8%B2-%D8%B9%D8%A8%D8%A7%D8%B3-%D8%B9%D8%A8%D8%AF%DB%8C-%D9%88-%D8%AD%D9%85%D9%84%D9%87-%D8%A8%D9%87-%D8%A7%D8%AD%D9%85%D8%AF-%D9%BE%D9%88%D8%B1%D9%86%D8%AC%D8%A7%D8%AA%DB%8C-%D9%88-%D9%85%D8%B3%D8%B9%D9%88%D8%AF-%D8%A8%D9%87%D9%86%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T09:12:00+00:00"/>
    <meta property="og:title" content="دفاع کیهان از عباس عبدی و حمله به احمد پورنجاتی و مسعود بهنود"/>
    <meta property="og:description" content="عباس عبدی در گفت‌وگویی از تسخیر سفارت آمریکا در تهران دفاع کرد."/>
  </head>
  <body>
    <article>
      <h1>دفاع کیهان از عباس عبدی و حمله به احمد پورنجاتی و مسعود بهنود</h1>
      <address>
        <time datetime="2019-11-11T09:12:00+00:00">11 Nov 2019, 09:12</time>
      </address>
      <p>
        <i>عباس عبدی در گفت‌وگویی از تسخیر سفارت آمریکا در تهران دفاع کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کیهان در حالی که در سالهای گذشته همواره به عباس عبدی توهین می کرد، نوشت: عباس عبدی در گفت‌وگو با بی‌بی‌سی از تسخیر لانه جاسوسی توسط دانشجویان انقلابی دفاع کرد و گفت در تاریخ ایران هیچ اقدامی نبوده که تا این اندازه حامی در زمانی که اتفاق افتاد، داشته باشد. هیچ اقدامی نبوده؛ پس چرا باید تجربه یک ملت را محکوم کرد؟ چه کسی به خود چنین حقی می‌دهد؟</p>
      <p>وی افزوده بود: متاسفانه درکی که شما از آمریکا دارید، مطابق واقع نیست. از اینجا که می‌گویید دلیل تحریم ما از سوی آن‌ها این بوده، خب اگر این اقدام هم نمی‌شد، آن‌ها بهانه دیگری برای تحریم پیدا می‌کردند. مگر ایران برجام را نپذیرفت؟ مگر امضاء نکرد؟ مگر همه تعهدات خود را به درستی انجام نداد؟ چرا آمریکا زیر آن قرارداد زد؟</p>
      <figure>
        <img src="https://aftabnews.ir/files/fa/news/1398/8/20/357732_115.jpg"/>
      </figure>
      <p>عبدی همچنین گفته بود: بهتر است اسناد سفارت آمریکا را بخوانید. در آن اسناد آمده که حتی طبقات بالای رژیم شاه عصبانی بودند و می‌گفتند این چه رفتاری است که آمریکا با ایران می‌کند؟ شما در چنین وضعی چه کار می‌کنید؟ تسخیر سفارت آمریکا واکنشی طبیعی به رفتار آن کشور بود.</p>
      <p>روزنامه کیهان در ادامه افزوده است: در پی این سخنان، احمد پورنجاتی در توئیتی سرشار از حماقت خطاب به عبدی نوشت: «یک غلطی کرده‌اید، من و ما هم در عالم خلسه و نفرت از مستبد فراری، در حال و هوای ضد امپریالیستی، برای آن‌ کار خلاف عرف‌تان هورا کشیده‌ایم. حالا بعد از چهل سال از اشغال سفارت، که طشت فاجعه‌اش بر زمین افتاده، همچنان زور می‌زنید که با حرافی، ماست‌مالی‌اش کنید؟! پیشنهاد: سکوت شرمگینانه!» یادآور می‌شود پورنجاتی در گذشته از معاونان آقای ری‌شهری و لاریجانی بود و خود را سوپر انقلابی معرفی می‌کرد اما پس از آن‌که خاتمی در انتخابات دوم خرداد 76، رای آورد و افراطیون مدعی اصلاحات شروع به عوض کردن ریل و ساختارشکنی کردند، پورنجاتی هم ناگهان از فراکسیون افراطیون (حزب مشارکت) در مجلس ششم سردرآورد و از آن زمان به تذبذب معروف شد. به همین دلیل هم عبدی در پاسخ به توئیتوی نوشت: «آن بخش که اقرار علیه دائم‌الخلسگی!! خویش است را باید پذیرفت. ولی ای کاش سری هم به «هویت»‌سازی بزنند حتی اگر شرمنده شوند که به جای انجام وظیفه و دفاع از روزنامه‌نگاران، بازداشت آنان را تائید می‌کردند.»</p>
      <p>در پی این مجادله لفظی میان دو فرد نزدیک به حزب منحله مشارکت، مسعود بهنود (از همکاران فراری نشریات زنجیره‌ای و از گردانندگان فعلی بی‌بی‌سی) احساس نگرانی کرده و در توئیتر نوشت: «به اعتبار سن بیشتر، چون شما هم تجربه بیشتر در این زمینه دارید و هم دانش، اما فقط به اعتبار سن بیشتر، تقاضا می‌کنم این‌طور دشمن‌شادمان نکنید. من اگر جای دکتر بودم این پست را حذف می‌کردم. البته در یک فضای آرام‌تری همه این حرف‌ها را می‌شود زد.»</p>
    </article>
  </body>
</html>