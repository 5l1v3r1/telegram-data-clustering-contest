<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620922/%D8%B1%D9%88%D8%B4-%D8%AC%D8%AF%DB%8C%D8%AF-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D8%B7%D8%B1%DB%8C%D9%82-%D8%AD%D8%B3%D8%A7%D8%A8-%D8%A8%D8%A7%D9%86%DA%A9%DB%8C-%D8%B4%D9%85%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T09:28:00+00:00"/>
    <meta property="og:title" content="روش جدید کلاهبرداری از طریق حساب بانکی شما!"/>
    <meta property="og:description" content="این روزها شاهد انواع کلاهبرداری در فضای اینترنتی هستیم اما یک نمونه از این کلاهبرداری‌ها که متاسفانه قربانیان زیادی هم داشته، از طریق انتقال وجه به حساب بانکی شماست؛ مثلاً ناخواسته و بدون این‌که اطلاع داشته باشید، مبلغی به حساب بانکی شما واریز می‌شود و بعد شخصی با شما تماس می‌گیرد و ادعا می‌کند به اشتباه، مبلغ را به حساب بانکی شما واریز کرده و از شما می‌خواهد پول را به حساب دیگری واریز کنید و به این ترتیب شما به کلاهبردار کمک کرده‌اید."/>
  </head>
  <body>
    <article>
      <h1>روش جدید کلاهبرداری از طریق حساب بانکی شما!</h1>
      <address>
        <time datetime="2019-11-11T09:28:00+00:00">11 Nov 2019, 09:28</time>
      </address>
      <p>
        <i>این روزها شاهد انواع کلاهبرداری در فضای اینترنتی هستیم اما یک نمونه از این کلاهبرداری‌ها که متاسفانه قربانیان زیادی هم داشته، از طریق انتقال وجه به حساب بانکی شماست؛ مثلاً ناخواسته و بدون این‌که اطلاع داشته باشید، مبلغی به حساب بانکی شما واریز می‌شود و بعد شخصی با شما تماس می‌گیرد و ادعا می‌کند به اشتباه، مبلغ را به حساب بانکی شما واریز کرده و از شما می‌خواهد پول را به حساب دیگری واریز کنید و به این ترتیب شما به کلاهبردار کمک کرده‌اید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اخبار و هشدارهایی که این روزها می‌شنویم باعث شده تا کاربران به این فکر کنند که باید بیش از پیش مراقب کلاهبرداری با سوء استفاده از شماره کارت یا شماره حساب بانکی خود باشند! در نمونه‌ای از این کلاهبرداری‌ها، به صورت ناخواسته و ناگهانی مبلغی پول به حساب شما واریز می‌شود. مدتی بعد کلاهبردار با شما تماس می‌گیرد و ادعا می‌کند که وجه را اشتباهی برایتان واریز کرده و از شما درخواست می‌کند که وجه را برایش برگردانید. شما هم ممکن است تحت تاثیر سخنان او و این‌که در شرایط بدی قرار گرفته، درنهایت وجه را به شماره کارتی که او ذکر می‌کند بازگشت بدهید.</p>
      <p>اما جریان از چه قرار است؟ در سناریوی ذکر شده، در واقع کلاهبردار از فرد دیگری یک پیش پرداخت گرفته است و قرار نیست کالایی به سوژه خود تحویل بدهد. او برای این‌که دنبال نشود، شماره کارت شما را به سوژه خود داده است. سوژه وجه پیش پرداخت را به کارت شما واریز می‌کند و شما به کلاهبردار برمی‌گردانید. در برخی موارد حتی شما وجه را به یک مغازه که کلاهبردار در آن منتظر خرید طلاست واریز می‌کنید. بنابراین هیچ اثری از او باقی نخواهد ماند و شما و طلا فروش مسئولیت جرم را خواهید داشت.</p>
      <p>یعنی شما غافل از این‌ هستید که این فرد کلاهبردار قبلاً جنسی را فروخته و از خریدار هم پولش را دریافت کرده، تا آن جنس را برایش بفرستد. در حالی که شماره حساب یا شماره کارت شما را به خریدار داده و پول هم به حساب شما واریز شده است و قصد تحویل جنس را ندارد یا واضح‌تر بگوییم اصلاً جنسی وجود ندارد.</p>
      <p>
        <b>چگونه از این کلاهبرداری جلوگیری کنیم؟</b>
      </p>
      <p>یک کارشناس حوزه ارتباطات و فناوری اطلاعات درباره این شیوه از کلاهبرداری به ایسنا گفت: درواقع کلاهبردار فقط می‌خواهد بدون این‌که شناسایی بشود، پول را به جیب بزند و جنس مورد نظر را هم تحویل خریدار ندهد؛ اکنون از شما می‌خواهد آن وجه را برایش واریز کنید اما در یک فروشگاه دیگر مثلاً در یک طلا فروشی در حال خرید جنس دیگر و منتظر واریز پول مورد نظر از طرف شماست. در این شرایط او شماره حساب یا شماره کارت طلا فروشی را به شما می‌دهد و در قبال مبلغی که برای فروشنده مثلاً همان طلافروشی واریز می‌کنید، جنسی را می‌خرد و در این میان، هیچ ردپایی از فرد کلاهبردار باقی نمی‌ماند.</p>
      <p>علی اصغر زارعی به مشترکان توصیه کرد که شماره کارت یا شماره حساب خودشان را در هر آدرس و سایتی که به صورت عمومی منتشر نکنند و بعد هم اگر چنین اتفاقی برایشان افتاد، سعی کنند از طریق پیگیری بانکی آن مبلغ مورد نظر را به حساب مبداء برگردانند نه این‌که به شماره حساب یا شماره کارت فرد مدعی که به آن‌ها می‌دهد و همینطور برای برگرداندن وجه، حداقل ۴۸ ساعت صبر کنند تا اگر مشکل قضایی برایشان پیش آمد، بتوانند پاسخگو باشند.</p>
      <p>این کارشناس در پایان تصریح کرد نکته مهم دیگر این است که هنگام خریدهای اینترنتی از سایت‌هایی که همه افراد می‌توانند که جنس مورد نظرشان را به معرض فروش بگذارند، دریافت یا تحویل کالا را به صورت حضوری انجام بدهید.</p>
      <p>بر این اساس در صورتی که کالای با نقدینگی بالا می‌فروشیم (مانند طلا، دلار یا کارت هدیه)، تمامی اطلاعات هویتی فرد را به صورت تایید شده دریافت کنیم. به این فرآیند KYC یا Know Your Customer می‌گویند و این مورد شامل تماس از یک تلفن ثابت و تایید شماره همراه فرد است.</p>
    </article>
  </body>
</html>