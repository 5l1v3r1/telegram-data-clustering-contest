<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/11/zangiotada-lacetti-yukxonasidan-830-mln-somlik-sifati-kafolatlanmagan-dori-vositalari-topildi/?utm_source=daryo"/>
    <meta property="og:site_name" content="Daryo"/>
    <meta property="article:published_time" content="2019-11-11T09:24:00+00:00"/>
    <meta property="og:title" content="Zangiotada Lacetti yukxonasidan 830 mln so‘mlik sifati kafolatlanmagan dori vositalari topildi"/>
    <meta property="og:description" content="Hozirda ushbu holat yuzasidan bojxona organlari tomonidan surishtiruv harakatlari olib borilmoqda"/>
  </head>
  <body>
    <article>
      <h1>Zangiotada Lacetti yukxonasidan 830 mln so‘mlik sifati kafolatlanmagan dori vositalari topildi</h1>
      <address>
        <time datetime="2019-11-11T09:24:00+00:00">11 Nov 2019, 09:24</time>
      </address>
      <p>Toshkent viloyati bojxona boshqarmasi Kontrabanda va bojxona qonunchiligi buzilishiga qarshi kurashish bo‘limi xodimlari Zangiota tumanida sifati kafolatlanmagan dori vositalarining aylanmasiga chek qo‘ydi, deb <a href="http://customs.uz/uz/news/view/2840">xabar beradi</a> Davlat bojxona qo‘mitasi matbuot xizmati.</p>
      <figure>
        <img src="https://s.daryo.uz/wp-content/uploads/2019/11/1a5f40cb-bcf0-c74b-28f6-d2c3f687bd05_news_-680x373.jpg"/>
        <figcaption>Foto: Davlat bojxona qo‘mitasi</figcaption>
      </figure>
      <p>Toshkent viloyati Davlat xavfsizligi xizmati xodimlari bilan hamkorlikda Zangiota tumanida o‘tkazilgan tezkor tadbir davomida fuqaro M.I. boshqaruvidagi Lacetti rusumli avtomashina belgilangan tartibda nazoratdan o‘tkazilgan.</p>
      <p>Natijada avtomashina yukxonasida fuqaro S.D.ga tegishli bo‘lgan, hech qanday hujjatlarsiz, xorijda ishlab chiqarilgan umumiy qiymati 830,5 million so‘mlik jami 5935 dona dori vositalari hamda bir qancha tibbiyot anjomlari borligi aniqlandi.</p>
      <p>Tadbir davomida fuqaro T.A. boshqaruvidagi Cobalt rusumli avtoulov ham belgilangan tartibda xolislar ishtirokida tekshirilgan.</p>
      <p>Tekshiruv davomida avtomashinada fuqaro M.B.ga tegishli bo‘lgan umumiy qiymati 893,5 million so‘mlik, 6029 dona sifati kafolatlanmagan dori vositalari borligi ma’lum bo‘ldi.</p>
      <p>O‘tkazilgan tadbir davomida umumiy qiymati 1 milliard 724 million so‘mlik dori vositalarining noqonuniy aylanmasiga chek qo‘yildi.</p>
      <p><b>Mavzuga doir:</b> <a href="https://daryo.uz/2019/11/08/xorijdan-ozbekistonga-yuborilgan-pochta-jonatmalari-ichidan-marixuana-urugi-va-psixotrop-moddalar-topildi/">Xorijdan O‘zbekistonga yuborilgan pochta jo‘natmalari ichidan marixuana urug‘i va psixotrop moddalar topildi</a></p>
      <p>Hozirda ushbu holat yuzasidan bojxona organlari tomonidan surishtiruv harakatlari olib borilmoqda.</p>
    </article>
  </body>
</html>