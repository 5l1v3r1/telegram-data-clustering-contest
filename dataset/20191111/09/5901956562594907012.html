<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/slovenska-usoda-je-v-hrvaskih-rokah-247284"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T09:25:00+00:00"/>
    <meta property="og:title" content="Slovenska usoda je v hrvaških rokah"/>
    <meta property="og:description" content="LJUBLJANA – V 6. krogu lige ABA sta se sinoči pomerila Koper Primorska in Cedevita Olimpija, tretji slovenski predstavnik v tem tekmovanju bo igral danes – novomeška Krka bo gostila srbsko ekip..."/>
  </head>
  <body>
    <article>
      <h1>Slovenska usoda je v hrvaških rokah</h1>
      <h2>Vodilne slovenske košarkarske klube vodijo hrvaški trenerji. V preteklosti so sosedje že blesteli na slovenskih klopeh.</h2>
      <address><time datetime="2019-11-11T09:25:00+00:00">11 Nov 2019, 09:25</time> by <a rel="author">Drago Perko</a></address>
      <p>LJUBLJANA – V 6. krogu lige ABA sta se sinoči pomerila Koper Primorska in Cedevita Olimpija, tretji slovenski predstavnik v tem tekmovanju bo igral danes – novomeška Krka bo gostila srbsko ekipo Mega Bemax. Slovenski trojec se nima kaj pritoževati nad uvodom v sezono, Primorci in Ljubljančani so pri vrhu, Krka pa pri dveh zmagah – vključno z odmevnim evroligaškim skalpom Crvene zvezde in pomembnim uspehom v Zadru. No ja, nekaj druži slovenske predstavnike v regiji. Vse tri vodijo hrvaški trenerji, ki pa so tako ali drugače tesno povezani s Slovenijo. Bolj, kot bi si kdo mislil.</p>
      <h3>67 tekem, 60 zmag</h3>
      <p>Začenjamo v Kopru, kjer tretjo sezono deluje danes 42-letni <b>Jurica Golemac</b>, ki je pred 22 leti prišel v Slovenijo v košarkarsko tovarno <b>Zmaga Sagadina</b>. Vmes se je kalil v 2. ekipi Olimpije, bil je tudi pri Geoplinu Slovanu. Do leta 2002 ga je Sagadin tako obklesal, da je šel na tuje, sprva v turški Efes Pilsen, kariero pa je sklenil v Sloveniji v sezoni 2012/13 v dresu Krke. Bil je tudi slovenski reprezentant, ima 17 nastopov – toliko kot <b>Beno Udrih</b>. Trenersko pot je Golemac začel pri Ciboni, kjer je bil pomočnik <b>Slavenu Rimcu</b>. Na svoje je šel, ko ga je v Šentjur pripeljal zdajšnji predsednik kluba <b>Dušan Debenak</b>. Opozoril je nase, v minuli sezoni je s Primorci v 67 uradnih tekmah nanizal 60 zmag in osvojil štiri naslove. Kapo dol!<br/><b>Trije Hrvati do naslova</b><br/>Med hrvaškimi trenerji sta bila v Sloveniji uspešna tudi Ivan Sunara in Neven Spahija. Obema je na klopi Krke uspelo v finalu državnega prvenstva poraziti Olimpijo: Sunari leta 2000, Spahiji pa 2003. V sezoni 2015/16 je državni prvak Slovenije postal tudi Jakša Vulić.</p>
      <h3>Raje Rimca kot Zdovca</h3>
      <p>Slaven Rimac ima 44 let, za sabo pa krasno igralsko kariero. Trenerstvo je začel pri Ciboni leta 2013, letos poleti pa ga je šef Cedevite <b>Emil Tedeschi</b> izbral za trenerja novega projekta Cedevite Olimpije, čeprav to vsem ni bilo pogodu; predvsem v Sloveniji, kjer se je navijalo za <b>Jureta Zdovca</b>. Rimac ima v sebi tudi nekaj slovenske krvi – njegova babica po materini strani je bila iz Artič (v okolici Brežic). Spominja se, da so na dan spomina na mrtve prihajali tja na pokopališče.</p>
      <h3>Ostal v Novem mestu</h3>
      <p>Novi Krkin trener <b>Vladimir Anzulović</b> je star 41 let, leta 2010 pa je igralsko kariero sklenil v ekipi PRO-Tek Zasavje. Leto zatem je že bil pomočnik v Krki, za katero je v dveh obdobjih tudi igral (2000–2002 in 2004/05). Vmes se je na Dolenjskem ustalil in si ustvaril družino, njegov sin<b> Luka</b> pa vadi v mlajših selekcijah novomeškega regionalnega ligaša. </p>
    </article>
  </body>
</html>