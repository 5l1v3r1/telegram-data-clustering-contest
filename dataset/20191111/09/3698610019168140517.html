<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/lukashenko-vpershe-pislya-skasuvannya-sankciyi-poyide-z-oficiynim-vizitom-v-yes-329175_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T09:34:00+00:00"/>
    <meta property="og:title" content="Лукашенко вперше після скасування санкцій поїде з офіційним візитом в ЄС"/>
    <meta property="og:description" content="Президент Білорусі відвідає Австрію.  "/>
  </head>
  <body>
    <article>
      <h1>Лукашенко вперше після скасування санкцій поїде з офіційним візитом в ЄС</h1>
      <h2>Президент Білорусі відвідає Австрію.  </h2>
      <address>
        <time datetime="2019-11-11T09:34:00+00:00">11 Nov 2019, 09:34</time>
      </address>
      <p><a href="https://dt.ua/WORLD/lukashenko-rozpoviv-pro-plani-pislya-vidstavki-z-posta-prezidenta-326678_.html"><b>Багатолітній президент Білорусі Олександр Лукашенко</b></a> вперше із 2016 року, коли були скасовані візові санкції Євросоюзу щодо нього та його оточення, відвідає країну ЄС. Як передає білоруська агенція "БЕЛТА", білоруський лідер приїде з візитом до Австрії 11-12 листопада.</p>
      <p>Передбачається, що під час візиту білоруський лідер обговорить з австрійським керівництвом "економічні і гуманітарні відносини двох країн".</p>
      <p>Зазначимо, що за 25 років правління свій перший офіційний візит в країни ЄС Олександр Лукашенко здійснив 1996 року – тоді він відвідав Францію. Крім того, Лукашенко в 2012 році неофіційно їздив до Австрії, відпочивав у горах, та двічі був у Ватикані (в 2015-2016 роках), де зустрічався з папою Римським.</p>
      <p>І хоча візові санкції Євросоюзу з президента Білорусі Олександра Лукашенка та його оточення були зняті 2016 року, а сам президент Білорусі отримав кілька запрошень, однак він так і не скористався можливістю робочих поїздок та офіційних візитів до країн ЄС.</p>
      <p>Нагадаємо, що в жовтні Олександр <a href="https://dt.ua/POLITICS/zelenskiy-vpershe-zustrivsya-z-lukashenkom-325319_.html"><b>Лукашенко відвідав Україну</b></a> та вперше зустрівся з президентом Володимиром Зеленським.</p>
      <footer>За матеріалами: <a href="https://dt.ua/go/aHR0cDovL3d3dy5iZWx0YS5ieS8=">Белта</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>