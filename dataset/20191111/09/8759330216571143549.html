<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903324/kersvers-vader-dejaegere-bedankt-gent-coach-menselijk-aspect-is-belangrijk-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-11T09:01:00+00:00"/>
    <meta property="og:title" content="Kersvers vader Dejaegere bedankt Gent-coach: &quot;Menselijk aspect is belangrijk&quot;"/>
    <meta property="og:description" content="Brecht Dejaegere heeft een bijzonder bewogen week achter de rug. Eerst vals alarm over de geboorte van zijn zoon Noah, enkele dagen later uiteindelijk wel de heuglijke gebeurtenis. Eén dag later kon Dejaegere ook de overwinning vieren op KRC Genk."/>
  </head>
  <body>
    <article>
      <h1>Kersvers vader Dejaegere bedankt Gent-coach: "Menselijk aspect is belangrijk"</h1>
      <address>
        <time datetime="2019-11-11T09:01:00+00:00">11 Nov 2019, 09:01</time>
      </address>
      <p>
        <b>Brecht Dejaegere heeft een bijzonder bewogen week achter de rug. Eerst vals alarm over de geboorte van zijn zoon Noah, enkele dagen later uiteindelijk wel de heuglijke gebeurtenis. Eén dag later kon Dejaegere ook de overwinning vieren op KRC Genk.</b>
      </p>
      <p>"Ik wil de ploeg, coach en de hele staf bedanken voor al het begrip", gaf een tevreden Dejaegere aan bij <a href="https://www.hln.be/sport/voetbal/belgisch-voetbal/aa-gent/kersvers-vader-brecht-dejaegere-ik-was-altijd-een-stresskip-maar-nu-niet-meer~ae988373/"><i>Het Laatste Nieuws</i></a>. "Vrijdag heb ik uiteraard niet kunnen trainen, maar zaterdag wel. Ook daarna mocht ik nog naar huis om bij mijn gezin te zijn", vertelde hij.</p>
      <p>Voor Dejaegere dus geen overnachting op hotel in Limburg, maar wel een zondagverplaatsing richting Genk met de ploegdokter. Enkele dagen daarvoor mocht Dejaegere ook al thuisblijven tijdens de Europese wedstrijd tegen VfL Wolfsburg. Dejaegere is zijn coach dan ook ontzettend dankbaar.</p>
      <p><b>Menselijk aspect<br/></b>"Ik heb Thorup gezegd dat het menselijk aspect in het voetbal vaak ver te zoeken is. Ik hecht daar veel belang aan. In gelijk wat je doet, is dat menselijke aspect belangrijk. Hoe meer geld ermee gemoeid is, hoe moeilijker dat wordt", aldus Dejaegere.</p>
      <p>De kersverse vader merkte ook een verschil op op het veld. "Ik ben altijd al een stresskip geweest, maar nu had ik een pak minder zenuwen, geen zelfs. Het was leuk om eens op die manier op het veld te komen. Ik ben ook een familiemens, dus doet dat extra deugd", besloot hij.</p>
    </article>
  </body>
</html>