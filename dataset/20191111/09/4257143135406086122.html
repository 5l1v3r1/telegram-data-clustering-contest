<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/torokorszag-megkezdte-az-elfogott-kulfoldi-dzsihadistak-kitoloncolasat"/>
    <meta property="og:site_name" content="infostart"/>
    <meta property="article:published_time" content="2019-11-11T09:30:00+00:00"/>
    <meta property="og:title" content="Törökország megkezdte az elfogott külföldi dzsihadisták kitoloncolását"/>
    <meta property="og:description" content="Törökország a szükséges jogi eljárást követően visszaküldte az Egyesült Államokba az Iszlám Állam dzsihadista terrorszervezet egyik amerikai állampolgárságú harcosát."/>
  </head>
  <body>
    <article>
      <h1>Törökország megkezdte az elfogott külföldi dzsihadisták kitoloncolását</h1>
      <address><time datetime="2019-11-11T09:30:00+00:00">11 Nov 2019, 09:30</time> by <a rel="author">Infostart / MTI</a></address>
      <h3>Törökország a szükséges jogi eljárást követően visszaküldte az Egyesült Államokba az Iszlám Állam dzsihadista terrorszervezet egyik amerikai állampolgárságú harcosát.</h3>
      <p>Ismail Catakli, a török belügyminisztérium szóvivője azt mondta, hogy ezzel megkezdődött a Törökország területén fogva tartott külföldi dzsihadisták kitoloncolása.</p>
      <p>Az Anadolu állami hírügynökségnek nyilatkozó szóvivő egyúttal közölte: a török hatóságok előkészítették hét német származású dzsihadista utaztatási tervét is, őket november 14-én, csütörtökön küldik majd haza.</p>
      <p>Süleyman Soylu belügyminiszter november 2-án jelentette be, hogy Ankara vissza fogja küldeni származási országukba az Iszlám Állam elfogott külföldi dzsihadistáit.</p>
      <blockquote>"Nem vagyunk szálloda senki dzsihadistái számára"</blockquote>
      <p>- fogalmazott Soylu, aki egyben felelőtlenségnek minősítette, hogy számos európai ország megtagadta a terrorizmussal gyanúsítottak visszafogadását, megfosztva őket állampolgárságuktól. A török belügyminiszter később leszögezte: a hontalanná vált dzsihadistákat is visszaküldik származási országukba.</p>
      <p>Soylu elmondása szerint jelenleg mintegy 1200 "külföldi szélsőségest" tartanak fogva Törökországban.</p>
      <p>A török hadsereg október 9-én hadműveletet indított Északkelet-Szíriában az Ankara által terrorszervezetként kezelt kurd erők ellen. Az offenzíva során a török erők elfogtak 287 korábbi dzsihadistát, valamint hozzátartozóikat és támogatóikat, akik a harcokat kihasználva szöktek meg a kurdok által felügyelt börtönökből.</p>
      <p>Catakli hétfőn jelezte: Szíriában elfogott két ír állampolgárt hamarosan, két németet pedig még a hét folyamán kitoloncolnak Törökországból. Szintén Szíriában elfogott 11 francia állampolgár hazaküldésével kapcsolatban ugyancsak tart a procedúra - tette hozzá a török belügyminiszter-helyettes, aki hangsúlyozta, hogy az érintett országokkal felvették a kapcsolatot, és eltökélten folytatják a külföldi terroristák hazatelepítését.</p>
      <p>
        <i>Nyitókép: MTI/EPA/Dzsalal Morcsidi</i>
      </p>
    </article>
  </body>
</html>