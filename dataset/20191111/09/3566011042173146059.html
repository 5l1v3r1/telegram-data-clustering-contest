<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546178.html/%D9%81%D8%B9%D8%A7%D9%84%DB%8C%D8%AA-%D9%85%D8%B1%D8%A7%DA%A9%D8%B2-%D9%81%D8%B9%D8%A7%D9%84-%D8%AF%D8%B1-%D8%B2%D9%85%DB%8C%D9%86%D9%87-%D8%A7%D8%B9%D8%AA%DB%8C%D8%A7%D8%AF-%D8%B1%D8%B6%D8%A7%DB%8C%D8%AA-%D8%A8%D8%AE%D8%B4-%D9%86%DB%8C%D8%B3%D8%AA--%D8%B6%D8%B1%D9%88%D8%B1%D8%AA-%D8%A7%D8%AC%D8%B1%D8%A7%DB%8C-%D9%85%D8%A7%D8%AF%D9%87----%D8%AF%D8%B1-%D8%A7%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T09:00:00+00:00"/>
    <meta property="og:title" content="فعالیت مراکز فعال در زمینه اعتیاد رضایت بخش نیست/ ضرورت اجرای ماده ۱۶ در استان"/>
    <meta property="og:description" content="دادستان عمومی و انقلاب قزوین گفت: شرایط نظارت بر مراکز اعتیاد باید استمرار داشته باشد و در هر مرحله که  شاهد عدم تداخل با شرایط ایده آل باشیم باید در تجدید مجوز بررسی کرده و نواقص آن را برطرف کنیم."/>
  </head>
  <body>
    <article>
      <h1>فعالیت مراکز فعال در زمینه اعتیاد رضایت بخش نیست/ ضرورت اجرای ماده ۱۶ در استان</h1>
      <h2>دادستان عمومی و انقلاب قزوین اعلام کرد</h2>
      <address>
        <time datetime="2019-11-11T09:00:00+00:00">11 Nov 2019, 09:00</time>
      </address>
      <p>دادستان عمومی و انقلاب قزوین گفت: شرایط نظارت بر مراکز اعتیاد باید استمرار داشته باشد و در هر مرحله که شاهد عدم تداخل با شرایط ایده آل باشیم باید در تجدید مجوز بررسی کرده و نواقص آن را برطرف کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="https://sobheqazvin.ir/">صبح قزوین</a>؛ محمد قاسمی در نشست مشترک نهادهای مرتبط با آسیب‌های اجتماعی و اعتیاد که دیروز(یکشنبه) با حضور مسئولین دستگاه‌های اجرایی در سالن جلسات دادسرای عمومی و انقلاب قزوین برگزار شد، اظهار کرد: علی‌رغم مشکلات و کمبودهایی که در زمینه تامین اعتبارت وجود دارد اما بررسی‌های انجام شده نشان می‌دهد که با وجود تشکیل کمیته‌های مختلف و  اعتبارت موجود، وضعیت مثبتی در حوزه اعتیاد نداریم.</p>
      <p>وی افزود: پتانسیل و بستر خوبی در این زمینه وجود دارد، اما با وجود برخورداری از مدیران باتجربه؛ خروجی کافی نیست چرا که اشتراک همزبانی باید به همدلی منجر شود تا موجب ارتقای وضعیت موجود شود.</p>
      <p>دادستان عمومی و انقلاب قزوین بیان کرد: اگر کارکرد مجموعه‌های متولی در جای مطلوب انجام شود و هرکدام در جای خود صورت گیرد وضعیت اجتماع مناسب‌تر از وضع موجود خواهد بود.</p>
      <p>قاسمی تشریح کرد: اگرچه با یک بازدید از مرکز شهر ممکن است با مشکلاتی کمتری در حوزه اعتیاد مواجه باشیم در حالی که آسیب‌های اجتماعی در حاشیه شهر ، در مناطق کم‌برخوردار که اتباع بیگانه ساکن هستند وجود دارد لذا ما در این مناطق برای رفع این مشکلات بررسی دقیق‌تری انجام دهیم.</p>
      <p>وی عنوان کرد: بررسی‌ها نشان می‌دهد خیلی از جرائم ریشه در اعتیاد دارد لذا اگر بتوانیم در این زمینه گام مثبتی برداریم می توانیم جرائم دیگر را کنترل کرده و در زمینه پیشگیری از آنان حرکت کنیم.</p>
      <p>این مسئول قضایی ادامه داد: ما طی مرحله‌ای برخورد سلبی و قهری با اعتیاد داشتیم و به فرد معتاد به عنوان مجرم نگاه می‌کردیم اما به نتیجه نرسید و طی این سال‌ها با روش درمانی و مکانیسم‌های مراکز ترک اعتیاد و درمانی پیش رفتیم اما با تمام اقداماتی که انجام شد به نتایج مطلوبی نرسیدیم.</p>
      <p>قاسمی تصریح کرد: متاسفانه این روزها علی‌رغم تزریق منابع مالی؛ مراکز ترک اعتیاد به مراکز نگهداری معتادین تبدیل شده و یک روند باطلی را در پیش گرفتیم و همین هزینه‌ای اندک هم به باطل می‌گذرد لذا دستگاه‌های متولی باید در این راستا گام‌های استوارتری بردارند.</p>
      <p>
        <b>شرایط نظارت بر مراکز اعتیاد باید استمرار داشته باشد</b>
      </p>
      <p>دادستان عمومی و انقلاب قزوین بیان کرد: قانونگذار بر اساس یک فلسفه ایجاد ماده ۱۶ را تشخیص داده لذا باید اجرا شود و هرکدام از ظرفیت‌هایی که قانون‌گذار اعلام کرده باید در جای خود صرف شود در غیر اینصورت با نتیجه مطلوبی همراه نخواهد بود.</p>
      <p>وی با بیان اینکه فعالیت مراکز فعال در زمینه اعتیاد رضایت بخش نیست، اظهار کرد: مشکل مالی نمی‌تواند مانع خدمات‌رسانی شود، چراکه فرد معتاد هم کرامت انسانی دارد و ما باید به شکل درمانی به آن توجه کنیم و از ظرفیت‌های قانونی در جهت جذب و  تامین منابع ملی و استانی از مسئولین تلاش کنیم.</p>
      <p>این مسئول قضایی ابراز کرد: شرایط نظارت بر مراکز اعتیاد باید استمرار داشته باشد و در هر مرحله که  شاهد عدم تداخل با شرایط ایده آل باشیم باید در تجدید مجوز بررسی کرده و نواقص آن را برطرف کنیم.</p>
      <p>قاسمی ادامه داد: ما باید درآمدهای ناشی از مواد مخدر را در جهت پاکسازی و رفع حوزه اعتیاد مصرف کنیم، چرا که مامور وصول درآمد برای خزانه نیستیم، بلکه باید مسئولین ملی را قانع کنیم که بخشی از درآمد صرف بهبود شرایط در این حوزه استفاده شود.</p>
      <p>دادستان عمومی و انقلاب قزوین اذعان کرد: شورای مبارزه با مواد مخدر باید تلاش کند که به سمت ایجاد مرکز ماده ۱۶ پیش رود و مراکز غربالگری صورت گیرد و هر کدام از این مراکز در جای خود و بر اساس ضوابط قانونی انجام وظیفه کنند.</p>
      <p>وی افزود: خدماتی که در این مراکز ارائه می‌شود باید از لحاظ بهداشتی و سم زدایی مطابق با استاندارد باشد درحالیکه قابل نقد است و به درستی صورت نمی‌گیرد.</p>
      <p>قاسمی مطرح کرد: آسیب اجتماعی باید آسیب شناسی شوند و در دوره مشخصی برای رفع آن تلاش کنیم که امیدواریم با ایجاد مرکز ۱۶ بتوانیم خدمات مناسب‌تری ارائه دهیم.</p>
      <p>انتهای پیام/</p>
    </article>
  </body>
</html>