<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/derzhbyudzhet-2020-rada-rozglyane-zakonoproekt-14-listopada-novini-ukrajini-50052756.html"/>
    <meta property="og:site_name" content="НВ"/>
    <meta property="article:published_time" content="2019-11-11T09:16:00+00:00"/>
    <meta property="og:title" content="Рада на цьому тижні планує прийняти держбюджет-2020"/>
    <meta property="og:description" content="Верховна Рада на цьому тижні планує розглянути в другому читанні проект держбюджету на 2020 рік."/>
  </head>
  <body>
    <article>
      <h1>Рада на цьому тижні планує прийняти держбюджет-2020</h1>
      <h2>Верховна Рада на цьому тижні планує розглянути в другому читанні проект держбюджету на 2020 рік.</h2>
      <address>
        <time datetime="2019-11-11T09:16:00+00:00">11 Nov 2019, 09:16</time>
      </address>
      <p>Про це спікер парламенту Дмитро Разумков сказав на засіданні погоджувальної ради.</p>
      <p>За його словами, швидше за все, законопроект буде розглянуто в четвер, 14 листопада.</p>
      <p>«Я звертаюсь до комітету з питань бюджету на своєму засіданні уважно розглянути та проаналізувати поданий урядом проект бюджету на предмет врахування тих бюджетних висновків Верховної Ради, які були запропоновані до бюджету на 2020 рік, та надати висновок комітету щодо проекту бюджету народним депутатам, щоб, скоріше за все, в четвер ми могли розглянути цей важливий законопроект і, якщо все буде добре, підтримати та затвердити бюджет на 2020 рік», — сказав Разумков.</p>
      <p>Нагадаємо, на минулому тижні Кабмін вніс до Верховної Ради доопрацьований до другого читання <a href="https://nv.ua/ukr/biz/finance/derzhbyudzhet-2020-naskilki-zbilshilisya-dohodi-i-vitrati-do-drugogo-chitannya-novini-ukrajini-50051676.html">законопроект про держбюджет на 2020 рік</a>. У порівнянні з початковою редакцією проекту, доходи пропонується збільшити на 14,18 млрд грн (до 1,094 трлн грн), витрати — на 10,1 млрд грн (до 1,18 трлн грн). Дефіцит збережений на рівні 2,09%. План надходжень від приватизації збільшений з 5 млрд грн до 12 млрд грн. У проект бюджету заклали також 3 млрд грн надходжень від легалізації грального бізнесу. Крім того, в законопроект повернули субвенцію на соціально-економічний розвиток. На неї <a href="https://nv.ua/ukr/biz/finance/subvenciyu-na-socialno-ekonomichniy-rozvitok-povernuli-v-proekt-byudzhetu-novini-ukrajini-50051665.html">пропонують виділити 2 млрд грн</a>. У початковому варіанті витрати на це не передбачалися, оскільки в Мінфіні вважають субвенцію неефективним інструментом. У VoxUkraine зазначали, що її використовують депутати-мажоритарники для політичного підкупу. В уряді пояснили, що повернути цю субвенцію попросили депутати.</p>
      <figure>
        <iframe src="https://www.youtube.com/embed/fnLcdRa8RVk" width="560" height="315" data-service="Youtube" scrolling="no"/>
      </figure>
      <p>Читайте також:</p>
      <ul>
        <li>
          <a href="https://nv.ua/ukr/biz/economics/u-kabmini-pidtverdili-priynyattya-derzhbyudzhetu-2020-do-drugogo-chitannya-novini-ukrajini-50051387.html">Кабмін схвалив держбюджет-2020 до другого читання</a>
        </li>
        <li>
          <a href="https://nv.ua/ukr/biz/finance/derzhbyudzhet-2020-prioriteti-i-zmini-novini-ukrajini-50052517.html">Маркарова розповіла про особливості і пріоритети дербюджету-2020</a>
        </li>
      </ul>
    </article>
  </body>
</html>