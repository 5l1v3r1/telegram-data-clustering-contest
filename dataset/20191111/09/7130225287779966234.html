<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/rtuk-dondurma-reklamlarinda-genel-ahlak-sinirini-asan-sorunlar-olabiliyor-889241"/>
    <meta property="og:site_name" content="Onedio"/>
    <meta property="article:published_time" content="2019-11-11T09:10:42+00:00"/>
    <meta property="og:title" content="RTÜK: Dondurma Reklamlarında Genel Ahlak Sınırını Aşan Sorunlar Olabiliyor"/>
    <meta property="og:description" content="RTÜK İzleme ve Değerlendirme Daire Başkan Yardımcısı Murat Ellialtı, reklam içeriklerinde bazı düzenlemelere gidileceğini belirterek, &quot;dondurma reklam..."/>
  </head>
  <body>
    <article>
      <h1>RTÜK: Dondurma Reklamlarında Genel Ahlak Sınırını Aşan Sorunlar Olabiliyor</h1>
      <address><time datetime="2019-11-11T09:10:42+00:00">11 Nov 2019, 09:10</time> by <a rel="author" href="https://onedio.com/profil/yasin-arrslan" target="_blank">Yasin Arslan</a></address>
      <h4>RTÜK İzleme ve Değerlendirme Daire Başkan Yardımcısı Murat Ellialtı, reklam içeriklerinde bazı düzenlemelere gidileceğini belirterek, "<a href="https://onedio.com/etiket/dondurma/57a5f3803fecd95946effc58">dondurma</a> reklamlarında genel ahlak sınırını aşan sorunlar olabiliyor" dedi. Ellialtı ayrıca yemek programı sunan kişilerden, "fazla yemek yememelerini" istediklerini belirtti.</h4>
      <figure>
        <img src="https://img-s1.onedio.com/id-5dc910f36ce78d645511329e/rev-0/w-500/s-5e87ccf5e0a3920c48328694f91ffb0d235882ce.jpg"/>
      </figure>
      <p><a href="https://www.turkiyegazetesi.com.tr/yasam/661819.aspx">Türkiye gazetesinden Damla Peker'in haberine göre</a>, RTÜK İzleme ve Değerlendirme Daire Başkan Yardımcısı Murat Ellialtı, <a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a> Dilekçe Komisyonu Obezite İle Mücadele Alt Komisyonu’na bir sunum yaptı. </p>
      <p>Yaptığı sunumda yöresel yemek programlarına ve reklamlara tepki gösteren Ellialtı, Reklamverenler ve Reklamcılar Derneği’yle görüşerek içeriklerde bazı düzenlemelere gidileceğini aktardı.</p>
      <h3>'Ceza vermememizin etkisi olmuyor'</h3>
      <figure>
        <img src="https://img-s1.onedio.com/id-5dc9122f6ce78d64551132b0/rev-0/w-500/s-a5416dc08918f83045fa7350b0e15cb756925049.jpg"/>
      </figure>
      <p>Sunum sırasında Komisyon Başkanı Belma Satır’ın daha önce ceza kesilen reklam olup olmadığını sorusuna Ellialtı, "Daha önce asitli içecekler ve <a href="https://onedio.com/etiket/dondurma/57a5f3803fecd95946effc58">dondurma</a> reklamları içerisinde kesmiştik" cevabını verdi. </p>
      <p>Reklamların yayınlandıktan sonra ceza kesilmesinin bir etkisinin olmadığını söyleyen Ellialtı, "Reklamverenler ve Reklamcılar Derneği’yle görüşerek içeriklerde bazı düzenlemelere gidiyoruz. Dondurma reklamlarıyla ilgili birkaç hafta içerisinde, reklamlar çekilmeden kendileriyle toplantı yapacağız. Reklamlar yayınlandıktan sonra bizim ceza vermemizin çok büyük bir etkisi olmuyor." şeklinde konuştu.</p>
      <h3>'Reklamlar içerisindeki sıkıntılı hususlar olabiliyor'</h3>
      <figure>
        <img src="https://img-s1.onedio.com/id-5dc91debb2bc20ce0ed31f3e/rev-0/w-500/s-7fb648b0262f74b896d3d4fb4e759ac53fdc83cb.jpg"/>
      </figure>
      <p>Reklamlar çekilmeden firmalarla görüşeceklerini aktaran Ellialtı, özellikle <a href="https://onedio.com/etiket/dondurma/57a5f3803fecd95946effc58">dondurma</a> reklamlarında ahlak sınırlarını aşan sorunlar olduğunu belirterek şöyle devam etti:</p>
      <p>"Reklamlar çekilmeden biz kendileriyle görüşüyoruz, toplantı yapacağız. Bu reklamlar içerisindeki sıkıntılı hususlar ve özellikle dondurma reklamlarında genel ahlak sınırını aşan sorunlar olabiliyor. Bunlarda da bir düzenlemeye giderekten her ne kadar yetkimiz dâhilinde önceden müdahale yetkimiz olmasa da birtakım ortak çalışmalarla bunu çözmeye çalışıyoruz."</p>
      <h3>'Program sunan kişilerin fazla yememelerini istiyoruz'</h3>
      <figure>
        <img src="https://img-s1.onedio.com/id-5dc91ef55b055215115c8d32/rev-0/w-500/s-235e68e98753e5181f1c6a84a7089bddeb374f51.jpg"/>
      </figure>
      <p>Ellialtı, toplantıda yöresel yemek programlarına da tepki gösterdi. Ellialtı, yaptığı sunumda şu değerlendirmelerde bulundu: </p>
      <p>"Üst kurulumuzun yayından önce yayıncılara ve yapımcılara müdahale yetkisi yok. Ancak gurme tarzı yemek programlarında program sunan kişilerin fazla yememelerini, menfi örnek teşkil etmemelerini, sağlıklı olmaları, spor gibi konularda teşvik edici mesajlar vermesini istiyoruz. <a href="https://onedio.com/etiket/dizi/57d177f4df2c2cd609fd2923">Dizi</a> yapımcıları ve yayıncılarla da yaptığımız toplantılarda özellikle rol karakterlerin spor yapan ve sağlıklı beslenen karakterler olması gerektiği, nasıl sigara, içki kullanmaması gerekiyorsa hamburger, abur cubur gibi gıdaların tüketiminin de dizilerde olmaması gerektiği konusunda yapımcılara ve yayıncılarımıza tavsiyelerde bulunuyoruz."</p>
      <h3>'Bakanlığının besin profiline uygun olanların reklamına izin verilecek'</h3>
      <figure>
        <img src="https://img-s1.onedio.com/id-5dc91718d4673dfe0e7bdc56/rev-0/w-500/s-0ea67b77a5f37436ba5afa52b543ba7d4c4fe03b.jpg"/>
      </figure>
      <p>Altı ay sonra turuncu kategorinin faaliyete geçeceğini söyleyen Ellialtı, bazı gıda çeşitlerinin reklamlarının Sağlık Bakanlığı denetiminde olacağını ve uymayanlara para cezası verileceğini şöyle aktardı:</p>
      <p>"Altı ay sonra turuncu kategorimiz faaliyete geçecek. Bu kapsamda tuzlu baharatlı atıştırmalıklar, sütlü içecekler, kah-valtılıklar, yoğurtlar, peynirler ve soslar için Sağlık Bakanlığının besin profilinde yer alan kategoriye uygun olanların reklamına izin verilecek. Yaptırımları da olacak. 27 Mart’ta yürürlüğe girecek. Uymayan kanallara aylık brüt ticari iletişim gelirinin yüzde 1’i ile 3’ü arasında idari para cezası uygulayacağız."</p>
    </article>
  </body>
</html>