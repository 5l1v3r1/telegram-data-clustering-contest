<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/rouhani-if-we-stay-in-jcpoa-we-can-buy-or-export-any-weapons-next-year"/>
    <meta property="og:site_name" content="euronews"/>
    <meta property="article:published_time" content="2019-11-11T09:22:36+00:00"/>
    <meta property="og:title" content="روحانی: اگر در برجام نمانیم قطعنامه‌های شورای امنیت برمی‌گردند"/>
    <meta property="og:description" content="حسن روحانی، رئیس جمهوری ایران اعلام کرد که اگر ایران در برجام بماند، سال آینده، تحریم سلاح ایران برداشته می‌شود و این کشور می‌تواند سلاح بخرد و هر سلاحی بخواهد، صادر کند."/>
  </head>
  <body>
    <article>
      <h1>روحانی: اگر در برجام نمانیم قطعنامه‌های شورای امنیت برمی‌گردند</h1>
      <address><time datetime="2019-11-11T09:22:36+00:00">11 Nov 2019, 09:22</time> by <a rel="author">یورونیوز فارسی </a></address>
      <p>حسن روحانی، رئیس جمهوری ایران اعلام کرد که اگر ایران در برجام بماند، سال آینده، تحریم سلاح ایران برداشته می‌شود و این کشور می‌تواند سلاح بخرد و هر سلاحی بخواهد، صادر کند.</p>
      <p>آقای روحانی که در جمع مردم رفسنجان سخنرانی می‌کرد، درباره برجام و خروج آمریکا از این توافق‌نامه گفت: «عده‌ای به ما گفتند شما هم بلافاصله از این توافق خارج شوید، یک عده دیگر به ما میگفتند در هر شرایطی باید در این توافق بمانید؛ اما یک عده‌ای می‌گفتند ما یک راه بینابین باید انتخاب کنیم.»</p>
      <p>روحانی با اشاره به اینکه ما در همین تجربه دیدیم که این راه بینابین به نفع ماست، اضافه کرد: «با ادامه برجام، سال آینده به هدف بسیار بزرگ سیاسی، امنیتی و دفاعی دست پیدا می‌کنیم و آن اینکه سالهاست خرید سلاح از طرف ایران طبق قطعنامه سازمان ملل ممنوع است یعنی نمی‌توانیم از یک کشوری اسلحه بخریم. خرید اسلحه از ایران هم ممنوع است و نمی‌توانیم سلاح بفروشیم.»</p>
      <blockquote>طبق توافق هسته‌ای ایران و قطعنامه ۲۲۳۱ سازمان ملل، سال آینده اگر برجام را نگهداریم تحریم تسلیحاتی ایران برداشته می‌شود.<cite>حسن روحانی <br/>رئیس جمهوری ایران</cite></blockquote>
      <p>وی تاکید کرد که طبق این توافق و قطعنامه ۲۲۳۱، سال آینده اگر برجام را نگهداریم تحریم تسلیحاتی ایران برداشته می‌شود.</p>
      <p>رئیس‌جمهوری ایران، این موضوع را یکی از آثار مهم این توافق برشمرد و تصریح کرد: «امروز می‌توانیم از این توافق خارج شویم اما دیگر آن ثمری که سال دیگر پیش روی ما است نخواهد بود، از الان می‌توانیم بیرون برویم، اما قطعنامه‌های شورای امنیت علیه ایران برمی‌گردد و ما باید فکر کنیم ببینیم منافع کشور در کجاست.»</p>
      <p>وی در عین حال از کاهش گام به گام تعهدات ایران در این توافق‌نامه دفاع کرد و گفت: «راه درست این بود که ما انتخاب کردیم.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/01/11/france-reaction-rouhani-speech-iran-send-two-satellites-using-ballistic-missiles">ایران خطاب به فرانسه: برنامه موشکی ایران دفاعی و حق ملت است</a>
        </li>
        <li>
          <a href="https://farsi.euronews.com/2019/03/07/us-urges-un-to-restore-tough-missile-restrictions-on-iran-after-tests">درخواست آمریکا از سازمان ملل: محدودیت‌ها علیه برنامه موشکی ایران تشدید شود</a>
        </li>
      </ul>
      <p>رئیس جمهوری ایران هفته گذشته <a href="https://farsi.euronews.com/2019/11/05/iran-says-will-inject-gas-into-centrifuges-at-fordow-on-wednesday">به سازمان انرژی اتمی ایران دستور داد</a> تا از ۱۵ آبان، پس از پایان مهلت ۶۰ روزه، گام چهارم کاهش تعهدات برجامی را که گازدهی به ۱۰۴۴ سانتریفیوژ فعال در سایت غنی‌سازی فردو است، آغاز کند. با این دستور فعالیت تأسیسات هسته‌ای فردو در استان قم برای غنی‌سازی اورانیوم از دقایق اولیه روز پنجشنبه ۱۶ آبان بار دیگر به جریان افتاد.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/07/iran-fuels-centrifuges-resumes-uranium-enrichment-at-fordow">تولید اورانیوم غنی‌‌سازی شده در فردو آغاز شد</a>
      </p>
      <p>توافق هسته‌ای وین در سال ۲۰۱۵، ایران را در ازای لغو تحریم‌های بین المللی به محدود کردن برنامه هسته‌ای ملزم کرد اما این پیمان بین‌المللی پس از روز هشتم مه ۲۰۱۸ (۱۸ اردیبهشت ۱۳۹۷) یعنی زمان خروج آمریکا از برجام متزلزل شد. یک سال پس از اقدام آمریکا و بازگشت تحریم‌ها، ایران نیز در چهار گام تاکنون تعهدات خود را کاهش داده است.</p>
    </article>
  </body>
</html>