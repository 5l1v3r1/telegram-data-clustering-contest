<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741041"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T04:21:00+00:00"/>
    <meta property="og:title" content="'บิ๊กป้อม'ตีกลับวันแม็พเมืองกาญฯ ชี้ยังมีปัญหาทับซ้อน "/>
    <meta property="og:description" content="“บิ๊กป้อม” ตรวจราชการเมืองกาญฯ ลั่นต้องไม่มีปัญหาค้ามนุษย์เด็ดขาด ตีกลับวันแม็พ ให้จังหวัดพิจารณาอีกครั้ง เหตุยังมีปัญหาทับซ้อน "/>
  </head>
  <body>
    <article>
      <h1>'บิ๊กป้อม'ตีกลับวันแม็พเมืองกาญฯ ชี้ยังมีปัญหาทับซ้อน </h1>
      <address>
        <time datetime="2019-11-11T04:21:00+00:00">11 Nov 2019, 04:21</time>
      </address>
      <p>
        <b>“บิ๊กป้อม” ตรวจราชการเมืองกาญฯ ลั่นต้องไม่มีปัญหาค้ามนุษย์เด็ดขาด ตีกลับวันแม็พ ให้จังหวัดพิจารณาอีกครั้ง เหตุยังมีปัญหาทับซ้อน </b>
      </p>
      <p>เมื่อวันที่ 11 พ.ย..ที่ศาลากลางจังหวัดกาญจนบุรี พล.อ.ประวิตร​ วงษ์​สุวรรณ​ รองนายกรัฐมนตรี ลงพื้นที่ตรวจราชการที่จังหวัดกาญจนบุรี ก่อนจะเป็นประธานรับฟังการบรรยายสรุปด้านการรักษาความสงบเรียบร้อยความมั่นคง และการปฏิบัติงานที่สำคัญของจังหวัดกาญจนบุรี​ โดยพล.อ.ประวิตร กล่าวว่า อยากให้ดูเรื่องเกี่ยวกับแรงงานต่างด้าว โดยเฉพาะอย่างยิ่งแรงงานที่ไปกลับและหลบหนีเข้าเมืองโดยผิดกฎหมาย และแรงงานต่างด้าวสัญชาติเมียนม่าในพื้นที่ไม่ให้มีการค้ามนุษย์โดยเด็ดขาด ขณะที่ปัญหาเรื่องน้ำจังหวัดกาญจนบุรีไม่มีปัญหาเรื่องนี้ เพราะมีแหล่งกักเก็บน้ำเยอะ และมีเขื่อนขนาดใหญ่ รวมถึงจะต้องมีการนำน้ำจากเขื่อนศรีนครินทร์ไปช่วย โดยสำนักงานทรัพยากรน้ำแห่งชาติ (สทนช.) จะต้องรับเรื่องนี้ไปดูแลว่าจะทำอย่างไร เพื่อจะกระจายน้ำไปทางภาคตะวันออกให้ได้ เพื่อให้จังหวัดกาญจนบุรีมีน้ำใช้อย่างทั่วถึง และโครงการระบายน้ำจะต้องมีในทุกพื้นที่เท่าเทียมกัน โดยจะต้องทำโครงการ ซึ่งอาจจะต้องผ่านพื้นที่อุทยาน จึงขอให้รีบทำและเร่งประสานกับกระทรวงทรัพยากรธรรมชาติและสิ่งแวดล้อม<br/><br/>พล.อ.ประวิตร กล่าวต่อว่า ขณะที่ปัญหาฝุ่นละอองขนาดเล็กที่เกิดจากการเผาอ้อยก่อนตัด ขอให้นายจีระเกียรติ ภูมิสวัสดิ์ ผู้ว่าราชการจังหวัดกาญจนบุรี ลองไปคิดดู โดยให้นำเศษอ้อยไปทำพลังงานไฟฟ้าเพื่อทดแทนการเผา ขณะที่เรื่องแผนที่แนวเขตที่ดินของรัฐแบบบูรณาการ มาตราส่วน 1: 4000 (วันแม็พ)ของจังหวัดกาญจนบุรียังไม่สามารถประกาศใช้ได้ เพราะยังมีปัญหาเรื่องพื้นที่ทับซ้อนอีกเป็นจำนวนมาก จึงจะให้นำกลับมาทบทวนอีกครั้ง เพราะเราทำไป 4 ปีแล้วยังไม่สำเร็จ ซึ่งเมื่อประกาศไปก็จะทำให้เจ้าของพื้นที่จะมาชนกัน จึงต้องให้ทางจังหวัดพิจารณาใหม่เพื่อให้รอบคอบอีกครั้ง<br/><br/>“ผมขอบคุณและเป็นกำลังใจให้กับทุกส่วนราชการของจังหวัดกาญจนบุรี ที่เป็นหนึ่งเดียวกัน ร่วมขับเคลื่อนงานตามนโยบายที่ผ่านมาให้มีความคืบหน้าในทุกด้าน และขอเน้นย้ำนโยบายสำคัญ ให้ร่วมสร้างความตระหนักรู้กับประชาชน ถึงความสำคัญของสถาบันชาติ ศาสนา และพระมหากษัตริย์ ที่ต้องดำรงรักษาไว้เพื่อสันติสุขของบ้านเมือง และให้น้อมนำศาสตร์พระราชา หลักปรัชญาเศรษฐกิจพอเพียง ในการขับเคลื่อนงานยกระดับคุณภาพชีวิตประชาชนในพื้นที่ ส่วนการสร้างความปรองดองสมานฉันท์ต้องเร่งรัดแก้ไขปัญหา”พล.อ.ประวิตร กล่าว<br/><br/>จากนั้นเวลา 11.00 น. พล.อ.ประวิตร เดินทางมายังอุทยานแห่งชาติเอราวัณ อำเภอศรีสวัสดิ์ จังหวัดกาญจนบุรี เพื่อตรวจเยี่ยม และมอบนโยบายการบริหารจัดการการท่องเที่ยวในอุทยานแห่งชาติ การเตรียมความพร้อมรับมือสถานการณ์หมอกควัน และการบริหารจัดการน้ำ และมาตรการรองรับภัยแล้ง โดยพล.อ.ประวิตร กล่าวว่า ขอให้มีการส่งเสริมการท่องเที่ยว ควบคู่ไปกับการอนุรักษ์ระบบนิเวศ รวมถึงยกระดับอุทยานแห่งชาติโดยให้มีการประเมินอุทยานแห่งชาติสีเขียว ขณะที่ผู้ประกอบการด้านการท่องเที่ยว กำหนดมาตรการงดใช้ถุงพลาสติกแบบใช้ครั้งเดียว ในเขตอุทยานแห่งชาติ ตั้งแต่วันที่ 1 ม.ค.2563<br/><br/>อย่างไรก็ตามในช่วงบ่าย พล.อ.ประวิตร จะไปเป็นประธานปล่อยขบวนคาราวานต้านการเผาลดปัญหาหมอกควันเพื่อคุณภาพอากาศที่ดี และชมการสาธิต การเตรียมความพร้อมการท่องเที่ยวในอุทยานแห่งชาติ ที่ลานเวทีกลางแจ้ง อุทยานแห่งชาติเอราวัณ โดยพล.อ.ประวิตร กล่าวว่าในพื้นที่กลุ่มจังหวัดภาคกลางตอนล่าง ควรป้องกัน และเฝ้าระวังไม่ให้เกิดไฟไหม้ป่า จัดวางกำลังให้สามารถเข้าระงับไฟป่าได้ทันท่วงที นำเทคโนโลยีเข้ามาใช้ในการวางแผน.<br/><br/><br/> </p>
    </article>
  </body>
</html>