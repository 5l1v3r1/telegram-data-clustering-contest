<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740936"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T04:00:00+00:00"/>
    <meta property="og:title" content="ลูกเมียนักเรียน เสธ. ตอนที่ 6"/>
    <meta property="og:description" content="จากลวดลายเส้นสีน้ำเงินเข้มที่แบนราบตามแบบฉบับแผนที่พิมพ์เขียวที่ทางโรงเรียนขี้งกแจกมาให้อย่างเสียมิได้เมื่อไม่กี่วันก่อนหน้านี้ บัดนี้ได้ปรากฏลวดลายสีสันที่ผิดไป ที่สูง เหว และทิวเขา ฯลฯ ปรากฏต่อสายตาอย่างชัดเจน..."/>
  </head>
  <body>
    <article>
      <h1>ลูกเมียนักเรียน เสธ. ตอนที่ 6</h1>
      <address>
        <time datetime="2019-11-11T04:00:00+00:00">11 Nov 2019, 04:00</time>
      </address>
      <figure>
        <img src="https://www.dailynews.co.th/admin/upload/20191110/news_ATiCumyjbN114306_533.jpg?v=20191111134"/>
      </figure>
      <p>
        <b>จากลวดลายเส้นสีน้ำเงินเข้มที่แบนราบตามแบบฉบับแผนที่พิมพ์เขียวที่ทางโรงเรียนขี้งกแจกมาให้อย่างเสียมิได้เมื่อไม่กี่วันก่อนหน้านี้ บัดนี้ได้ปรากฏลวดลายสีสันที่ผิดไป ที่สูง เหว และทิวเขา ฯลฯ ปรากฏต่อสายตาอย่างชัดเจน...</b>
      </p>
      <p>ตำราที่ใช้เรียนโรงเรียนเสธ.กองท่วมหัวทีเดียวครับ และที่สำคัญคือส่วนใหญ่ต้องใช้การ <b>“ท่องจำ” </b>เกือบทั้งสิ้น สร้างความเดือดร้อนรำคาญอย่างแสนสาหัสให้กับนายทหารนักเรียน  ผมจะยกตัวอย่างเรื่องที่เราต้องท่องมาให้ดูสักเรื่องแล้วกัน<br/><br/><b>“งานกำลังพล ประกอบด้วย 1) การรักษายอดกำลังพลของหน่วย 2) การจัดการกำลังพล 3) การจัดการกำลังคน 4) การพัฒนาและการรักษาขวัญ 5) การรักษาวินัย 6) การจัดการในกองบัญชาการ 7) งาน กำลังพลเบ็ดเตล็ด” <br/></b><br/>และไม่เพียงเท่านั้น ยกตัวอย่างงานข้อ 2) ว่าด้วยการจัดการกำลังพล ยังมีแยกแยะไปอีกว่าประกอบด้วย 1) การดำเนินการกำลังพลซึ่งประกอบด้วย การจัดหา การแบ่งประเภทการบรรจุ การเลื่อนยศ การย้าย การแบ่งประเภทใหม่ การปลด การเกษียณ การไล่ออกและการหมุนเวียนกำลังพล  2) งานเชลยศึก...ฯลฯ พอแค่นี้แล้วกันครับ<br/><br/>ที่ยกมาเป็นตัวอย่างด้วยความขมขื่นใจนี้ ก็เพราะว่าในความเป็นนักเรียนเสธ.นั้น เราต้องท่องจำให้ได้ทั้งหมดเพื่อเอาไปใช้ในการสอบซึ่งมีได้มีตกเหมือนนักเรียนทั่วไปทั้งโลกนั่นเอง !!!<br/> </p>
      <figure>
        <img src="https://www.dailynews.co.th/admin/upload/20191110/news_zzhayssiIp165858_533.jpg?v=20191111134?v=5688"/>
      </figure>
      <p>ตำราที่ต้องอ่านต้องทำความเข้าใจและต้องท่องเหล่านี้ก็คือไอ้ที่กองท่วมหัวอยู่ตรงหน้าและยังติดหูติดตามมาหลอกหลอนผมแม้กระทั่งบัดนี้ในบางโอกาสที่นอนหลับแล้วฝัน…ฝันร้าย !!!<br/><br/>แต่ชีวิตแม้จะทุกข์ยากเพียงใด จะอย่างไรก็ต้องก้าวเดิน…<br/><br/>นี่เป็นคำขวัญที่ผมจำไม่ได้แล้วว่าไปอ่านเจอจากที่ไหน แต่จำได้ว่าช่วงนั้นผมต้องงัดขึ้นมาปลอบใจตัวเองอยู่บ่อย ๆ เวลาเงยหน้าขึ้นจากกองตำราตรงหน้าเพื่อหาแสงสว่างนำทางแก่ชีวิต ก่อนที่จะก้มหน้าก้มตาท่อง ท่อง และท่องต่อไป…<br/><br/>จนกระทั่งวันหนึ่ง ผมก็หาทางออกอะไรบางอย่างได้<br/><br/><b>“เสร็จแล้วนะ แผนที่ๆให้ระบาย นี่ไง...ดูซิใช้ได้ไหม”</b> ภรรยาว่าที่นายทหารฝ่ายเสนาธิการผู้ยืนหยัดเคียงข้างสามีเสมอยกม้วนแผนที่มาให้ผมที่โต๊ะกินข้าวซึ่งใช้เป็นโต๊ะเขียนหนังสือไปด้วย ลูกสาวคนโตยืนตาโตรอรับฟังความเห็นจากคุณพ่อต่อชิ้นงานที่เธอมีส่วนร่วมระบายสีอยู่ด้วย ส่วนลูกสาวคนเล็กทำหน้าที่เป็นกองหนุนยืนถือกล่องดินสอสีคอยให้การสนับสนุนตามบทบาทที่คุณแม่มอบให้<br/><br/>ผมค่อย ๆ คลี่แผนที่ออกแล้วก็เกิดอาการตื่นตะลึงเล็กน้อยพองามโดยมิได้เสแสร้งเอาใจกับภาพที่ปรากฏบนกระดาษแผ่นโตเบื้องหน้า<br/><br/>จากลวดลายเส้นสีน้ำเงินเข้มที่แบนราบตามแบบฉบับแผนที่พิมพ์เขียวที่ทางโรงเรียนขี้งกแจกมาให้อย่างเสียมิได้เมื่อไม่กี่วันก่อนหน้านี้ บัดนี้ได้ปรากฏลวดลายสีสันที่ผิดไป ที่สูง เหว และทิวเขา ฯลฯ ปรากฏต่อสายตาอย่างชัดเจนตรงไหนเป็นสายน้ำ ตรงไหนเป็นท้องนา ตรงไหนเป็นเส้นทางถนนลาดยาง ถนนลำลอง ชุมชน ฯลฯ สามารถมองเห็นได้ง่ายราวภาพถ่าย และนี่ย่อมนำไปสู่ความง่ายในการพิจารณาสภาพภูมิประเทศเพื่อนำไปสู่การวางแผนการปฏิบัติการทางทหารในห้องเรียนได้ในที่สุด<br/><br/>ผมหันไปสบตาภรรยาและลูก กล่าวขอบคุณและให้รางวัลหอมแก้มซ้ายขวาอย่างเสมอหน้ากัน แล้วอธิบายให้ฟังว่า ผลงานของพวกเธอนั้นมีประโยชน์ต่อพ่อเพียงใด จากนั้นก็สัญญาว่าเสาร์นี้จะพาไปดูหนังกัน<br/><br/><mark><b>“แล้วจะมีอะไรให้ระบายอีกไหมคะ...สนุกออก”</b> <br/></mark><br/>ลูกสาวคนโตถามพลางหันไปมองผนังห้องที่ยังดูโล่ง ๆ อยู่<br/> <br/>ความร่วมมือจากภรรยาและลูกในงานชิ้นแรกทำให้ผมเกิดปิ๊งไอเดียอะไรบางอย่างขึ้นมา…<br/>...............................................................<br/>คอลัมน์ : <mark><b>สอยดาวมาร้อยบ่า – RELOADED</b></mark><br/>โดย <b>“พล.อ.บัญชร ชวาลศิลป์”</b><br/>Facebook : <a href="https://www.facebook.com/Bunchon/">Gen.Bunchon - บัญชร ชวาลศิลป์</a><br/> </p>
    </article>
  </body>
</html>