<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/a-kocsiban-utazo-gyermekekre-emlekezteto-veszjelzot-tettek-kotelezove-olaszorszagban"/>
    <meta property="og:site_name" content="infostart"/>
    <meta property="article:published_time" content="2019-11-11T04:40:00+00:00"/>
    <meta property="og:title" content="A kocsiban utazó gyermekekre emlékeztető vészjelzőt tettek kötelezővé Olaszországban"/>
    <meta property="og:description" content="A szerkezet akkor riaszt, ha a gyermeket a kocsiban felejtették. A cél, hogy a nyári hőségben véletlenül se maradjon a forró kocsiban egyetlen gyermek sem."/>
  </head>
  <body>
    <article>
      <h1>A kocsiban utazó gyermekekre emlékeztető vészjelzőt tettek kötelezővé Olaszországban</h1>
      <address><time datetime="2019-11-11T04:40:00+00:00">11 Nov 2019, 04:40</time> by <a rel="author">Infostart / MTI</a></address>
      <h3>A szerkezet akkor riaszt, ha a gyermeket a kocsiban felejtették. A cél, hogy a nyári hőségben véletlenül se maradjon a forró kocsiban egyetlen gyermek sem.</h3>
      <p>A vészjelző rendszert, amelyből már többféle is kapható Olaszországban, a négy év alatti gyermekek esetében kötelező használni.</p>
      <p>Az átlag 50 euróba kerülő szerkezet megvásárlását az állam 30 euróval támogatja. Aki enélkül szállít négyévesnél kisebb gyermeket, arra a személyre</p>
      <blockquote>81-től 326 euróig terjedő pénzbüntetés szabható ki.</blockquote>
      <p>A szerkezetet a gyereküléshez kell applikálni, hang- és fényjelzéssel, rezgéssel jelzi, ha gyermek marad az autóban, amelyben már nem tartózkodik felnőtt. A vészjelző kombinálható a mobiltelefonnal is, így a szülők még sms-ben vagy a mobilapplikációk üzenőfórumain is kaphatnak értesítést arról, hogy gyermeküket az autóban felejtették.</p>
      <blockquote>Európában és vélhetően világviszonylatban is Olaszország az első, ahol ilyen jogszabály lépett életbe.</blockquote>
      <p>A kampány kezdeményezője Andrea Albanese, aki 2013-ban több órára magára hagyta az autóban kétéves kisfiát. A gyermek meghalt. A férfit a bírák felmentették a hanyagságból elkövetett emberölés vádja alól, mert egy pszichiáter azzal érvelt, hogy a férfi feledékenységét disszociatív amnézia okozta.</p>
      <p>
        <i>Nyitókép: Fox News</i>
      </p>
    </article>
  </body>
</html>