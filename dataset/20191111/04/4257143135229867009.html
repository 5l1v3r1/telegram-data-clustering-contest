<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/rendhagyo-dolog-is-tortent-a-megismetelt-valasztasokon"/>
    <meta property="og:site_name" content="infostart"/>
    <meta property="article:published_time" content="2019-11-11T04:20:00+00:00"/>
    <meta property="og:title" content="Rendhagyó dolog is történt a megismételt választásokon"/>
    <meta property="og:description" content="Különböző szabálytalanságok miatt tíz településen kellett ismét szavazniuk a választópolgároknak. Eredményt viszont csak kilenc esetben állapítottak meg, egy helyen váratlan dolog történt."/>
  </head>
  <body>
    <article>
      <h1>Rendhagyó dolog is történt a megismételt választásokon</h1>
      <address><time datetime="2019-11-11T04:20:00+00:00">11 Nov 2019, 04:20</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/11/megismetelt-valasztas-megszuletett-az-eredmeny-nyestan"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/10/az-ellenzeki-jelolt-gyozott-jaszberenyben"/>
        <a href="https://infostart.hu/belfold/2019/11/10/mozgourna-nelkuli-es-lakcimhalmozodasos-szavazasok-itt-az-uj-eredmeny"/>
        <a href="https://infostart.hu/belfold/2019/11/10/maradt-a-fideszes-gyozelem-komlon"/>
        <a href="https://infostart.hu/belfold/2019/11/10/vitte-a-ket-keruletet-az-ellenzek-szekszardon"/>
      </related>
      <h3>Különböző szabálytalanságok miatt tíz településen kellett ismét szavazniuk a választópolgároknak. Eredményt viszont szabálytalanság miatt csak kilenc esetben állapítottak meg. Egy helyen 6 szavazat döntött.</h3>
      <p>A megismételt szavazáson ugyanazok a szabályok voltak érvényesek, mint az október 13-ai választásokon. Mintegy 30 ezer választópolgárnak kellett (volna) ismét az urnákhoz járulnia.</p>
      <p>A szabálytalanságok között voltak rejtélyes kísérőemberek, a szavazóhelyiségben járkáló jelöltek, eltűnt szavazólapok és több helyen a "voksmigráció", vagyis a bejelentett lakosok számának gyanús megugrása.</p>
      <p>Ez utóbbihoz kapcsolódik a megismételt választás rendhagyó esete: nem állapította meg ugyanis az eredményt a helyi választási bizottság vasárnap a Zala megyei Várföldén, mert</p>
      <blockquote>az október 13-ai szavazáshoz hasonlóan ezúttal is túl sokan szavaztak olyanok, akik korábban nem laktak a településen.</blockquote>
      <p>Október 13-a előtt néhány hét alatt több mint ötven százalékkal növekedett a bejelentett lakcímmel rendelkezők száma, ezért kellett megismételni a polgármester- és képviselő-választást, amiről a Pécsi Ítélőtábla döntött.</p>
      <p>Szunyogh István jegyző vasárnap este közölte: az októberi voksoláshoz képest ugyan kisebb arányban, de ezúttal is sok "voksturista" érkezett: a névjegyzékben szereplő 239 választópolgár közül 169-en adtak le szavazatot vasárnap, többen, mint ahányan szeptemberben szerepeltek a település névjegyzékében. Visszalépés nem volt, ezért az október 13-ai voksoláshoz hasonlóan két polgármester- és tíz képviselő-jelöltre lehetett szavazni.</p>
      <p>A helyi választási bizottság úgy döntött, nem állapít meg eredményt sem a polgármester-, sem a képviselő-választást illetően.</p>
      <blockquote>Három napon belül tárgyalnak a történtekről, illetve döntenek arról, hogy mikorra írnak ki új választást a zalai településen.</blockquote>
      <p>A Nemzeti Választási Iroda adatai szerint október 13-án egyébként az eddig is a települést vezető Szörcsökné Horváth Mária 114, kihívója, Tóth Árpád 107 szavazatot kapott. A képviselőjelöltek között az első és a hatodik legtöbb voksot begyűjtő között is csupán 17 szavazatkülönbség adódott.</p>
      <h4>Növelte támogatottságát az ellenzéki jelölt Jászberényben</h4>
      <p>Miután október 13-án 14 szavazattal, 3909-3895 arányban győzött Budai Lóránt, a Közösen Jászberényért Egyesület jelöltje Szabó Tamás fideszes politikus előtt, és miután később jogsértéseket is megállapítottak, ez volt az egyik legnagyobb érdeklődésre számot tartó ismételt önkormányzati választás.</p>
      <p>Most vasárnap <a href="https://infostart.hu/belfold/2019/11/10/az-ellenzeki-jelolt-gyozott-jaszberenyben">ismét Budai Lórántot választották meg</a> polgármesternek Jászberényben: 8327 szavazatot kapott, míg, Szabó Tamás (Fidesz-KDNP) 4569, Magyar Levente (független) 257, Dobrosi Péter (Mi Hazánk) 86 szavazatot kapott.</p>
      <p>A választás megismétlésére azért volt szükség, mert Szabó Tamás megfellebbezte a Budai Lóránt győzelmét megállapító helyi választási bizottsági döntést.</p>
      <p>A területi választási bizottság az indítványnak helyt adva megállapította, hogy olyan súlyos jogsértések történtek, amelyek a választópolgárok akaratát és a választás eredményét is befolyásolhatták: idegenek mentek be a szavazókörökbe, a szavazatszámláló bizottsági tagok "kontrollálatlanul mozogtak", a szavazási szándékot torzító pénzfelajánlások történtek, ezek pedig befolyásolták a választás eredményét.</p>
      <p>E döntés ellen hiába fellebbezett már Szabó Tamás és Budai Lóránt is.</p>
      <h4>Meg tudta tartani vezető helyét a Fidesz-KDNP jelöltje Komlón</h4>
      <p>A Baranya megyei település 5. számú egyéni választókerület 13. szavazókörében a polgármester- és a képviselő-választást kell megismételni. Az október 13-i szavazás jogszabálysértő volt, a bíróság indoklása szerint a választás napján egy 10-12 fős társaság tagjai jelentős számú választópolgárt kísértek a szavazóhelyiséghez, bementek velük oda, illetve a szavazólap kitöltésének idejére a szavazófülkébe is, és ezt a szavazatszámláló bizottság nem akadályozta meg.</p>
      <p>A tegnapi megismételt választáson <a href="https://infostart.hu/belfold/2019/11/10/maradt-a-fideszes-gyozelem-komlon">Polics József 326</a>, míg az ellenzéki pártok támogatását bíró Komló Összeköt Egyesület jelöltje, Ferenczy Tamás 268 szavazatot kapott.</p>
      <blockquote>A településen a megismételt választás nem változtatta meg a polgármester személyét, de a két jelölt közötti különbség a település szintjén a korábbi 118-ról 31 szavazatra csökkent.</blockquote>
      <p>Komlón az 5. számú egyéni választókerületének 13. szavazókörében az egyéni választókerületi képviselő-választást is megismételték. A valasztas.hu adatai szerint Orsós Ferenc (Fidesz-KDNP) 320, míg a KÖE jelöltje, Hidegkuti Szabolcs 266 szavazatot kapott. Az eredmények alapján a valasztas.hu szerint Hidegkuti Szabolcs jutott be a testületbe.</p>
      <p>A polgármesterrel együtt 12 fős testületben az NVI honlapja szerint a KÖE hét, a Fidesz-KDNP öt helyet kap.</p>
      <h4>Szekszárdon marad az ellenzéki többség a közgyűlésben</h4>
      <p>A 2-es és a 8-as választókerület összesen hét szavazókörében azért ismételték meg a képviselő-választást, mert három jelölt a szavazás napján többször megjelent a szavazókörökben.</p>
      <p>A vasárnap tartott megismételt önkormányzati választáson is az Éljen Szekszárd (ÉSZ) Egyesület j<a href="https://infostart.hu/belfold/2019/11/10/vitte-a-ket-keruletet-az-ellenzek-szekszardon">elöltjei nyertek</a>: a 2. választókerületben Csötönyi László 686, Haag Éva (Fidesz-KDNP) 603 szavazatot kapott, a 8. választókerületben Faragó Zsolt ÉSZ-jelöltre 570-en, Szegedi Attilára, a Fidesz-KDNP jelöltjére 494-en szavaztak, Sárközi János József független jelöltre 9 voks érkezett.</p>
      <p>A Mi Hazánk jelöltjei mindkét választókerületben visszaléptek. A 2. kerületben 49,6, a 8. kerületben 40,5 százalék volt a részvételi arány.</p>
      <p>A szekszárdi közgyűlésben az ÉSZ Egyesület 8, a Fidesz-KDNP 6 mandátumot szerzett, ugyanannyit, mint az októberi voksoláskor. A településen a kormánypárti színekben induló Ács Rezső nyerte el a polgármesteri tisztséget.</p>
      <h4>2-1-6: aprócska maradt a különbség Litéren</h4>
      <p>Az október 13-ai választást a Győri Ítélőtábla döntése alapján kellett megismételni kizárólag az egyes szavazókörben. A település másik, kettes szavazókörében eredményes és érvényes volt az október 13-ai választás.</p>
      <p>A Veszprémhez közeli település 1-es számú szavazókörében októberben először úgy tűnt, a független Varga Mihály nyert 2 szavazattal, azután újraszámolva a szavazatokat, a fideszes jelölt győzelme jött ki 1 szavazattal. Ám mivel a számláláskor kiderült, hogy hat szavazólap hiányzik, nem volt eldönthető a választás eredménye.</p>
      <p>Az egyes számú szavazókörben megtartott megismételt választáson Varga Mihály (független) 291, Szedlák Attila (Fidesz-KDNP) 298 szavazatot kapott, hárman érvénytelenül szavaztak. Az összesített eredmény tehát Varga Mihály 533, Szedlák Attila 527 szavazat, és a független jelölt győzelmét állapították meg. A választási részvétel 66,89 százalékos volt.</p>
      <h4>Az egyetlen hely, ahol nem volt eredmény októberben</h4>
      <p>A Borsod-Abaúj-Zemplén megyei Nyéstán a polgármester- és egyéni listás választást kellett megismételni, a szabálytalanságok miatt, itt ugyanis - egyetlen településként az országban - nem is állapítottak meg eredményt október 13-án.</p>
      <p>Májusban még csak 26-an voltak a településre bejelentve az EP-választásra, október 13-án viszont már 98 választót tartottak nyilván. A megismételt szavazáson már csak 91 fő szerepelt a névjegyzékben. Az Index <a href="https://index.hu/belfold/2019/11/10/nyesta_megismetelt_valasztas_tomeges_bejelentkezes_borsod_szavazas/">úgy tudja</a>, a jelöltek napközben autóval hordták a szavazókat.</p>
      <h4>"Lakcímcunami" - íme az új eredmények</h4>
      <p><b>Pettend:</b> a Szigetvártól nyugatra, Baranya és Somogy megye határán fekvő településen a területi választási bizottság azért ismételtette meg a polgármester-választást, a képviselő-választást és a roma települési nemzetiségi önkormányzati választást, mert a településen az október 13-i választáson a névjegyzék zárásakor több mint kétszer annyi választópolgár szerepelt, mint annak készítésekor (211 a 103 után). Az újonnan bejelentkezők szavazatai befolyásolták a választási eredményeket.</p>
      <p>A megismételt szavazáson a település 211 választópolgárából 134 élt a választójogával, négy szavazat érvénytelen volt. Lakatos Sándor (független) nyert, mert 71-en támogatták, Simon Sándorra 59-en szavaztak.</p>
      <blockquote>Ezzel megfordult a megsemmisített októberi eredmény.</blockquote>
      <p><b>Kisberény:</b> A polgármester- és az egyéni listás választást kell újra megtartani, ugyanis az eredetileg 128 nevet tartalmazó kisberényi névjegyzéken október 13-án már 252 helyi szavazásra jogosult neve szerepelt. Ez ilyen rövid határidővel csak az állandó lakcím megváltoztatásával történhetett, ami jogellenes, ha valaki az új címén nem életvitelszerűen lakik.</p>
      <p>Itt a tegnapi ismétléskor a kisberényi névjegyzékben szereplő 231 választópolgárból 120 élt a választójogával.</p>
      <blockquote>A polgármester-választáson a sorrend tekintetében az októberivel azonos eredmény született,</blockquote>
      <p><a href="https://infostart.hu/belfold/2019/11/10/mozgourna-nelkuli-es-lakcimhalmozodasos-szavazasok-itt-az-uj-eredmeny">Baloghné Varga Zsanett független jelölt nyert</a>. A győztes 76, a szintén független Németh Sándorné 41, a Fidesz-KDNP jelöltje, Horváth Krisztián 3 érvényes szavazatot kapott. A 11 független képviselőjelöltből 4-en szereztek mandátumot.</p>
      <h4>Szavazás mozgóurna és választójog nélkül</h4>
      <p>Tarany 1-es szavazókörében azért kellett megismételni a polgármester-választást, mert mozgóurna nélkül bonyolítottak le mozgóurnás szavazást, és egy olyan ember is szavazott, akinek nem volt választójoga. A területi választási bizottság ezért megsemmisítette a szavazókör polgármester-választási eljárását.</p>
      <p>A Somogy megyei településen Szekretár Pál független jelölt nyerte a polgármester-választást, vagyis</p>
      <blockquote>a sorrend tekintetében nem változott az eredmény az októberihez képest.</blockquote>
      <p>A szavazókörök összesített adatai alapján a győztes 287, míg szintén független vetélytársai közül Czink Attila 188, Ritecz István 111, Orbán György 8 érvényes szavazatot kapott.</p>
      <aside>Lengyeltóti<br/>A Somogy megyei településen roma települési nemzetiségi szavazást tartottak. Eredmények <a href="https://www.valasztas.hu/telepulesi-nemzetisegi-valasztas_nemz2019?p_p_id=onknavigacio_WAR_nvinvrportlet&amp;p_p_lifecycle=1&amp;p_p_state=normal&amp;p_p_mode=view&amp;p_p_col_id=column-2&amp;p_p_col_pos=2&amp;p_p_col_count=3&amp;p_r_p_1632770263_prpNemzetisegKod=7&amp;p_r_p_1632770263_prpTelepulesKod=118&amp;p_r_p_1632770263_prpVlId=294&amp;p_r_p_1632770263_prpVltId=688&amp;p_r_p_1632770263_prpMegyeKod=15">ITT</a>.</aside>
      <p>
        <i>Nyitókép: MTI/Mónus Márton</i>
      </p>
      <p>
        <b>Kapcsolódó hang</b>
      </p>
      <p>Önkormányzati választás, 10 ismétlés - az InfoRádió összeállítása</p>
      <figure>
        <audio src="https://infostart.hu/audio/00005/0000504bb.mp3"/>
      </figure>
      <p> </p>
    </article>
  </body>
</html>