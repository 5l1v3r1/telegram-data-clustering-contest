<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/deyaki-krayini-zlovzhivayut-mozhlivostyami-interpolu-chaputovich-329166_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T04:38:00+00:00"/>
    <meta property="og:title" content="Деякі країни зловживають можливостями Інтерполу – Чапутович"/>
    <meta property="og:description" content="Зараз польська і українська сторона спільно вивчають причини та обставини внесення Мазура в списки Інтерполу."/>
  </head>
  <body>
    <article>
      <h1>Деякі країни зловживають можливостями Інтерполу – Чапутович</h1>
      <h2>Зараз польська і українська сторона спільно вивчають причини та обставини внесення Мазура в списки Інтерполу.</h2>
      <address>
        <time datetime="2019-11-11T04:38:00+00:00">11 Nov 2019, 04:38</time>
      </address>
      <p>Деякі країни мають неприємну звичку зловживати внесенням громадян інших держав у розшукові списки Інтерполу з подальшою вимогою їхнього арешту і видачі, заявив міністр закордонних справ Польщі Яцек Чапутович, коментуючи <a href="https://dt.ua/UKRAINE/ostanni-dva-roki-ya-vidviduvav-polschu-bez-problem-mazur-329163_.html"><b>затримання українця Ігоря Мазура</b></a>, передає <a href="https://www.tvn24.pl/wiadomosci-z-kraju,3/ihor-mazur-zatrzymany-na-granicy-z-polska-interpol-wydal-list-gonczy-na-wniosek-rosji,984278.html">tvn24</a>.</p>
      <p>"Буває, що часом країни-учасниці Інтерполу зловживають правом внесення у список. Ці питання будуть аналізуватися, і уповноважені органи Польщі будуть приймати рішення у відповідності з міжнародним правом", – заявив міністр.</p>
      <p>Чапутович додав, що польські прикордонники затримали Мазура тільки на підставі запиту про екстрадицію з боку Росії – вони не знали, ким він є і яку посаду займає. Зараз польська і українська сторона спільно вивчають причини та обставини внесення Мазура в списки Інтерполу.</p>
      <p>Як повідомлялося, в Польщі, на прикордонному пункті Дорогуськ, <b><a href="https://dt.ua/UKRAINE/u-polschi-za-zapitom-rosiyi-zatrimali-ukrayinskogo-biycya-mazura-329080_.html">за запитом РФ затримали</a></b> співробітника Секретаріату Уповноваженого ВРУ з прав людини Ігоря Мазура.</p>
      <p>В МВС України назвали затримання Мазура <a href="https://dt.ua/UKRAINE/rosiya-vikoristovuye-interpol-dlya-peresliduvannya-ukrayinciv-mvs-ukrayini-329098_.html"><b>черговим використанням Росією міжнародних інститутів</b></a> для переслідування українських громадян і вказали, що Росія порушила цим міжнародні норми і кілька статей статуту Інтерполу.</p>
      <p>При цьому в Польщі заявили, що <b><a href="https://dt.ua/UKRAINE/mazura-ne-budut-vidavati-rosiyi-vice-spiker-seymu-polschi-329104_.html">не мають наміру видавати українця Росії</a></b>. За підсумками засідання суду 10 листопада <a href="https://dt.ua/UKRAINE/mazura-ne-ekstraduyut-v-rf-polscha-peredala-yogo-na-poruki-ukrayinskomu-konsulu-329139_.html"><b>Мазура передали на поруки українському консулу в Польщі</b></a>.</p>
      <footer>За матеріалами: <a href="https://dt.ua/go/aHR0cDovL3d3dy50dm4yNC5wbC8=">TVN24</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>