<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=951692"/>
    <meta property="og:site_name" content="Andhrajyothy"/>
    <meta property="article:published_time" content="2019-11-11T04:05:11+00:00"/>
    <meta property="og:title" content="సింగరేణి ఖాళీలను భర్తీ చేయరా?"/>
    <meta property="og:description" content="ADVT"/>
  </head>
  <body>
    <article>
      <h1>సింగరేణి ఖాళీలను భర్తీ చేయరా?</h1>
      <address>
        <time datetime="2019-11-11T04:05:11+00:00">11 Nov 2019, 04:05</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఏడాది కాలంగా నిలిచిన ప్రక్రియ..</b>
        </li>
        <li>
          <b>రాష్ట్రపతి ఆర్డినెన్స్‌ వచ్చినప్పటి నుంచి ఇదే పరిస్థితి</b>
        </li>
        <li>
          <b>నేటి డైరెక్టర్ల సమావేశంలోనైనా నిర్ణయం తీసుకోవాలని నిరుద్యోగుల డిమాండ్‌</b>
        </li>
      </ul>
      <p> </p>
      <p><b>మంచిర్యాల, నవంబరు 10(ఆంధ్రజ్యోతి):</b> రాష్ట్రపతి ఆర్డినెన్స్‌ వచ్చినప్పటి నుంచి (ఏడాది కాలంగా) రాష్ట్రంలో జోనల్‌ పద్ధతి లో ఇతర నియామకాలు జరుగుతున్నా, సింగరేణిలో మాత్రం జరగడంలేదు. 1,175 ఖాళీల భర్తీ కోసం నిరుద్యోగులు ఎదురు చూస్తున్నారు. ఈ నెల 11న జరగనున్న సింగరేణి బోర్డ్‌ ఆఫ్‌ డైరెక్టర్ల కీలక సమావేశంలోనైనా నిర్ణయం తీసుకోవాలని నిరుద్యోగులు డిమాండ్‌ చేస్తున్నారు. సింగరేణిలోని పలు విభాగాల్లో చాలా కాలంగా ఖాళీలున్నాయి. మైనింగ్‌-27, ఈఆండ్‌ఎం-126, సర్వేయర్‌-41, సివిల్‌-11, ఐటీ-2, ఫైనాన్స్‌-31, పర్సనల్‌-23, డాక్టర్లు, నిపుణులు-39, మొత్తం అధికారులు-300.. నర్సులు-131, వార్డు బాయ్‌లు-95, ఆయాలు-49, క్లర్కులు-600, ఇలా 875, మొత్తం 1175 పోస్టులు ఖాళీగా ఉన్నాయి. ఈఅండ్‌ఎంలో 126 పోస్టులకు నోటిఫికేషన్‌ ఇచ్చారు. ఇంకా వీటి భర్తీ జరగలేదు. వంద పోస్టుల్లో పదవీకాలం పొడిగింపు పేరిట లక్షల వేతనాలు ఇస్తూ 60 నుంచి 65 సంవత్సరాల పైబడిన వారిని కొనసాగిస్తున్నారు. దీనిపై కూడా తీవ్ర విమర్శలు ఎదురవుతున్నాయి. ఎక్కడి నుంచో వచ్చి ఇక్కడ సలహాదారులుగా, ఎగ్జిక్యూటివ్‌ డైరెక్టర్లుగా వారు కొనసాగుతున్నారు. ప్రస్తుతం కారుణ్య నియామకాలు మాత్రమే జరుగుతున్నాయి. ఔట్‌ సోర్సింగ్‌ నియామకాలు మామూలుగా కొనసాగుతున్నాయి. ఓసీ, భూగర్భ గనుల కార్యాలయాల్లోనూ ఖాళీలు ఉన్నాయి. తెలంగాణ ఏర్పాటయిన తర్వాత డిపెండెంట్‌ ఎంప్లాయిమెంట్‌తో కలుపుకొని ఇప్పటివరకు 5,500 మందిని రిక్రూట్‌ చేశారు. ఏడాదికాలంగా ఖాళీల భర్తీ ప్రక్రియను నిలిపివేశారు.</p>
      <p>
        <b> </b>
      </p>
      <p>
        <b>ఇది దారుణం</b>
      </p>
      <p>2018 ఆగస్టు 29న గెజిట్‌ నోటిఫికేషన్‌ వచ్చినప్పటికీ ఇంత వరకు భర్తీలు చేయకపోవడం దారుణమని నిరుద్యోగులు అంటున్నారు. మంచిర్యాల, ఆసిఫాబాద్‌, పెద్దపల్లి, జయశంకర్‌ భూపాలపల్లి జిల్లా 1వ జోన్‌లో, భద్రాద్రి కొత్తగూడెం, ఖమ్మం జిల్లాలు 4వ జోన్‌లోకి వస్తాయి. ఇప్పటికైనా సింగరేణి యాజమాన్యం రాష్ట్రపతి ఆర్డినెన్స్‌ను అమలు చేయాలని నిరుద్యోగులు కోరుతున్నారు.</p>
      <p>
        <b>ఈ చర్యలు మంచివి కావు</b>
      </p>
      <p>సంస్థకు భారీగా లాభా లు వస్తున్నా, ఖాళీలను భర్తీ చేయకుండా ఉన్న వారితోనే పని చేయించుకోవడం, జీతాలు మిగిల్చుకోవడం లాంటి చర్యలు మంచివి కావు. ఇలాంటి విధానాల వల్ల నిరుద్యోగం పెరిగి శాంతి భద్రతల సమస్య కూడా ఉత్పన్నమవుతుంది. డైరెక్టర్ల సమావేశాన్ని ఏర్పాటు చేసి ఆమోదం తీసుకొని భర్తీచేయాలి. <b>- బి జనక్‌ ప్రసాద్‌, </b><b>ప్రధాన కార్యదర్శి, ఐఎన్‌టీయూసీ</b></p>
    </article>
  </body>
</html>