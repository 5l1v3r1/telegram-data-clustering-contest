<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/alibaba-verpulvert-singles-day-record-met-miljarden-33093"/>
    <meta property="og:site_name" content="Apparata"/>
    <meta property="article:published_time" content="2019-11-11T19:36:00+00:00"/>
    <meta property="og:title" content="Alibaba verpulvert Singles Day record met miljarden"/>
    <meta property="og:description" content="Alibaba zet een nieuw absurd verkooprecord."/>
  </head>
  <body>
    <article>
      <h1>Alibaba verpulvert Singles Day record met miljarden</h1>
      <h2>Alibaba zet een nieuw absurd verkooprecord.</h2>
      <address><time datetime="2019-11-11T19:36:00+00:00">11 Nov 2019, 19:36</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Chinese webshop <a href="https://www.alibaba.com/">Alibaba</a> is jaarlijks het middelpunt van de belangstelling op de elfde van de elfde. Mede-zuiderlingen zullen die dag snel verwarren met het begin van carnaval, maar in China (en langzaam ook de rest van de wereld) is 11-11 Singles Day. En op Singles Day ga je uiteraard online shoppen.</p>
      <p><a href="https://www.apparata.nl/nieuws/deze-webshop-wist-gisteren-meer-dan-20-miljard-te-verdienen-24984">In 2017 haalde</a> webshop Alibaba ‘slechts’ 20 miljard op binnen 24 uur, toen nog een absurd record. Een jaar later, in 2018, harkte de webshop binnen <a href="https://www.apparata.nl/nieuws/alibaba-1-miljard-omzet-in-85-seconden-28937">iets meer dan een ogenblik</a> al een miljard dollar op. In totaal was de recordomzet dat jaar $31 miljard.</p>
      <p>En zelfs dat absurde bedrag werd dit jaar ogenschijnlijk zonder enige moeite verpulverd. <a href="https://edition.cnn.com/2019/11/10/tech/singles-day-sales-alibaba/index.html">Volgens CNN</a> gaven singles binnen 16.5 uur al net zoveel uit als vorig jaar in een hele dag. In totaal behaalde Alibaba vandaag een omzet van ruim 38 miljard dollar, ruim 122% van de omzet van vorig jaar.</p>
      <p>Het belachelijke bedrag dat de omzet van menig techbedrijf doet blozen (bijvoorbeeld de kwartaalomzet van Microsoft met zo’n $33,4 miljard) is waargemaakt met belachelijk veel bestellingen per seconde. Er zouden gemiddeld ruim 540.000 bestellingen per seconde bij de webwinkel geplaatst worden, ofwel 47.865.600.000 bestellingen in een dag. Dat zou gemiddeld slechts $0,70 per bestelling zijn.</p>
      <p>Met de groeiende populariteit (of in elk geval bekendheid) van Alibaba zal dit ongetwijfeld nog niet het laatste verpulverde record zijn.</p>
    </article>
  </body>
</html>