<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/11/es-sys-sankcii-sreshtu-turciia-prouchva-za-gaz-krai-kipyr.429292"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T19:36:00+00:00"/>
    <meta property="og:title" content="ЕС със санкции срещу Турция: Проучва за газ край Кипър"/>
    <meta property="og:description" content="Съюзът няма списък на хората, които ще бъдат засегнати от санкциите | Dnes.bg"/>
  </head>
  <body>
    <article>
      <h1>ЕС със санкции срещу Турция: Проучва за газ край Кипър</h1>
      <h2>Съюзът няма списък на хората, които ще бъдат засегнати от санкциите</h2>
      <address><time datetime="2019-11-11T19:36:00+00:00">11 Nov 2019, 19:36</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>ЕС все още не разполага със списък на хората и организациите, които ще бъдат засегнати от санкциите, наложени на Турция заради проучванията за газ край бреговете на Кипър. Това съобщи днес върховният представител на ЕС по външната политика и сигурността Федерика Могерини.</p>
      <p>По-рано днес Съветът на ЕС прие рамка за налагането на санкции срещу свързаните с проучванията хора и организации, както и срещу техните помагачи. БТА съобщи, че санкциите ще се състоят в забрана за пътуване в ЕС и запор на имущество. Следващата стъпка може би е изготвянето на такъв списък, поясни Могерини.</p>
      <p>Тя отбеляза, че връщането на европейските джихадисти, т.нар. "чуждестранни бойци", е работа на държавите от ЕС. Всяка страна има различно законодателство по тези въпроси, ЕС няма желание и възможности да се намесва. Може да помогнем да се съгласуват подходи и действия, ако това бъде поискано, добави върховният представител.</p>
      <p>Могерини съобщи, че по-късно днес се очаква доклад от Международната агенция за атомна енергия по повод действията на Иран по ядреното споразумение. Все по-трудно става споразумението да оцелее, но ЕС е решен да го поддържа, допълни тя.</p>
      <p>По повод събитията в Боливия и оставката на президента Ево Моралес ЕС призовава да се избегне насилието. ЕС е готов да изпрати мисия наблюдатели за предстоящите избори, ако има необходимите условия, съобщи Могерини. Тя изрази надежда следващите избори да бъдат скоро, както и участниците в събитията да проявят чувство на държавници.</p>
    </article>
  </body>
</html>