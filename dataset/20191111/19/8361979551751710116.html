<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/pisaruka-hoche-zatrimati-nabu-novini-ukrajini-50052926.html"/>
    <meta property="og:site_name" content="НВ"/>
    <meta property="article:published_time" content="2019-11-11T19:29:00+00:00"/>
    <meta property="og:title" content="Співробітники НАБУ зараз перебувають в Райффайзен Банку, щоб затримати голову правління — джерело"/>
    <meta property="og:description" content="Співробітники НАБУ перебувають в офісі одного з найбільших банків України — Райффайзен Банку Аваль, щоб затримати голову правління Олександра Писарука, повідомляє джерело НВ."/>
  </head>
  <body>
    <article>
      <h1>Співробітники НАБУ зараз перебувають в Райффайзен Банку, щоб затримати голову правління — джерело</h1>
      <h2>Співробітники НАБУ перебувають в офісі одного з найбільших банків України — Райффайзен Банку Аваль, щоб затримати голову правління Олександра Писарука, повідомляє джерело НВ.</h2>
      <address>
        <time datetime="2019-11-11T19:29:00+00:00">11 Nov 2019, 19:29</time>
      </address>
      <p>Олександр Писарук — колишній перший заступник нині опальної екс-голови НБУ Валерії Гонтаревої, яка проживає в Лондоні.</p>
      <p>Близьке до ситуації джерело повідомило НВ, що представники НАБУ перебувають в офісі Райффайзен Банку Аваль з метою затримання Писарука.</p>
      <p>У свою чергу, анонімний співробітник у Райффайзені підтвердив, що представники НАБУ дійсно перебувають в офісі банку, проте відмовився повідомити, з якої саме причини.</p>
      <p>Згідно з інформацією ще одного джерела, претензії правоохоронців до Писарука стосуються рефінансування Нацбанком банку Олега Бахматюка.</p>
      <p>За даними НВ, Писаруку інкримінують порушення статті 191 (Привласнення, розтрата майна або заволодіння ним шляхом зловживання службовим становищем) Кримінального кодексу України.</p>
      <p>Писарук у 2014—2015 роках був першим заступником голови Національного банку Валерії Гонтаревої. До цього він з 1997 року працював у банку ING. Зокрема, у 2010—2014 роках був регіональним керівником цього банку в Центральній та Східній Європі. Головою правління Райффайзен Банку Аваль Писарук <a href="https://nv.ua/biz/markets/vladimir-lavrenchuk-uhodit-s-rayffayzen-banka-aval-novosti-ukrainy-50038310.html">став в серпні 2019 року</a>. Він змінив на цій посаді Володимира Лавренчука.</p>
      <p>АТ Райффайзен Банк Аваль зареєстровано 27 березня 1992 року. З жовтня 2005 року банк став частиною австрійської банківської групи Райффайзен Банк Інтернаціональ АГ. Станом на 30 червня 2019 року група Райффайзен володіла 68,28% акцій банку, Європейський банк реконструкції і розвитку — 30%. Банк обслуговує 2,5 млн клієнтів. У нього є 499 відділень по всій Україні.</p>
    </article>
  </body>
</html>