<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Zaburkaha-imeto-na-Ani-Salich-v-gnusna-izmama-912967"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T19:10:00+00:00"/>
    <meta property="og:title" content="Забъркаха името на Ани Салич в гнусна измама"/>
    <meta property="og:description" content="Измамите, в които популярни лица рекламират продукти на промоция, за които дори и не подозират, прод..."/>
  </head>
  <body>
    <article>
      <h1>Забъркаха името на Ани Салич в гнусна измама</h1>
      <address>
        <time datetime="2019-11-11T19:10:00+00:00">11 Nov 2019, 19:10</time>
      </address>
      <p>Измамите, в които популярни лица рекламират продукти на промоция, за които дори и не подозират, продължават. Водещата на новините на Нова телевизия Ани Салич е една от известните личности, с чиито снимки продължава да се злоупотребява в сайтове за такива съмнителни стоки. Последната реклама, в която разбира, че участва, е на продукт за полова мощ.</p>
      <p>"Едно е сигурно – нямам никакво отношение към това как българският мъж задоволява българската жена. Друго е по-страшно – че подобни медикаменти, които се разпространяват с лицата на известните хора, може и да са опасни. Обикновено разбирам, че пак се е появила подобна страница с мен, когато ми звънне някой близък или дори ми пишат непознати хора, за да питат какво е това чудо на чудесата, което е измислено и което аз в момента ползвам, за да го купят и те", обяснява Ани Салич.</p>
      <p>Още след като попада на първите реклами, в които използват името и снимките ѝ, Ани търси начини да защити правата си. Но безуспешно. "Аз самата, за съжаление, нямам ресурс и няма начин да ги спра тези реклами. Оказва се, че нашите закони, нашата полиция, не могат да направят нищо", обяснява водещата. Основният проблем е, че органите трудно могат да установят кой точно седи зад сайтовете с фалшивите реклами.</p>
      <p>"Много често това са домейни, които се регистрират в държави, в които няма добра комуникация с местните правоохранителни органи като Белиз, Панама, Мароко, Кот д’Ивоар, където за съжаление българската полиция не може да вземе официална информация, за да може да разследва този случай", обяснява Любомир Тулев. Единственото, което може да се направи, е тези сайтове да бъдат свалени. Това обаче не ликвидира проблема. Защото след като страницата с фалшивата реклама се закрие, моментално се създава нова.</p>
      <p>"Проблемът е, че много бързо тази страница би могла да бъде мултиплицирана, да се направи копие, през друга компания, през друго търговско наименование и да се пусне същата обява. Така че кръгът се затваря и за съжаление трябва да кажа, че в много случаи българските правоохраниелни органи са с вързани ръце", обяснява Тулев. Проверяваме и къде е регистриран сайтът с последната фалшива реклама, в която измамниците замесват името на Ани Салич, пише Хотнюз.</p>
      <p>"Не можем да стигнем до физическо или юридическо лице, защото пътищата отвеждат към Панама и други юрисдикции, които са достатъчно далеч, за да осигурят на авторите на тези сайтове спокойствието, че могат да продадат на потребителите неограничен брой продукти, докато органите реагират", обяснява адвокат Свилена Димитрова.</p>
      <p>"Ако това е само въпрос на игра, на забавление – ОК. Но може да се стигне до увреждане на здравето и тогава вече става опасно. Докато работя в новини, е невъзможно да участвам в реклама. И когато видят реклама на каквото и да е – на копче, червило, кисело мляко или крем - трябва да е ясно, че това не съм аз", категорична е Ани Салич.</p>
    </article>
  </body>
</html>