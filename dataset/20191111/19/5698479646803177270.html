<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/morales-bolivia-looting-fighting-is-he-fled-the-country"/>
    <meta property="og:site_name" content="euronews"/>
    <meta property="article:published_time" content="2019-11-11T19:42:44+00:00"/>
    <meta property="og:title" content="بولیوی دستخوش هرج و مرج و غارت؛ آیا اوو مورالس گریخته است؟"/>
    <meta property="og:description" content="بولیوی در زمان زمامداری اوو مورالس یکی از بالاترین نرخ های رشد اقتصادی در منطقه آمریکای لاتین را به خود اختصاص داده و نرخ فقر در این کشور نیز طی سالهای اخیر به نصب کاهش یافته بود."/>
  </head>
  <body>
    <article>
      <h1>بولیوی دستخوش هرج و مرج و غارت؛ آیا اوو مورالس گریخته است؟</h1>
      <address><time datetime="2019-11-11T19:42:44+00:00">11 Nov 2019, 19:42</time> by <a rel="author">یورونیوز فارسی </a></address>
      <p>بولیوی در پی تحولات روزهای اخیر به خصوص پس از استعفای اوو مورالس، رئیس جمهوری این کشور اوضاع نابسامانی پیدا کرده است.</p>
      <p>خبرگزاری رویترز در گزارشی با اشاره به تنش های جاری در لاپاز، پایتخت و دیگر شهرهای این کشور که در نهایت به پایان یافتن حکومت چهارده ساله مورالس منجر شد از ادامه ناآرامی ها برغم استعفای رئیس جمهوری دربولیوی می نویسد.</p>
      <p>در این گزارش تصریح شده است که مردم سرگردان از وضعیت موجود چشم به تحولات آینده دارند؛ این درحالیست که درگیری ها، غارت اموال عمومی و موج برخورد با نزدیکان دستگاه حاکم همچنان ادامه دارد.</p>
      <p>استعفای نخستین رئیس جمهوری بومی بولیوی که از وی به عنوان آخرین بازمانده از رهبران چپگرای آمریکای لاتین طی دو دهه گذشته نام می برند پس از آن صورت گرفت که ارتش و پلیس بولیوی حمایت خود را از اوو مورالس سلب کردند و وی را رو در روی موجی از اعتراض های مردمی پس از انتخاب مجدد وی به سمت ریاست جمهوی قرار دادند.</p>
      <p>اوو مورالس که دیگر توان مقابله بدون پشتوانه با اعتراض ها را نداشت در نهایت روزیکشنبه مجبور به استعفا شد و از این اقدام به عنوان «کودتایی غیرنظامی» یاد کرد.</p>
      <p>گفتنی است که سازمان کشورهای آمریکایی پیش از این نتایج انتخابات بیستم اکتبر را زیر سوال برده و با اشاره به آنچه «دست کاری های صریح و آشکار» در نتایج انتخابات خواند، خواستار برگزاری مجدد انتخابات در این کشور شده بود.</p>
      <p>ناآرامی های موجود و آینده مبهم این کشور پس از تحولات سیاسی اخیر سبب شده تا ترس و هراس در بین ساکنان پایتخت و دیگر شهرهای بولیوی مستولی شود. پاتریشیا پاردس، یک زن بیست و پنج ساله بولیویایی در لاپاز به خبرنگار رویترز می گوید: «از آنچه قرار است سرمان بیاید هراس دارم، همه چیز در شهر به هم ریخته است. حتی بین همسایه ها هم جنگ و نزاع درگرفته است.»</p>
      <p>د رگزارش رویترز آمده است که بخش عمده ای از مدارس و مغازه ها در این کشور تعصیل شده و وسائل حمل و نقل عمومی از حرکت باز ایستاده اند. در این گزارش همچنین آمده است که بسیاری از جاده ها و راه های ارتباطی در این کشور مسدود شده است.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/09/bolivian-police-seen-joining-scattered-anti-morales-protests">شماری از نیروهای پلیس بولیوی به مخالفان دولت پیوستند؛ مورالس «کودتا» را محکوم کرد</a>
        </li>
        <li>
          <a href="https://farsi.euronews.com/2019/11/10/bolivian-military-asks-morales-to-resign-to-ensure-stability">اوو مورالس از ریاست جمهوری بولیوی استعفاء داد</a>
        </li>
        <li>
          <a href="https://farsi.euronews.com/2019/11/11/reaction-morales-resign-leftist-governments-condemn-internal-arrests-jeanine-anez-interim">استعفای مورالس؛ انتقاد دولت‌های چپ‌گرا، شادی مردم و آغاز موج دستگیری‌های داخلی</a>
        </li>
      </ul>
      <p>اوو مورالس ۶۰ ساله پس از استعفا ناپدید شده و گفته می شود که از لاپاز با هواپیما گریخته است اما هیچکس از مقصد سفر وی خبر ندارد؛ حال انکه برخی می گویند که او هنوز در بولیوی به سر می برد.</p>
      <p>آقای مورالس دلیل استعفای خود را کاستن از خشونت ها در کشورش عنوان کرده و در عین حال یادآورد شده است که قربانی دسیسه ای سازمان یافته از سوی دشمنان سیاسی خود از جمله کارلوس میسا، رقیب انتخاباتی و نیز لوئیس فرناندو کاماچو، رهبر جنبش اعتراضی شده است.</p>
      <figure>
        <img src="https://static.euronews.com/articles/stories/04/29/42/08/808x539_cmsv2_0b6d9255-5b96-53ec-818e-c594707bb227-4294208.jpg"/>
        <figcaption>تظاهرات حامیان رئیس جمهوری در پایتخت بولیوی پس از اعلام استعفای مورالسرویترز</figcaption>
      </figure>
      <p>آلبرتو فرناندز، رئیس جمهوری منتخب آرژانتین در واکنش به تحولات بولیوی بر موضع مورالس مبنی بر اینکه وی قربانی یک کودتای غیرنظامی شده تاکید کرده و رئیس جمهوری مکزیک نیز ضمن اشاره به اینکه کشورش حاضر است به مورالس پناهندگی سیاسی اعطا کند از مسئولیت پذیری وی برای کناره گیری از قدرت با هدف جلوگیری از افزایش خشونت ها در کشورش تقدیر کرده است.</p>
      <p>مارسلو ابرارد، وزیر امور خارجه مکزیک در این خصوص گفته است: «بی شک یک کودتا در میان بوده است زیرا ارتش خواستار استعفای رئیس جمهور شده و این مسئله نقض قانون اساسی این کشور محسوب می شود.»</p>
      <p>اگر بخواهیم تحولات بولیوی را با ترسیم چشم انداز جدید سیاسی در آمریکای لاتین مرور کنیم باید به این مسئله اشاره کرد که چپ ها در مکزیک و آرژانتین باردیگر به قدرت دست یافته اند، در حالی که شاکله قدرت در برزیل همچنان در دست یک دولت راستگرا است.</p>
      <p>در پی استعفای رئیس جمهوری بولیوی معاون وی و شمار زیادی از متحدان سیاسی وی در دولت و پارلمان نیز از سمت خود استعفا داده اند و مشخص نیست که تا برگزاری انتخابات جدید چه کسی سکان هدایت این کشور را در دست خواهد گرفت.</p>
      <p>بر اساس قوانین بولیوی، رئیس سنا در شرایط کنونی می بایست به صورت موقت کفالت ریاست جمهوری را برعهده گیرد، این در حالیست که خانم آدریانا سالواتیِرا، رئیس مجلس سنای بولیوی هم روز یکشنبه از سمت خود استعفا داده است.</p>
      <p>بر این اساس قانونگذاران بولیویایی قرار بود روز دوشنبه برای تعیین یک کمیسیون موقت و یا انتصاب یکی از نمایندگان به عنوان سرپرست موقت دستگاه اجرایی تشکیل جلسه دهند.</p>
      <p>بولیوی در زمان زمامداری اوو مورالس یکی از بالاترین نرخ های رشد اقتصادی در منطقه آمریکای لاتین را به خود اختصاص داده و نرخ فقر در این کشور نیز طی سالهای اخیر به نصب کاهش یافته بود. با این وجود اصرار وی بر ماندن در قدرت و تصدی کرسی ریاست جمهوری برای چهارمین دور بسیاری از متحدان را از وی دور کرد.</p>
    </article>
  </body>
</html>