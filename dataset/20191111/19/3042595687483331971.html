<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/en-kopi-av-frps-retorikk/71805978"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T19:55:58+00:00"/>
    <meta property="og:title" content="- En kopi av Frp's retorikk"/>
    <meta property="og:description" content="Jonas Gahr Støre forstår ikke hva Venstre-lederen holder på med om dagen. I går kalte hun Ap's forslag om elbiler misunnelse."/>
  </head>
  <body>
    <article>
      <h1>- En kopi av Frp's retorikk</h1>
      <h2>Jonas Gahr Støre forstår ikke hva Venstre-lederen holder på med om dagen. I går kalte hun Ap's forslag om elbiler misunnelse.</h2>
      <address><time datetime="2019-11-11T19:55:58+00:00">11 Nov 2019, 19:55</time> by <a rel="author">Steinar Solås Suvatne</a></address>
      <p>I sitt alternative budsjett foreslår Arbeiderpartiet å fjerne momsfritaket på elbiler som koster mer enn 600 000 kroner.</p>
      <p>Det betyr at dersom elbilen koster 800 000 kroner, må en kjøper betale 25 prosent moms på summen som <i>overstiger</i> 600 000. Elbiler som koster mindre enn 600 000 ønsker Ap å gi fortsatt momsfritak.</p>
      <p>
        <b>Kulturminister Trine Skei Grande (V) mener dette handler om at Ap er misunnelig på nordmenn som har råd til dyre elbiler:</b>
      </p>
      <p>- Arbeiderpartiet vil øke momsen på de dyreste el- bilene - så da veit vi det: Misunnelsen er en større drivkraft enn ønske om en bilpark med nullutslippsbiler, skrev Venstre-lederen på Twitter i dag.</p>
      <h3>Forbauset over kritikken</h3>
      <p>Ap-leder Jonas Gahr Støre forstår ikke hva Skei Grande holder på med.</p>
      <p>- Jeg hadde ikke ventet dette fra Trine Skei Grande. For meg sier det noe om hvor Venstre har havnet, hva slags selskap de faktisk er i nå til dags. Når tiltak som bidrar til en mer rettferdig elbil-satsing, og frigjør midler til ladestasjoner, blir sett på som misunnelse - da må Skei Grande gå i seg selv. Og dette kommer fra en regjering som har gitt enorme skattekutt til de med mest, som nå altså er urolig for mer rettferdig beskatning handler om misunnelse.</p>
      <p>Han slår ut med armene.</p>
      <p>
        <b>- 30 prosent av lønnsmottakere har dårligere råd i dag enn da denne regjeringen gikk på, og Skei Grandes utspill om misunnelse gjør at Venstres sosialliberale profil er vanskelig å kjenne igjen, fortsetter Støre.</b>
      </p>
      <p>Også forrige uke ble Arbeiderpartiet beskyldt for misunnelse, den gang sa Høyres Tom-Christer Nilsen. <a href="https://www.dagbladet.no/nyheter/beskyldte-ap-for-milliardaer-misunnelse---na-snur-han/71788205">Nilsen gikk siden tilbake på påstanden</a> og innrømmet at traninntaket hadde vært for høyt denne dagen.</p>
      <h3>Trine tom for ideer</h3>
      <p>Støre mener Trine Skei Grande nå er så tom for argumenter i kampen om å forsvare regjeringens politikk.</p>
      <p>Skei Grande har ikke besvart Dagbladets henvendelse mandag.</p>
      <p>
        <b>- De som kjøper dyre elbiler får fortsatt de første 600 000 uten moms med vårt forslag. Dette er et Venstre tomt for ideer, kommenterer Støre.</b>
      </p>
      <figure>
        <iframe data-src="https://twitter.com/Trinesg/status/1193783045670801409?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Frp og Venstre</h3>
      <p>Støre viser til at man i dag kan kjøpe elbil med god rekkevidde for langt mindre enn 600 000 kroner. Dermed behøver ikke staten subsidiere momsen på toppen av denne summen, mener han.</p>
      <p>
        <i>- Lukter det mer Frp enn Venstre av Skei Grandes utspill?</i>
      </p>
      <p>
        <b>- Dette smaker mer Frp, men det gjør det jo av Venstre nå for tida. De minner om Frp lang vei. Venstre kopierer både politikken og retorikken til Frp.</b>
      </p>
      <p>
        <i>- Og for ordens skyld: Du er ikke misunnelig på dem som kjøper dyre Teslaer?</i>
      </p>
      <p>- Misunnelse er ikke et ord som har dukket opp i vårt arbeid med et alternativt budsjett, for å si det slik. Vi ønsker et rettferdig skattesystem. Det er rimelig å gi et momsfritak på elbil - men hvis du velger å kjøpe en dyrere elbil, og det har jeg ingen problemer med, så mener jeg at du får betale momsen som følger med.</p>
    </article>
  </body>
</html>