<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/11/polittehnology-tkachenka-ranishe-pratsyuvaly-na-klychka/"/>
    <meta property="og:site_name" content="Рубрика"/>
    <meta property="article:published_time" content="2019-11-11T19:19:36+00:00"/>
    <meta property="og:title" content="Політтехнологи Ткаченка раніше працювали на Кличка"/>
    <meta property="og:description" content="Голова комітету Ради з гуманітарної та інформаційної політики Олександр Ткаченко («Слуга народу») в передвиборній гонці за посаду глави Київської міської держадміністрації співпрацює з технологами «Центру політичних рішень», які раніше працювали з Віталієм Кличком. За інформацією theБабеля, після 2014 року ця компанія співпрацювала з Віталієм Кличком та «Опозиційною платформою — За життя». Ткаченко добре знайомий з […]"/>
  </head>
  <body>
    <article>
      <h1>Політтехнологи Ткаченка раніше працювали на Кличка</h1>
      <address><time datetime="2019-11-11T19:19:36+00:00">11 Nov 2019, 19:19</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/10/tkachenko-620x420.jpeg"/>
      </figure>
      <p>фото: LB.ua<br/><b><b>Голова комітету Ради з гуманітарної та інформаційної політики Олександр Ткаченко («Слуга народу») в передвиборній гонці за посаду глави Київської міської держадміністрації співпрацює з технологами «Центру політичних рішень», які раніше працювали з Віталієм Кличком.</b></b></p>
      <p>За інформацією <a href="https://thebabel.com.ua/news/37963-nardep-tkachenko-yakiy-pretenduye-na-post-glavi-kmda-pracyuye-zi-starimi-polittehnologami-klichka">theБабеля</a>, після 2014 року ця компанія співпрацювала з Віталієм Кличком та «Опозиційною платформою — За життя».</p>
      <p>Ткаченко добре знайомий з одним із партнерів центру Дмитром Царенком, колишнім генпродюсером «Нового каналу».</p>
      <p>Але поки, за інформацією theБабеля, системно з Ткаченком технологи не працюють — чекають призначення в КМДА та рішення балотуватися в мери Києва.</p>
      <p>Єдиний видимий результат співпраці — <a href="https://seetarget.com.ua/news/25.html">соціологічне дослідження</a>, замовлене технологами у компанії Seetarget, одним із бенефіціарів якої записаний Царенко.</p>
      <p>Компанія працює на ринку три роки, і видання <a href="http://texty.org.ua/d/socio/firm/seetarget/?fbclid=IwAR0ZBm4xycieVNPTanoOgnF8n8YWqXSzQz2SvcKv4c0MGcfii_wVDLfaHaQ">Texty.org </a>включило її у список «псевдосоціологів» — контор, які публікують сумнівні опитування під вибори. За результатами опитування Seetarget, Кличка на виборах мера готові підтримати 20,7 відсотка (з тих, хто визначився з кандидатом і буде голосувати), Ткаченка — 18,6 відсотка.</p>
      <p>Ткаченко у коментарі theБабелю співпрацю з «Центром політичних рішень» не підтвердив і не спростував. А питання про те, чому його все ще не призначили головою КМДА, порадив адресувати Кабміну.</p>
    </article>
  </body>
</html>