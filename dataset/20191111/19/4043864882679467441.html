<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231664/"/>
    <meta property="og:site_name" content="Українська правда"/>
    <meta property="article:published_time" content="2019-11-11T19:50:10+00:00"/>
    <meta property="og:title" content="У фірмі, що опитувала ОРДЛО, пояснили свою суперечливу репутацію"/>
    <meta property="og:description" content="У компанії “Нью-імідж маркетинг груп”, яка проводила соціологічне дослідження на окупованих територіях Донеччини та Луганщини, заперечують, що раніше навмисно викривляли результати опитувань."/>
  </head>
  <body>
    <article>
      <h1>У фірмі, що опитувала ОРДЛО, пояснили свою суперечливу репутацію</h1>
      <address>
        <time datetime="2019-11-11T19:50:10+00:00">11 Nov 2019, 19:50</time>
      </address>
      <p>У компанії "Нью-імідж маркетинг груп", яка проводила соціологічне дослідження на окупованих територіях Донеччини та Луганщини, заперечують, що раніше навмисно викривляли результати опитувань.</p>
      <p><b>Джерело</b>: директор компанії Олег Синаюк у <a href="https://www.pravda.com.ua/articles/2019/11/11/7231657/">коментарі "Українській правді"</a> </p>
      <p><b>Пряма мова</b>: "Були певні помилки, ми могли їх виправити і зайнятися очищенням нашої совісті. Але на той момент ми, як трактори, працювали. У нас були компанії і команди, для яких ми працювали, і відповідно ми не звертали уваги.</p>
      <p>І ось зараз все це спливло. Зараз я розумію, що було помилкою – не займатися питаннями свого іміджу. Хоча помилки, які допускали ми, допускала більшість компаній… </p>
      <p>Наприклад, з тією ж Королевською (йдеться про вибори до Верховної Ради 2012 року, коли компанія нібито завищила рейтинг партії Наталії Королевської "Україна – вперед!" – УП) – ми не публікували жодних даних, це з нашим ім'ям опублікували, хоча дійсно ми для її штабу робили дослідження… </p>
      <p>Там у мене було питання до цифр, скажімо так, по нашій героїні.</p>
      <p>Ми його провели чесно і правильно. Ми дали результати реальні.</p>
      <p>Корбан (кандидат до Верховної Ради Геннадій Корбан, якому теж нібито завишали рейтинг – УП) теж отримав дані, які до десятих збігалися з правильними.</p>
      <p>З Литвиним (кандидат у президенти 2010 року Володимир Литвин – УП) і Катеринчуком (кандидат у мери Києва 2008 року Микола Катеринчук – УП) – це був початок великого плавання, і там були допущені помилки. Ми проводили тоді телефонне опитування неправильно. Це була помилка методологічна".</p>
      <p><b>Деталі</b>: Олег Синаюк каже, що під час другого туру президентських виборів 2019 року його компанія проводила екзит-пол, який "дав найбільш точні дані на 20:00". Але про це, на думку соціолога, "ніхто зараз не говорить", бо "є групи людей, яким зараз вигідно розкручувати історію 2012-го року"</p>
      <p><b>Що було раніше</b>: Після публікації опитування, яке "Нью-імідж маркетинг груп" проводила в ОРДЛО, журналісти та блогери згадали, що раніше цю компанію помічали за проведенням досліджень, результати яких <a href="https://www.pravda.com.ua/articles/2012/10/9/6974286/">не співпадали з реальністю</a>.</p>
      <p>
        <b>Детально про дослідження читайте в матеріалі УП: </b>
        <a href="https://www.pravda.com.ua/articles/2019/11/11/7231657/">
          <b>
            <i>Хотіти в Росію та довіряти Путіну. Чи можна проводити опитування в умовах окупації</i>
          </b>
        </a>
      </p>
      <p>
        <b>Передісторія:</b>
      </p>
      <ul>
        <li>9 листопада видання "Дзеркало тижня" оприлюднило спільне з Українським інститутом майбутнього дослідження громадської думки в ОРДЛО. Опитування проводила "Нью-імідж маркетинг груп" з 7 по 31 жовтня 2019 року. </li>
        <li>Результати цього дослідження свідчать, що дуже хорошої або хорошої думки про президента України Володимира <a href="https://www.pravda.com.ua/news/2019/11/10/7231556/">Зеленського</a> – 19% мешканців окупованого Донбасу, швидше поганої або дуже поганої – 78,9%.</li>
        <li>Крім того, 50,9% мешканців окупованих територій вважають, що нинішні території ОРДЛО мають стати частиною <a href="https://www.pravda.com.ua/news/2019/11/10/7231553/">Росії</a>, 13,4% – "частиною Росії, але з особливим статусом".</li>
        <li>На думку мешканців ОРДЛО, за конфлікт на Сході України більшою мірою відповідальна <a href="https://www.pravda.com.ua/news/2019/11/9/7231472/">українська</a> влада після Майдану та місцеві активісти,  а також США. </li>
        <li>Найбільшою довірою в мешканців ОРДЛО користується президент РФ Володимир <a href="https://www.pravda.com.ua/news/2019/11/10/7231512/">Путін</a>.</li>
        <li>Водночас, 57,8% жителів тимчасово непідконтрольних Україні територій Донецької та Луганської областей назвали себе <a href="https://www.pravda.com.ua/news/2019/11/9/7231458/">громадянами</a> України.</li>
        <li>Директор "Нью-імідж маркетинг груп" розповів, як його компанія змогла <a href="https://www.pravda.com.ua/news/2019/11/11/7231658/">опитати</a> мешканців окупованих територій Луганської та Донецької областей.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/11/7231658/"/>
        <a href="https://www.pravda.com.ua/news/2019/11/10/7231567/"/>
        <a href="https://www.pravda.com.ua/news/2019/11/10/7231556/"/>
      </related>
    </article>
  </body>
</html>