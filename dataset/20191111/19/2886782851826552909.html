<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/11/beperelik-kover-laszlot-amiert-nem-engedi-az-ujsagirokat-szabadon-mozogni-a-parlamentben"/>
    <meta property="og:site_name" content="euronews"/>
    <meta property="article:published_time" content="2019-11-11T19:09:33+00:00"/>
    <meta property="og:title" content="Beperelik Kövér Lászlót, amiért nem engedi az újságírókat szabadon mozogni a Parlamentben"/>
    <meta property="og:description" content="Az Azonnali.hu az Országgyűlés sajtószolgálata és a házelnök ellen is keresetet nyújt be, Schiffer András képviseli őket a bíróságon."/>
  </head>
  <body>
    <article>
      <h1>Beperelik Kövér Lászlót, amiért nem engedi az újságírókat szabadon mozogni a Parlamentben</h1>
      <address><time datetime="2019-11-11T19:09:33+00:00">11 Nov 2019, 19:09</time> by <a rel="author">Euronews </a></address>
      <p>Bepereli Kövér László házelnököt és az Országgyűlés Hivatalát az <a href="https://azonnali.hu/cikk/20191111_bepereljuk-kover-laszlot-amiert-nem-hagy-minket-dolgozni-a-parlamentben?fbclid=IwAR3GCjgNNSjyHcWxysy5ANV2BHBIBD6osTvl5N9YCYhqjZ3Xvxws7CkUi8g">Azonnali.hu</a>, mert szerintük Kövér jelentősen korlátozta a demokratikus közvélemény kialakulásához szükséges szabad tájékoztatás feltételeit, mikor lehetetlenné tette, hogy spontán interjút készíthessenek az újságírók a politikusokkal a parlamentben.</p>
      <p>"Kövér László sem rendelkezhet akármiről, őt is köti az országgyűlési törvény: amely többek között kimondja, hogy a házelnöki rendelkezések sem zárhatják ki sem az Országgyűlés ülésének nyilvánosságát, sem a demokratikus közvélemény kialakulásához szükséges szabad tájékoztatás feltételeit. Szerintünk az újságírókat korlátozó új szabályok pontosan ezt teszik, úgyhogy bepereltük az Országgyűlés Hivatalát és magát Kövér Lászlót is" - írják cikkükben.</p>
      <p>Az őszi ülésszak elindulásától számítva ugyanis az újságírók már csak a számukra kijelölt, lekordonozott területen szólíthatják meg a képviselőket, és még a sajtópáholy is csak az arra kijelölt útvonalon érhető el.</p>
      <p>A parlament sajtóirodájához ugyan lehet fordulni külön engedélyért, de ezt a lap munkatársai nem kapták meg.</p>
      <p>A lap szerint Kövért köti az országgyűlési törvény, amely kimondja, hogy a rendelkezései sem zárhatják ki sem az Országgyűlés ülésének nyilvánosságát, sem a demokratikus közvélemény kialakulásához szükséges szabad tájékoztatás feltételeit.</p>
      <p>A perben Schiffer András ügyvéd, az LMP volt tagja képviseli a sajtóterméket, melynek tulajdonosai Ungár Péter LMP-s képviselő és Gerényi Gábor.</p>
    </article>
  </body>
</html>