<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/esteri/2019/11/11/news/isis-rivendica-attentato-contro-militari-italiani-iraq-colpiti-crociati-terroristi-terrorismo-kirkuk--1238679/"/>
    <meta property="og:site_name" content="Il Tempo"/>
    <meta property="article:published_time" content="2019-11-11T19:58:00+00:00"/>
    <meta property="og:title" content="L'Isis rivendica l'attentato contro i militari italiani: &quot;Crociati colpiti&quot;"/>
    <meta property="og:description" content="L&amp;rsquo;Isis rivendica l&amp;rsquo;attentato avvenuto in Iraq, nei pressi di Kirkuk, contro i militari italiani e i peshmerga curdi. I terroristi del Daesh hanno utilizzato un ordigno improvvisato, un Ied"/>
  </head>
  <body>
    <article>
      <h6 class="kicker">TERRORISTI IN IRAQ</h6>
      <h1>L'Isis rivendica l'attentato contro i militari italiani: "Crociati colpiti"</h1>
      <address>
        <time datetime="2019-11-11T19:58:00+00:00">11 Nov 2019, 19:58</time>
      </address>
      <p>L’Isis rivendica l’attentato avvenuto in Iraq, nei pressi di Kirkuk, contro i militari italiani e i peshmerga curdi. I terroristi del Daesh hanno utilizzato un ordigno improvvisato, un Ied, per colpire le «forze crociate della coalizione». L’esplosivo è scoppiato al passaggio di un team misto di forze italiane e irachene, ferendo cinque militari italiani. Tre di loro sono in gravi condizioni ma nessuno è in pericolo di vita e appena le loro condizioni si stabilizzeranno verranno riportati in patria. Sull’attentato si è concentrato il Consiglio supremo di Difesa che si è svolto al Quirinale, alla presenza del Capo dello Stato, Sergio Mattarella, del premier Giuseppe Conte e dei ministri Luciana Lamorgese, Stefano Patuanelli, Luigi Di Maio, Lorenzo Guerini e Roberto Gualtieri e del Capo di Stato Maggiore della Difesa, Gen. Enzo Vecciarelli. «Il recente attacco al nostro contingente in Iraq - è la convinzione - conferma che il terrorismo transnazionale resta la principale minaccia per l’Italia e per tutta la Comunità Internazionale. È necessario continuare a garantire la nostra presenza nelle principali aree di instabilità e contribuire con decisione alle strategie tese a sviluppare un efficace sistema di contrasto comune al fenomeno». Dura la condanna del Governo italiano. «Giovedì sarò a Washington proprio per la riunione della coalizione anti Isis. Il messaggio che porterò sarà molto chiaro: l’Italia non indietreggia e mai indietreggerà di un centimetro di fronte alla minaccia terroristica. Lo Stato italiano reagirà con tutta la sua forza di fronte a chi semina terrore e colpisce persone innocenti, tra cui donne e bambini», scrive su Facebook il ministro degli Esteri Luigi Di Maio. Dall’Ue arriva la solidarietà dell’Alto rappresentante per gli Affari esteri Federica Mogherini, che insiste sulla «necessità di continuare a mantenere un livello di attenzione molto alto e continuare a impegnarci per la stabilizzazione dell’ Iraq. Non dobbiamo mai dimenticare che ci sono paesi, l’ Iraq ma non solo, che devono essere accompagnati nel loro percorso incidentato e di consolidamento».</p>
      <related>
        <h4>Articoli Correlati</h4>
        <a href="https://tv.iltempo.it/video-news-by-vista/2019/11/08/video/rapito-dalla-madre-e-cresciuto-con-l-isis-alvin-torna-a-roma-l-abbraccio-con-il-padre-e-le-sorelle-1237241/"/>
        <a href="https://tv.iltempo.it/tv-news/2019/11/08/video/tornato-in-italia-alvin-portato-via-dalla-mamma-adepta-dell-isis-1237231/"/>
        <a href="https://www.iltempo.it/esteri/2019/11/10/news/iraq-attentato-militari-italiani-feriti-morti-sangue-soldati-terroristi-1238133/"/>
        <a href="https://tv.iltempo.it/tv-news/2019/11/11/video/scoppia-ordigno-in-iraq-contro-soldati-italiani-tre-gravi-1238229/"/>
      </related>
    </article>
  </body>
</html>