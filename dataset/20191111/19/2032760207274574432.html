<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89319"/>
    <meta property="og:site_name" content="Denník politika"/>
    <meta property="article:published_time" content="2019-11-11T19:35:12+00:00"/>
    <meta property="og:title" content="Video: Brazílčan reagoval na rasistických fanúšikov súpera prostredníkom, dostal za to červenú kartu"/>
    <meta property="og:description" content="11.11.2019 (Webnoviny.sk) – Rasizmus na futbalových štadiónoch napriek boju proti nemu neustupuje, príkladom čoho je aj poriadne kuriózny prípad z ukrajinskej ligy."/>
  </head>
  <body>
    <article>
      <h1>Video: Brazílčan reagoval na rasistických fanúšikov súpera prostredníkom, dostal za to červenú kartu</h1>
      <address><time datetime="2019-11-11T19:35:12+00:00">11 Nov 2019, 19:35</time> by <a rel="author">Webnoviny</a></address>
      <p>11.11.2019 (Webnoviny.sk) – Rasizmus na futbalových štadiónoch napriek boju proti nemu neustupuje, príkladom čoho je aj poriadne kuriózny prípad z ukrajinskej ligy.</p>
      <p>Brazílčan Taison zo Šachtaru Doneck totiž počas víkendu dostal červenú kartu za to, že neprimerane reagoval na rasistické prejavy priaznivcov Dynama Kyjev na tribúnach. Tridsaťjedenročného stredopoliara rozhodca vylúčil za to, že smerom k tribúnam ukázal prostredník a do sektoru priaznivcov súper úmyselne kopol loptu.</p>
      <h3>V súboji sa objavili aj slzy</h3>
      <p>Organizácia bojujúca proti rasizmu vo futbale FARE (Football Against Racism in Europe) v pondelok informovala, že arbiter v zápase implementoval prvá dva kroky <i>„antirasistického protokolu UEFA“,</i> keď nariadil hlásateľom prečítať hrozbu ukončenia duelu v prípade pokračovania rasistického správania a nariadil tiež dočasný odchod hráčov do kabín. Neurobil však krok tretí – predčasne neukončil stretnutia.</p>
      <p><i>„Nikdy nezostanem ticho, keď budem svedkom takého neľudského a opovrhnutiahodného činu!“</i> napísal neskôr Brazílčan na instagrame.</p>
      <p>Televízne kamery zaznamenali, že na tvári brazílskeho futbalistu sa v spomenutom súboji objavili slzy.</p>
      <p><i>„Boli to slzy zlosti, odmietnutia a bezmocnosti, pretože v danom okamihu som nemohol nič spraviť. Som však naučený zostať silný a vždy bojovať za rovnosť,“</i> uviedol Taison.</p>
      <p>Pripomenul tiež, že viac rešpektu nepotrebuje iba futbalový svet, ale celá spoločnosť.</p>
      <h3>Incident plánujú prešetriť</h3>
      <p>Vedenie súťaže v pondelok odsúdilo víkendový incident na štadióne v Charkove, v ktorom „domáci“ Šachtar zvíťazil na rivalom 1:0.</p>
      <p><i>„Celú záležitosť dôkladne vyšetríme, tento prípad má veľkú prioritu,“</i> uvádza sa v stanovisku ukrajinskej Premier League.</p>
      <p>Je otázne, či výsledkom vyšetrovania môže byť aj zrušenie červenej karty pre Brazílčana, ktorý bol cieľom fanúšikov Dynama. Tí sa netaja skutočnosťou, že podporujú rasizmus, keďže pred duelom proti Šachtaru si vyrobili nálepky s nápisom<i> „Máme radi rasizmus“.</i></p>
      <p>Viac k témam: <a href="https://www.webnoviny.sk/tag/rasizmus/"><u>rasizmus</u></a>, <a href="https://www.webnoviny.sk/tag/uefa-europska-futbalova-unia/"><u>UEFA Európska futbalová únia</u></a><br/>Zdroj: Webnoviny.sk – <a href="https://www.webnoviny.sk/video-brazilcan-reagoval-na-rasistickych-fanusikov-supera-prostrednikom-dostal-za-to-cervenu-kartu/"><u>Video: Brazílčan reagoval na rasistických fanúšikov súpera prostredníkom, dostal za to červenú kartu</u></a> © SITA Všetky práva vyhradené.</p>
    </article>
  </body>
</html>