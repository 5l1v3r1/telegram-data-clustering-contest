<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/nbu-zgoden-ne-pidvischuvati-minimalniy-rozmir-statutnogo-kapitalu-bankiv-329268_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T19:50:00+00:00"/>
    <meta property="og:title" content="НБУ згоден не підвищувати мінімальний розмір статутного капіталу банків"/>
    <meta property="og:description" content="Мінімальний розмір статутного капіталу в 2020 році хочуть зберегти на рівні 200 млн грн."/>
  </head>
  <body>
    <article>
      <h1>НБУ згоден не підвищувати мінімальний розмір статутного капіталу банків</h1>
      <h2>Мінімальний розмір статутного капіталу в 2020 році хочуть зберегти на рівні 200 млн грн.</h2>
      <address>
        <time datetime="2019-11-11T19:50:00+00:00">11 Nov 2019, 19:50</time>
      </address>
      <p>Національний банк України (НБУ) підтримав законопроект щодо відмови від збільшення мінімального <b><a href="https://dt.ua/ECONOMICS/deputati-proponuyut-zvilniti-banki-vid-dokapitalizaciyi-do-500-mln-grn-328800_.html">розміру статутного капіталу банків</a></b> до 500 млн грн та збереження його на нинішньому рівні у 200 млн грн., який запропонували депутати. Про це йдеться в повідомленні НБУ.</p>
      <p>"До прийняття Верховною Радою відповідного законопроекту Національний банк прийняв рішення перенести з 11 липня 2020 до 1 січня 2021 термін приведення банками розміру статутного та регулятивного капіталу до 300 млн грн", – наголошується в релізі.</p>
      <p>Згідно з повідомленням, ці зміни затверджені постановою правління НБУ від 7 листопада 2019 № 130.</p>
      <p>Нацбанк вказує, що після прийняття законопроекту внесе відповідні зміни у свої нормативно-правові акти.</p>
      <p>Нагадаємо, що в Раді зареєстрований законопроект №2385, яким пропонується зменшити мінімальний розмір статутного капіталу для банків з 500 млн грн до 200 млн грн.</p>
      <p>НБУ постановою від 4 лютого 2016 року встановлював, що до 11 січня 2017 року банки країни повинні збільшити статутний капітал до 300 млн грн. Однак постановою від 7 квітня 2016 року регулятор пом'якшив встановлений раніше графік докапіталізації, зобов'язавши їх довести мінімальний розмір статутного капіталу до 200 млн грн до середини 2017 року, а до 300 млн грн – до середини 2018 року. Потім у грудні 2017 року НБУ знову відклав підвищення мінімального розміру статутного та регулятивного капіталу банків до 300 млн грн до 11 липня 2020 року.</p>
      <p>Вимога мати капітал мінімум 400 млн грн перенесено на 11 липня 2022 року, а фінальна дата докапіталізації до 500 млн грн не змінювалася – 11 липня 2024 року.</p>
      <p> </p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>