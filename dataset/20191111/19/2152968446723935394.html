<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/11/svikvame-s-kapitalizma-no-ne-i-sys-socialnoto-neravenstvo.429247"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T19:12:00+00:00"/>
    <meta property="og:title" content="Свикваме с капитализма, но не и със социалното неравенство"/>
    <meta property="og:description" content="&quot;Галъп&quot;: Готови сме за пазарна икономика, но само абстрактно | Dnes.bg"/>
  </head>
  <body>
    <article>
      <h1>Свикваме с капитализма, но не и със социалното неравенство</h1>
      <h2>"Галъп": Готови сме за пазарна икономика, но само абстрактно</h2>
      <address><time datetime="2019-11-11T19:12:00+00:00">11 Nov 2019, 19:12</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>У нас макар и бавно свикваме с пазара и с капитализма, но не можем да свикнем с голямото социално разслояване. На думи пазарните отношения се приемат. Когато обаче стане дума за конкретни измерения, хората у нас са скептични.<br/> <br/>Изводът е от социологически данни на "Галъп интернешънъл", обявени на Младата кръгла маса, организирана от "Галъп" заедно с Института "Иван Хаджийски". Поводът е тридесетата годишнина от началото на промените у нас. </p>
      <p>Ако през 1992 и 1993 г. 40% са приемали, че е нормално хората да се разделят на бедни и богати, то през 2013 г. този дял е вече 53%, а сега е 57%. В същото време намаляват дяловете на несъгласните – от 46% в началото на 90-те до 35% сега. Намалява и делът на колебаещите се.<br/> <br/>Сред привържениците на реформаторската сила СДС през 90-те и сред привържениците на дясноцентристката сила днес – ГЕРБ – неравенството се приема по-добре, в сравнение с привържениците на самоопределящата се като лява БСП.</p>
      <p>При БСП едва сега с малко надделяват онези, които възприемат разслояването, докато преди години, и особено в 90-те картината беше обратната. Тук се наблюдава прогрес в годините, посочват социолозите. <br/> <br/>Масово е съгласието с твърдението "Доходите на най-богатите не бива да надвишат повече от три пъти доходите на най-бедните". Това съгласие е устойчиво в годините и е характерно и за дясноцентристкия, и за лявоцентристкия електорат у нас (макар и в различна степен). Почти няма промяна в нагласите в годините.<br/> <br/>Това може да обострена социална чувствителност пред сериозните неравенства у нас, но може и да е липса на готовност да се приемат ежедневните характеристики на новото общество. Данните събуждат хипотезата, че обществото ни е готово за пазарната икономика, но само на абстрактно ниво. Българите като че ли приемат капитализма, но още не могат да приемат капиталистите.  </p>
    </article>
  </body>
</html>