<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33032/lettera-unicredit-furto-dati-no-scuse"/>
    <meta property="og:site_name" content="DDay.it"/>
    <meta property="article:published_time" content="2019-11-11T19:21:00+00:00"/>
    <meta property="og:title" content="Editoriale - Unicredit come Fonzie: non riesce proprio a chiedere &quot;scusa&quot;"/>
    <meta property="og:description" content="Unicredit scrive ai tre milioni di clienti dei quali si è fatta sottrarre i dati, tra cui email e numero di cellulare. Una lettera in cui minimizza, non prevede di rifondere il danno e soprattutto non chiede mai scusa. Come se fosse colpa dei clienti, ai quali impartisce lezioni di sicurezza informatica."/>
  </head>
  <body>
    <article>
      <h1>Editoriale - Unicredit come Fonzie: non riesce proprio a chiedere "scusa"</h1>
      <h2>Unicredit scrive ai tre milioni di clienti dei quali si è fatta sottrarre i dati, tra cui email e numero di cellulare. Una lettera in cui minimizza, non prevede di rifondere il danno e soprattutto non chiede mai scusa. Come se fosse colpa dei clienti, ai quali impartisce lezioni di sicurezza informatica.</h2>
      <address><time datetime="2019-11-11T19:21:00+00:00">11 Nov 2019, 19:21</time> by <a rel="author">Gianfranco Giardina</a></address>
      <p>Ci sono tanti modi di gestire <b>una crisi di immagine e comunicazione</b>. Quelli giusti, dicono i manuali, partono dalla presa di coscienza interna che di crisi si tratta e che il possibile danno di immagine dipende più da come viene gestita la crisi che dall'evento che l'ha scatenata. Il più grande errore da fare - insegnano a scuola - è quello di minimizzare o generalizzare; e la regoletta di base, diciamo l'ABC di ogni apprendista comunicatore, è quello di chiedere sempre scusa; sempre quando si ha colpa, ma spesso anche quando si potrebbe non averla proprio tutta. Scusa: semplice, immediato, diretto.</p>
      <p>Unicredit, che qualche giorno fa <b><a href="https://www.dday.it/redazione/32854/unicredit-attacco-clienti-dati-personali-conto-corrente">ha ammesso di essersi fatta soffiare un file con i dati di tre milioni di clienti</a></b>, ha mandato una lettera ai propri correntisti spiegando l'accaduto (peraltro si tratta di un atto dovuto a norma di legge). E, dimenticando tutte le regole della buona comunicazione e anche del comune buon senso di marketing, ha scritto la peggior lettera che si poteva scrivere. Insomma, la classica pezza che è peggio del buco. Ecco perché.</p>
      <figure>
        <img src="https://cdn.dday.it/system/uploads/picture/image/58603/content_small_lettera.jpg"/>
      </figure>
      <h3> </h3>
      <h3>E-mail e cellulare NON sono dati anagrafici</h3>
      <blockquote>[...] I dati in questione, che risalgono al 2015, sono esclusivamente di carattere anagrafico ed in particolare riguardano nome e cognome, comune e provincia di riferimento, numero di telefono cellulare, indirizzo email [...]</blockquote>
      <p>Non c'è bisogno di scomodare il Devoto-Oli per capire che derubricare dati come il numero di cellulare o l'indirizzo email - che sono stati sottratti - come "dati anagrafici" sia semanticamente scorretto oltre che un modo decisamente "peloso" di derubricare a danno minore l'accaduto. Cellulare e email sono dati personali che con l'anagrafe non hanno nulla a che vedere e che nessuno vuole (vorrebbe) rendere di dominio pubblico.</p>
      <p><b>Chiedetelo a tutti coloro che saranno costantemente disturbati da una miriade di call center sul proprio cellulare per le peggiori proposte commerciali; o a quelli che vedranno le proprie caselle di posta pullulare di tentativi di phishing, proprio con false mail Unicredit</b>.</p>
      <p> </p>
      <h3>Una banca è nulla senza sicurezza</h3>
      <blockquote>[...] Ci teniamo a precisare che non sono stati compromessi altri dati personali, né coordinate bancarie in grado di consentire l'accesso ai conti dei clienti [...]</blockquote>
      <p>Unicredit rassicura i propri clienti: le password e i dati di accesso ai conti non sono entrati in possesso dei malintenzionati. Ci mancherebbe altro: se la banca - ripetiamo "banca" e non il sito del campionato di fantacalcio - avesse perso le password, beh… meglio chiudere bottega. Si può anche desiderare di avere una banca diversa o una banca che semplifica la banca; ma non c'è dubbio che<b> la prima cosa che si chiede a una banca, cent'anni fa come oggi, è di essere totalmente sicura, inespugnabile</b>. E sai perché? Perché alla banca il cliente affida i propri risparmi e vuole dormire sonni tranquilli. Una banca che si fa rubare i dati di 3 milioni di utenti, sarà abbastanza sicura? Ironia della sorte, lo slogan sull'home page di Unicredit è "<i>Proteggi le cose che contano</i>". Insomma, tra il dire e il fare…</p>
      <figure>
        <img src="https://cdn.dday.it/system/uploads/picture/image/58604/content_small_Schermata_2019-11-11_alle_18.41.43.png"/>
      </figure>
      <p> </p>
      <h3>Si sa che la gente da buoni consigli quando non può più dare cattivo esempio</h3>
      <blockquote>[...] Alla luce del fenomeno, comune a tutto il sistema, di sempre più numerosi tentativi di utilizzo non lecito dei canali digitali- come ad esempio tentativi di phishing o altri contatti non autorizzati che potrebbero risultare dall'utilizzo di informazioni anagrafiche quali quelle in oggetto - speriamo di fare cosa utile fornendo in allegato una serie di regole di comportamento [...]</blockquote>
      <p>Qui arriviamo a uno dei più grandi paradossi di questa lettera infelice: Unicredit ha appena ammesso una falla non banale delle proprie procedure di sicurezza, malgrado il tentativo di minimizzazione. E quindi che fa? Si prodiga in consigli di buone pratiche su come difendersi da malware e phishing. <b>In pratica il derubato sale in cattedra e dà lezioni di sicurezza</b>: diremmo, con poca autorevolezza. Beninteso, i consigli magari sono buoni, a prescindere da chi li elargisce. Ma, tacere il fatto che è proprio la falla della sicurezza Unicredit ad aver esposto 3 milioni di mail a un phishing molto più mirato (i malintenzionati sanno che si tratta di correntisti Unicredit) è più di una semplice dimenticanza. <b>È un grave omissione</b>, peraltro mascherata con il tentativo di derubricare il phishing a "<i>fenomeno comune a tutto il sistema</i>". Cara Unicredit, certo che lo è un fenomeno comune. <b>Ma per i tuoi tre milioni di clienti, ora che le email sono volate via, il fenomeno si è trasformato in emergenza</b>. E allora questi sono consigli "interessati" per minimizzare i danni: sarebbe meglio non venderli come una disinteressata condivisione di buone pratiche.</p>
      <p> </p>
      <h3>I dati sono di proprietà del cliente. E dovrebbero valere qualcosa</h3>
      <p>Tutta la normativa sulla privacy, comprese le ultime modifiche, è compatta su un punto: i dati sono di proprietà dell'utente. Email e numero di cellulare compreso. Se sono proprietà, significa che hanno un valore. E i clienti hanno dato questo valore in custodia a un terzo, la banca in questo caso. La banca se li fa "fregare" e non pensa di ricompensare in alcuna maniera i propri clienti per la sottrazione perpetrata. Come se i dati, appunto, non avessero valore. Oltre alle scuse, quelle formali, sarebbero dovute arrivare quelle sostanziali: un vantaggio, una piccola ricompensa, uno sconto. Insomma, <b>non c'è l'ombra neppure di un minimo ristoro per questi clienti di cui custodivi una proprietà che, per tuo errore, ti sei fatto sottrarre</b>. Altrimenti passa il concetto implicito che i dati erano della banca e, proprio perché c'era il tuo nome, ti avviso. Bontà loro, insomma.</p>
      <p> </p>
      <h3>Ma soprattutto, non ci sono "scuse"</h3>
      <p><b>In una lettera di 479 parole (sì, le abbiamo contate) non compare mai la parola "scuse" o la locuzione "ci scusiamo"</b>. Neppure in quelle modalità più formali che sostanziali, tipo: "<i>ci scusiamo con i clienti coinvolti per eventuali disagi dovessero derivare…bla, bla bla</i>". Solo l'esposizione apparentemente distaccata dell'accaduto, una delle tante pagine di testo "da banca" che non vanno neppure lette. <b>Proprio come Fonzie di Happy Days, con quell'insuperabile impossibilità a pronunciare le cinque lettere "scusa"...</b></p>
      <figure>
        <img src="https://cdn.dday.it/system/uploads/picture/image/58605/content_small_casini-taricani.jpg"/>
        <figcaption>Andrea Casini (a sinistra) e Remo Taricani (a destra), entrambi co-CEO di Unicredit Commercial Banking Italy e firmatari della lettera recapitata ai tre milioni di clienti oggetto di sottrazione dei dati.</figcaption>
      </figure>
      <p>Insomma,<b> tutto gestito come se il furto dei dati fosse quasi più colpa dei clienti</b>, invitati a stare attenti, che non della banca che ha mal vigilato. Insomma, un errore rosso e blu che fa pensare - e saremmo davvero stupiti del contrario - che la lettera a firma dei co-CEO <b>Andrea Casini</b> e <b>Remo Taricani</b>, non sia mai passata, prima dell'invio, dalla sapiente penna di un bravo direttore della comunicazione.</p>
      <p>Ora, noi siamo tra i più fieri sostenitori dei pagamenti elettronici, degli sportelli web e delle banche dematerializzate. Ma due cose chiediamo - da clienti - alle banche: innanzitutto di essere mille volte più sicure del nostro materasso e più attente del nostro cane da guardia. E secondo di non chiamarci "gentili clienti" all'inizio di lettere infelici come queste per poi non dimostrarsi altrettanto "gentili" nell'ammettere le proprie colpe quando ci devono comunicare di aver sbagliato.</p>
    </article>
  </body>
</html>