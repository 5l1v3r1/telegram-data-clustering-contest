<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/stoiber-magyarorszag-helye-az-ujraegyesitett-europa-kozepen-van"/>
    <meta property="og:site_name" content="infostart"/>
    <meta property="article:published_time" content="2019-11-11T19:16:00+00:00"/>
    <meta property="og:title" content="Stoiber: Magyarország helye az újraegyesített Európa közepén van"/>
    <meta property="og:description" content="Magyarország helye az újraegyesített Európa közepén van - hangsúlyozta Edmund Stoiber volt bajor tartományi kormányfő, a bajor Keresztényszociális Unió (CSU) tiszteletbeli elnöke a Die Weltnek egy interjúban, amely hétfőn jelent meg a német konzervatív lap hírportálján."/>
  </head>
  <body>
    <article>
      <h1>Stoiber: Magyarország helye az újraegyesített Európa közepén van</h1>
      <address><time datetime="2019-11-11T19:16:00+00:00">11 Nov 2019, 19:16</time> by <a rel="author">Infostart / MTI</a></address>
      <h3>Magyarország helye az újraegyesített Európa közepén van - hangsúlyozta Edmund Stoiber volt bajor tartományi kormányfő, a bajor Keresztényszociális Unió (CSU) tiszteletbeli elnöke a Die Weltnek egy interjúban, amely hétfőn jelent meg a német konzervatív lap hírportálján.</h3>
      <p>A politikus abból az alkalomból nyilatkozott, hogy a Magyar Érdemrend nagykeresztje polgári tagozat kitüntetést vehette át Budapesten Áder János köztársasági elnöktől. Elmondta, hogy a jelenlegi bajor kormányfő, Markus Söder és a szintén CSU-s Manfred Weber, az Európai Néppárt (EPP) európai parlamenti (EP-) frakcióvezetője is örül a kitüntetésnek.</p>
      <p>Kiemelte, hogy Bajorországot és Magyarországot szoros kapcsolatok hosszú története fűzi össze, nemcsak a gazdaságban, hanem a kultúrában, és mindig is azt az álláspontot képviselte, hogy "Magyarország ősi hellyel rendelkezik egy újraegyesített Európa közepén".</p>
      <figure>
        <img src="https://infostart.hu/images/site/articles/inline/2019/11/1573499617-kCmJYSkQz_md.jpg"/>
        <figcaption>Edmund Stoiber volt bajor miniszterelnök, a Keresztényszociális Unió (CSU) tiszteletbeli elnöke (k) Áder János köztársasági elnök (b) és Orbán Viktor miniszterelnök társaságában 2019. november 8-án a Sándor-palotában, miután átvette a Magyar Érdemrend nagykeresztje polgári tagozat kitüntetést az államfőtől. MTI/Illyés Tibor</figcaption>
      </figure>
      <p>A Fidesz és az EPP viszonyával, illetve Manfred Webernek a Fidesz által nem támogatott EPP-s EP-választási csúcsjelöltségével kapcsolatban elmondta, hogy</p>
      <blockquote>természetesen keletkeztek feszültségek és sérülések, "de nem szabad ezeknél leragadni, az élet megy tovább".</blockquote>
      <p>Arra a kérdésre, hogy egy új kezdet jele lehet-e az, hogy budapesti látogatásán átadta Orbán Viktor kormányfőnek Markus Söder szívélyes üdvözletét, elmondta, hogy szerinte ezt az üdvözletet a bajor és a magyar miniszterelnök újabb megbeszélései követik majd.</p>
      <p>Mint mondta, Markus Söder fontos értékként tartja számon a történelmileg szoros bajor-magyar kapcsolatot.</p>
      <p>"Ami történt, megtörtént, de nem akadályoz meg bennünket abban, hogy előre tekintsünk" - fogalmazott Edmund Stoiber, hozzátéve, hogy Manfred Weber is készen áll az együttműködésre mindenkivel, így Orbán Viktorral is.</p>
      <p>Szólt a többi között arról is, hogy "abszolút szükségesnek" tartja Németország és a visegrádi négyek országcsoport (Csehország, Lengyelország, Magyarország, Szlovákia) közötti együttműködés további elmélyítését, annál is inkább, hogy az európai uniós tagsághoz vezető úton Németország volt ezeknek az országoknak a legfontosabb támogatója.</p>
      <p>Aláhúzta: a visegrádi országok történelmileg kiformálódott önálló identitással rendelkeznek, és "gazdasági partnerként még Franciaországnál, az Egyesült Államoknál vagy Kínánál is sokkal fontosabbak számunkra".</p>
      <p>Edmund Stoiber egy sor német belpolitikai kérdésről is kifejtette véleményét, így a CDU/CSU pártszövetség és az Alternatíva Németországnak (AfD) nevű jobboldali ellenzéki párt viszonyáról is. Leszögezte, hogy a CDU/CSU semmilyen körülmények között nem folytathat együttműködést az AfD-vel, amelyben "színtisztán neonáci nézetek" is megmutatkoznak, és amely "nem polgári párt".</p>
      <p>Elmondta, hogy</p>
      <blockquote>az emberek "két identitással rendelkeznek, egy nemzeti és egy európai identitással, amelyek kiegészítik egymást",</blockquote>
      <p>és vannak, akik úgy érzik, hogy a nemzeti identitás veszélybe került. Hozzátette, hogy a CDU/CSU-nak "politikai hazát" kell kínálnia azon választóknak is, akik pozitívan viszonyulnak a nemzethez, Európával pedig "nem tudnak túl sokat kezdeni érzelmileg".</p>
      <p>"Nem mondhatunk le ezekről a választókról, különben az AfD karjai közé lökjük őket" - mondta Edmund Stoiber.</p>
      <p>
        <i>Nyitókép: Illyés Tibor</i>
      </p>
    </article>
  </body>
</html>