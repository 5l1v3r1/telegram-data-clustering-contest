<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/decaduto_sindaco_leghista_riace-6529356/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T19:07:00+00:00"/>
    <meta property="og:title" content="Il tribunale ha dichiarato decaduto il sindaco leghista di Riace"/>
    <meta property="og:description" content="Antonio Trifoli è stato giudicato incandidabile  "/>
  </head>
  <body>
    <article>
      <h1>Il tribunale ha dichiarato decaduto il sindaco leghista di Riace</h1>
      <h2>Antonio Trifoli è stato giudicato incandidabile  </h2>
      <address><time datetime="2019-11-11T19:07:00+00:00">11 Nov 2019, 19:07</time> by <a rel="author">AGI - Agenzia Giornalistica Italia</a></address>
      <p>Il Tribunale di Locri ha dichiarato <b>Antonio Trifoli </b>decaduto dalla carica di sindaco del <b>Comune di Riace (Reggio Calabria)</b>. Il collegio, presidente <b>Antonella Stilo</b>, giudice <b>Andrea Amadei </b>e relatore <b>Roberta Rando</b>, ha accolto totalmente il ricorso presentato da <b>Maria Caterina Spanò</b>, candidata alla carica di primo cittadino nella lista sostenuta dall'ex sindaco <b>Mimmo Lucano</b>, e alcuni cittadini, nonché dal prefetto di Reggio Calabria.</p>
      <p>Trifoli era stato eletto lo scorso 26 maggio con una lista sostenuta anche dalla Lega, ma secondo i ricorrenti era incandidabile per l'inapplicabilità dell'istituto dell'aspettativa elettorale al dipendente assunto a tempo determinato. Trifoli, infatti, era stato assunto con la qualifica di Istruttore di Vigilanza, cat. C, con contratto del 30.12.2014, a tempo determinato, più volte rinnovato e il Comune di Riace aveva accolto la richiesta di aspettativa elettorale. </p>
    </article>
  </body>
</html>