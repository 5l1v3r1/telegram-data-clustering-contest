<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/197044/synigoroi-oikogeneias-grigoropoyloy-dikaiosi-i-eisaggeliki-apofasi-gia-korkonea"/>
    <meta property="og:site_name" content="CNN.gr"/>
    <meta property="article:published_time" content="2019-11-11T19:22:50+00:00"/>
    <meta property="og:title" content="Συνήγοροι οικογένειας Γρηγορόπουλου: Δικαίωση η εισαγγελική απόφαση για Κορκονέα"/>
    <meta property="og:description" content="Η αναίρεση που άσκησε ο εισαγγελέας του Αρείου Πάγου στην απόφαση του Μικτού Εφετείου Λαμίας, με την οποία αναγνωρίστηκαν ελαφρυντικά στον ειδικό φρουρό..."/>
  </head>
  <body>
    <article>
      <h1>Συνήγοροι οικογένειας Γρηγορόπουλου: Δικαίωση η εισαγγελική απόφαση για Κορκονέα</h1>
      <h2>Η αναίρεση που άσκησε ο εισαγγελέας του Αρείου Πάγου στην απόφαση του Μικτού Εφετείου Λαμίας, με την οποία αναγνωρίστηκαν ελαφρυντικά στον ειδικό φρουρό Επαμεινώνδα Κορκονέα και αφέθηκε ελεύθερος, «συνιστά ενέργεια εκπλήρωσης υψηλού δικαστικού καθήκοντος και ουσιαστικής θεσμικής ευθύνης». Αυτό αναφέρουν σε δήλωσή τους, ο Νίκος Κωνσταντόπουλος και η Ζωή Κωνσταντοπούλου, συνήγοροι πολιτικής αγωγής της οικογένειας του Αλέξανδρου Γρηγορόπουλου. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 21:22 , 11 November 2019</p>
      <p>
        <b>Η δήλωση των δύο δικηγόρων έχει ως εξής:</b>
      </p>
      <p>«Η εμπεριστατωμένη αναίρεση που άσκησε ο εισαγγελέας του Αρείου Πάγου κατά της αποφάσεως του Μ.Ο.Ε. Λαμίας ως προς την αναγνώριση ελαφρυντικού στον δολοφόνο του Αλέξανδρου, Επαμεινώνδα Κορκονέα, και την αποφυλάκισή του<b>, δικαιώνει την εξ αρχής αντίδρασή μας</b> σε αυτήν την προκλητική απόφαση, επιβράβευσης της δολοφονίας ενός αθώου 15χρονου παιδιού από ένοπλους αστυνομικούς.</p>
      <p>Η πράξη του εισαγγελέως του Αρείου Πάγου συνιστά ενέργεια<b> εκπλήρωσης υψηλού δικαστικού καθήκοντος και ουσιαστικής θεσμικής ευθύνης.</b></p>
      <p>Στα 10 σχεδόν χρόνια που υπερασπιζόμαστε τη μνήμη του Αλέξανδρου κι εκπροσωπούμε την οικογένειά του, δεν έπαψαν να ενεργοποιούνται σκοτεινοί μηχανισμοί, που επιδιώκουν την συγκάλυψη του εγκλήματος και την υπόθαλψη των υπαιτίων.</p>
      <p>Τόσο η οικογένεια του Αλέξανδρου, όσο και εμείς ως εκπρόσωποί της,<b> θα συνεχίσουμε τον αγώνα μας για να λάμψει η αλήθεια </b>και να επιβληθεί δίκαιη τιμωρία για το έγκλημα. Για να μην υπάρξει άλλο αθώο παιδί δολοφονημένο από όπλο αστυνομικού, για να μην υπάρξει άλλη δικαστική επιβράβευση κρατικής δολοφονίας, που<b> οπλίζει το</b> <b>χέρι κάθε επόμενου Κορκονέα </b>κι αφήνει απροστάτευτο κάθε επόμενο Αλέξανδρο».</p>
      <p>Σημειώνεται πως ο Εισαγγελέας του Αρείου Πάγου Βασίλης Πλιώτας <a href="https://www.cnn.gr/news/ellada/story/197020/o-eisaggeleas-toy-areioy-pagoy-askise-anairesi-kata-tis-apofasis-poy-apofylakise-ton-korkonea"><b>προχώρησε στην άσκηση αναίρεσης κατά της επίμαχης απόφασης του Μεικτού Ορκωτού Εφετείου της Λαμίας</b></a> με το σκεπτικό ότι <b>εσφαλμένα αναγνωρίστηκε το ελαφρυντικό του πρότερου σύννομου βίου</b> στον πρώην ειδικό φρουρό.</p>
      <p>Η αναγνώριση του συγκεκριμένου ελαφρυντικού, με βάση τις διατάξεις του νέου Ποινικού Κώδικα, είχε ως συνέπεια να… <b>σπάσει η πρωτόδικη ποινή της ισόβιας κάθειρξης,</b> και ο καθ΄ομολογία δολοφόνος του 15χρονου μαθητή Αλέξανδρου Γρηγορόπουλου να <b>βρεθεί αυτόματα εκτός φυλακής</b>, καθώς είχε ήδη <b>εκτίσει 11 χρόνια,</b> από την επιβληθείσα ποινή των 13 ετών, ενώ στον χρόνο έκτισης προσμετρήθηκαν και μεροκάματα που έκανε ως έγκλειστος.</p>
      <p>Ωστόσο, η Εισαγγελία του Αρείου Πάγου, αφού μελέτησε το σκεπτικό της απόφασης του Μεικτού Ορκωτού Εφετείου της Λαμίας έκρινε<b> ότι υπάρχει εσφαλμένη ερμηνεία και μη επαρκή αιτιολογία</b> σε ό,τι αφορά την<b> αναγνώριση του ελαφρυντικού του πρότερου σύννομου βίου.</b></p>
      <p>Κατόπιν αυτής της σημαντικής εξέλιξης η «υπόθεση Κορκονέα» θα κριθεί από το αρμόδιο Ποινικό Τμήμα του Ανώτατου Δικαστηρίου της χώρας. Και σε περίπτωση που η απόφαση του Ανωτάτου Δικαστηρίου είναι θετική υπέρ της αναίρεσης της επίμαχης απόφασης, τότε ο πρώην ειδικός φρουρός θα <b>δικαστεί εκ νέου </b>από το Μεικτό Ορκωτό Εφετείο για τη δολοφονία του Αλέξανδρου Γρηγορόπουλου.</p>
      <p>Αξίζει να σημειωθεί ότι η όποια απόφαση των ανώτατων δικαστών για την περίπτωση του Επαμεινώνδα Κορκονέα θα αποτελέσει νομολογιακή πυξίδα σε ό,τι αφορά τα όρια και τις προϋποθέσεις για την αναγνώριση του ελαφρυντικού του σύννομου βίου, που <b>αφορά σε δεκάδες εκκρεμείς ποινικές υποθέσεις.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197020/o-eisaggeleas-toy-areioy-pagoy-askise-anairesi-kata-tis-apofasis-poy-apofylakise-ton-korkonea">Δολοφονία Γρηγορόπουλου: Ανοιχτό το ενδεχόμενο να καθίσει εκ νέου στο εδώλιο ο Κορκονέας</a>
        </li>
        <li>
          <a href="https://www.cnn.gr/news/ellada/story/186676/to-paidi-moy-dolofonithike-xana-kai-xana-sygklonizei-i-mitera-toy-al-grigoropoyloy">«Το παιδί μου στο χώμα, οι δολοφόνοι ελεύθεροι»: Ξεσπά η μητέρα του Αλ. Γρηγορόπουλου</a>
        </li>
        <li>
          <a href="https://www.cnn.gr/news/ellada/story/186324/synigoroi-oikogeneias-grigoropoyloy-dikaiosi-i-paremvasi-toy-areioy-pagoy-gia-korkonea">Συνήγοροι οικογένειας Γρηγορόπουλου: Δικαίωση η παρέμβαση του Αρείου Πάγου για Κορκονέα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5232/alexis-grigoropoylos">ΑΛΕΞΗΣ ΓΡΗΓΟΡΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/10576/alexandros-grigoropoylos">ΑΛΕΞΑΝΔΡΟΣ ΓΡΗΓΟΡΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/43901/epameinondas-korkoneas">ΕΠΑΜΕΙΝΩΝΔΑΣ ΚΟΡΚΟΝΕΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197057/snapshot/76642442_786829175107228_4251185288442806272_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197061/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197000/snapshot/2517738.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197060/snapshot/2562212.jpg"/>
      </figure>
    </article>
  </body>
</html>