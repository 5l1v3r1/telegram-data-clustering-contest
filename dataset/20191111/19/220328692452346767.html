<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/tsitsipas-debyutira-s-pobeda-v-london-406482.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T19:20:25+00:00"/>
    <meta property="og:title" content="Циципас дебютира с победа в Лондон"/>
    <meta property="og:description" content="Гъркът надви Медведев"/>
  </head>
  <body>
    <article>
      <h1>Циципас дебютира с победа в Лондон</h1>
      <address><time datetime="2019-11-11T19:20:25+00:00">11 Nov 2019, 19:20</time> by <a rel="author">Пламен Вълков</a></address>
      <p>Стефанос Циципас от Гърция стартира с победа при дебютното си участие във Финалния турнир на АТП на осемте най-добри през сезона в Лондон. Поставеният под номер 6 Циципас надделя със 7:6(5), 6:4 над четвъртия в схемата Даниил Медведев (Русия), който също дебютира в надпреварата, след 102 минути игра в първия мач от група "Андре Агаси".</p>
      <p>Гъркът сервира много солидно, като спечели 88 процента от точките при вкаран първи сервис (39 от 44) и не даде нито една възможност на пробив на съперника. Той взе първия сет в оспорван тайбрек след две поредни точки, а във втората част успя да реализира единствен брейк за 5:4, след което затвори мача при собственото си подаване. Така Циципас записа първи успех срещу Медведев в шестата среща помежду им, а руснакът не успя да запише 60-а победа за сезона. В другия двубой от групата тази вечер водачът в световната ранглиста Рафаел Надал ще играе срещу защитаващия титлата си Александър Зверев (Германия).</p>
    </article>
  </body>
</html>