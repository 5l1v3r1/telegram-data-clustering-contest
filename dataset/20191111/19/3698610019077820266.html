<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/administraciya-zelenskogo-ne-pidtrimuye-pozov-proti-rosiyi-oglyadach-329262_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T19:00:00+00:00"/>
    <meta property="og:title" content="Адміністрація Зеленського не підтримує позов проти Росії – оглядач"/>
    <meta property="og:description" content="На цей сигнал у Кремлі обов'язково звернуть увагу і постараються максимально ефективно використати ситуацію на свою користь."/>
  </head>
  <body>
    <article>
      <h1>Адміністрація Зеленського не підтримує позов проти Росії – оглядач</h1>
      <h2>На цей сигнал у Кремлі обов'язково звернуть увагу і постараються максимально ефективно використати ситуацію на свою користь.</h2>
      <address>
        <time datetime="2019-11-11T19:00:00+00:00">11 Nov 2019, 19:00</time>
      </address>
      <p>Мовчання Банковій після рішення Міжнародного суду ООН виглядає тривожним: ані Офіс президента, ані сам глава держави ніяк не відреагували на те, що <b><a href="https://dt.ua/POLITICS/mizhnarodniy-sud-oon-viznav-priynyatnoyu-skargu-ukrayini-do-rf-schodo-terorizmu-v-donbasi-328982_.html">Міжнародний суд ООН визнав прийнятною скаргу України до РФ по тероризму в Донбасі</a></b>. Суд ООН виніс рішення щодо юрисдикції. Ні в Twitter, ні в Facebook, ні в Instagram не з'явився ролик, ні повідомлення, пише оглядач відділу міжнародної політики Володимир Кравченко у своїй статті для <b><a href="https://dt.ua/">DT.UA</a></b>.</p>
      <p>Він нагадав, що від української влади пролунав лише коментар в Twitter міністра закордонних справ Вадима Пристайка: "Це справжня перемога України, верховенства права і прав людини. Дякую нашій чудовій команді!".</p>
      <p>"Головна причина мовчання ОП — бажання Зе!команди не нагнітати ситуацію в умовах, коли відбувається розведення військ і йдуть переговори про зустріч у нормандському форматі. На наш погляд, побоювання, що привітання з перемогою в проміжному раунді справи "Україна проти Російської Федерації" може пошкодити деескалації на лінії розмежування, виглядають необґрунтованими. Зате мовчання Банкової — сигнал Москві, що адміністрація Зеленського не підтримує позов проти Росії. І на цей сигнал у Кремлі обов'язково звернуть увагу і постараються максимально ефективно використати ситуацію на свою користь", - резюмує Кравченко.</p>
      <p>Детальніше про те, що Суд в Гаазі підтримав Україну, читайте в статті Володимира Кравченка "<b>Перемога права над силою</b>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>