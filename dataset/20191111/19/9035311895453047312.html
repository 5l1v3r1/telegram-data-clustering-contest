<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/uber-in-ceo-su-kasikci-cinayetine-hata-demekle-yanildim"/>
    <meta property="og:site_name" content="euronews"/>
    <meta property="article:published_time" content="2019-11-11T19:21:49+00:00"/>
    <meta property="og:title" content="Uber'in CEO'su: Kaşıkçı cinayetine 'hata' demekle yanıldım"/>
    <meta property="og:description" content="İnternet üzerinden ulaşım hizmeti sağlayan Uber Technologies Inc'in CEO'su Dara Khosrowshahi, Suudi gazeteci Cemal Kaşıkçı cinayetini &quot;ciddi bir hata&quot; olarak tanımlamasının yanlış olduğunu ve cinayetin asla mazur görülemeyeceğini söyledi."/>
  </head>
  <body>
    <article>
      <h1>Uber'in CEO'su: Kaşıkçı cinayetine 'hata' demekle yanıldım</h1>
      <address><time datetime="2019-11-11T19:21:49+00:00">11 Nov 2019, 19:21</time> by <a rel="author">Gizem Sade</a></address>
      <p>İnternet üzerinden ulaşım hizmeti sağlayan Uber Technologies Inc'in CEO'su Dara Khosrowshahi, Suudi gazeteci Cemal Kaşıkçı cinayetini "ciddi bir hata" olarak tanımlamasının yanlış olduğunu ve cinayetin asla mazur görülemeyeceğini söyledi. Kaşıkçı cinayetinden sorumlu tutulan Suudi Arabistan, Uber yatırımcıları arasında yer alıyor.</p>
      <p>Khosrowshahi daha önce bir gazeteye verdiği demeçte Kaşıkçı cinayetini, kendi şirketinden sürücüsüz aracın ölümle sonuçlanan kazası ile karşılaştırarak, "Bu (Kaşıkçı cinayeti) ciddi bir hata. Biz de sürücüsüz araçla hata yaptık, sürüşü durdurduk ve bu hatadan kurtulduk. Bence insanlar hata yapar. Bu onların asla affedilmeyeceği anlamına gelmez. Bence bunu ciddiye aldılar" ifadelerini kullandı.</p>
      <p>Khosrowshahi pazartesi günü sosyal medya hesabından yaptığı paylaşımda, The Washington Post gazetesi köşe yazarı Kaşıkçı'nın İstanbul'daki Suudi Arabistan Konsolosluğunda öldürülmesine ilişkin yaptığı yorumlardan geri adım attı.</p>
      <figure>
        <iframe data-src="https://twitter.com/euronewses/status/1193889281846067200" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Khosrowshahi paylaşımında, "Cemal Kaşıkçı'ya olanları unutmak ya da affetmek yok ve ben buna 'hata' demekle yanılıyordum" açıklaması yaptı ve ekledi: "Şu anda inanmadığım bir şey söyledim. Yatırımcılarımız uzun zamandır benim buradaki görüşlerimi biliyor ve röportajda yeterince açık olmadığım için özür dilerim"</p>
      <ul>
        <li>
          <a href="https://tr.euronews.com/2019/06/20/istanbul-da-islenen-kasikci-cinayetinin-suudi-aktorleri-kimler">İstanbul'da işlenen Kaşıkçı cinayetinin Suudi aktörleri kimler?</a>
        </li>
        <li>
          <a href="https://tr.euronews.com/2018/03/19/uber-in-insans-z-arac-olumlu-kazaya-sebep-oldu">Uber'in insansız aracı ölümlü kazaya sebep oldu</a>
        </li>
      </ul>
      <p>Amerika Birleşik Devletleri İstihbarat Teşkilatı CIA ve birçok Avrupa ülkesi, Kaşıkçı'nın öldürülmesi emrini Suudi Veliaht Prensi Muhammed bin Selman'ın verdiğini öne sürüyor. Khosrowshahi önceki röportajında konuya ilişkin soruya, "CIA raporunun bu kısmını okumadım. Ancak Suudi bakış açısıyla düşünüyorum, onlar yalnızca diğer pay sahipleri gibi" yanıtı vermişti.</p>
      <p>Suudi egemen servet fonu PIF, 2016 yılında Uber'den yüzde 5 oranında hisse satın almıştı.</p>
      <p>Ek kaynaklar<b> • Reuters</b></p>
    </article>
  </body>
</html>