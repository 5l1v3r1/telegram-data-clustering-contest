<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/spansk-cup-flyttes-til-saudi-arabia/71807502"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T19:03:12+00:00"/>
    <meta property="og:title" content="Spansk cup flyttes til Saudi-Arabia"/>
    <meta property="og:description" content="Den spanske supercupen i fotball skal de tre neste sesongene spilles i Saudi-Arabia."/>
  </head>
  <body>
    <article>
      <h1>Spansk cup flyttes til Saudi-Arabia</h1>
      <h2>Den spanske supercupen i fotball skal de tre neste sesongene spilles i Saudi-Arabia.</h2>
      <address><time datetime="2019-11-11T19:03:12+00:00">11 Nov 2019, 19:03</time> by <a rel="author">NTB / Redaksjonen</a></address>
      <p>Det skriver Det spanske fotballforbundet (RFEF) på sine nettsider mandag. Endringen innebærer også at supercupen skal spilles i januar og ikke på sensommeren som tidligere.</p>
      <p>
        <b>- Takket være denne endringen vil klubbene være i stand til å planlegge forberedelsene til sesongen bedre, skriver forbundet.</b>
      </p>
      <p>Supercupen vil bli avviklet som en turnering der fire lag deltar. Mandag ble trekningen av semifinalene for 2020-utgaven gjennomført. Der skal regjerende seriemester Barcelona ut mot Atlético Madrid, mens Real Madrid møter Valencia.</p>
      <p>Turneringen spilles i perioden 8. til 12. januar, og samtlige kamper skal gå i den saudiarabiske byen Jeddah.</p>
      <p>Planene om å flytte supercupen til Saudi-Arabia har møtt sterk kritikk. Den tidligere kvinnelandslagsspilleren Veronica Boquete har kalt avgjørelsen «en seier for penger og business framfor sport».</p>
      <p>Det spanske fotballforbundet har uttalt at de ikke ser på det som særlig problematisk å spille turnering i Saudi-Arabia. De mener at det er bra for La Liga å vise seg fram også i den delen av verden.</p>
      <p>
        <b>- Det skal ikke være «skammens supercup». Vi har en avtale med det saudiarabiske fotballforbundet om å arrangere en turnering for kvinner der, og det er noe vi kommer til å gjøre, sier det spanske fotballforbundet ifølge <a href="https://en.as.com/en/2019/11/11/football/1573484765_968013.html">AS</a>.</b>
      </p>
      <p>Den spanske regjeringen har gjort det klart at den ikke kan støtte planene.</p>
      <p>Det gjør heller ikke én av deltakerne. På Valencia sine nettsider er ikke klubben enig i at turneringen bør spilles i Saudi-Arabia eller det økonomiske som følger med.</p>
      <p>
        <b>- Hvis vi skulle dra hjem med nok et trofé, ville det vært fantastisk. Men det er synd at det vanskelig å få fansen til Jeddah. Vi ville heller spille i Spania. Dette er RFEF sitt prosjekt å spille supercupen i utlandet, men vi kommer til å dra der for å konkurrere, sier Anil Murthy, som er Valencias president, til deres <a href="https://www.valenciacf.com/en/article/en-anil-murthy-supercopa-format-and-profit-share-neither-fair-nor-equitable-2019-11-11">nettsider</a>.</b>
      </p>
      <p>Det spanske fotballforbundet har ikke opplyst hva det får ut av avtalen med Saudi-Arabia økonomisk, men deler av overskuddet skal brukes på amatør- og kvinnefotball.</p>
      <p>Ifølge <a href="https://www.marca.com/futbol/supercopa-espana/2019/11/09/5dc5db27268e3e8a0a8b45d8.html">Marca</a> kommer finalelagene i turneringen til å motta rundt 12 millioner euro hver, mens lagene som ryker ut i semifinalen vil motta 8.9 millioner euro for deltakelsen.</p>
      <p><a href="https://as.com/futbol/2019/11/11/primera/1573487756_464280.html">AS</a> hevder derimot at klubbene får penger etter historiske prestasjoner. Det vil si at Real Madrid og Barcelona får størst del av kaka, mens Atlético Madrid og Valencia får en lavere sum.</p>
      <p>Selv om fordelingen av pengene ikke er offentliggjort, er i hvert fall Valencias president fornøyd med den økonomiske løsningen.</p>
      <p>- Vi er også uenige i fordelingen av profitten fra turneringen. Fire store lag skal delta, og det er ingen grunn til at forskjellige beløp skal utdeles til de forskjellige klubbene. Alle fire lag er like store, og ikke nok med det - vi er vinnere av Copa del Rey (den spanske cupen), sier Murthy.</p>
      <p>Barcelona, Real Madrid og Atlético Madrid har ikke uttalt seg offentlig om turneringen, bortsett fra å registrere at de deltar i turneringen.</p>
      <p>I 2017 ble det tillatt for kvinner å overvære fotballkamper på stadioner i Saudi-Arabia. Det betyr dermed at kvinner også kan overvære begivenhetene.</p>
    </article>
  </body>
</html>