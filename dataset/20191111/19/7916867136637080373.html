<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134539-laukia-neeilinis-debiutas-moteru-krepsinio-paziba-bus-registruota-dvikovai-su-albanija.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-11T19:02:00+00:00"/>
    <meta property="og:title" content="Laukia neeilinis debiutas: moterų krepšinio pažiba bus registruota dvikovai su Albanija"/>
    <meta property="og:description" content="Kėdainiuose susirinkusi Lietuvos moterų krepšinio rinktinė neabejoja savo pranašumu pirmosiose Europos čempionato atrankos rungtynėse ir iš karto galvoja apie antrąjį laukiantį varžovą. Visgi bent vienai rinktinės narei ketvirtadienio dvikova Kėdainiuose su Albanija žada būti ypatinga. Pirmą kartą į moterų rinktinės treniruočių stovyklą pakviesta Justė Jocytė, planuojama, debiutuos ketvirtadienį vyksiančiose rungtynėse su Albanijos rinktine. Tai bus pirmoji dvikova ..."/>
  </head>
  <body>
    <article>
      <h1>Laukia neeilinis debiutas: moterų krepšinio pažiba bus registruota dvikovai su Albanija</h1>
      <address><time datetime="2019-11-11T19:02:00+00:00">11 Nov 2019, 19:02</time> by <a rel="author">https://www.facebook.com/jmiklovas</a></address>
      <slideshow>
        <figure>
          <img src="https://www.basketnews.lt/paveikslelis-206446-any630x500.jpg"/>
          <figcaption>Nuotr.: BasketNews.lt/V.Mikaitis</figcaption>
        </figure>
        <figure>
          <img src="https://www.basketnews.lt/paveikslelis-206468-any630x500.jpg"/>
        </figure>
        <figure>
          <img src="https://www.basketnews.lt/paveikslelis-206461-any630x500.jpg"/>
        </figure>
        <figure>
          <img src="https://www.basketnews.lt/paveikslelis-206452-any630x500.jpg"/>
        </figure>
        <figure>
          <img src="https://www.basketnews.lt/paveikslelis-206444-any630x500.jpg"/>
        </figure>
      </slideshow>
      <p>Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis</p>
      <p>Kėdainiuose susirinkusi Lietuvos moterų krepšinio rinktinė neabejoja savo pranašumu pirmosiose Europos čempionato atrankos rungtynėse ir iš karto galvoja apie antrąjį laukiantį varžovą. Visgi bent vienai rinktinės narei ketvirtadienio dvikova Kėdainiuose su Albanija žada būti ypatinga.</p>
      <p>Pirmą kartą į moterų rinktinės treniruočių stovyklą pakviesta Justė Jocytė, planuojama, debiutuos ketvirtadienį vyksiančiose rungtynėse su Albanijos rinktine. Tai bus pirmoji dvikova atrankoje į 2021 metų Europos čempionatą.</p>
      <p>„Planas toks, kad ji tikrai išbėgs ir ją ruošiame tam pirmam žingsniui, – pirmadienį prieš vakarinę treniruotę Kėdainių arenoje kalbėjo rinktinės treneris Mantas Šernius. – Ji tikrai stipri psichologiškai, nematau jokios priežasties jos neleisti.“</p>
      <p>Albanija yra puikiai Lietuvos moterų rinktinei pažįstama varžovė – su ja žaista ankstesnėje atrankoje į Europos čempionatą. Tada mūsiškės iškovojo dvi įtikinamas pergales – 58 ir 88 taškų persvaromis.</p>
      <p>Dėl to dabar Šernius ir jo auklėtinės iš karto akcentuoja rengimąsi antrajai varžovei – Turkijai, su kuria sekmadienį bus žaidžiama išvykoje.</p>
      <p>„<a href="https://www.basketnews.lt/">BasketNews.lt</a>“ žiniomis, planuojama, kad Jocytė į Turkiją su komanda nebevyktų – į rinktinės stovyklą pakviesta 13 žaidėjų, todėl keliautų likęs dvyliktukas.</p>
      <figure>
        <iframe src="https://www.youtube.com/embed/kEzns72S9V0" width="630" height="354" data-service="Youtube" scrolling="no"/>
      </figure>
      <p>Bet kuriuo atveju, jeigu ketvirtadienį Jocytė žengs ant Kėdainių arenos parketo, tai bus istorinė akimirka – dar niekada jokioje šalies suaugusiųjų rinktinėje nėra žaidusi tokio amžiaus krepšininkė.</p>
      <p>Jau vien kvietimas į rinktinės stovyklą yra neeilinis įvertinimas Klaipėdos „Neptūno“ moterų komandai atstovaujančiai Jocytei. Ji sakė šiandien ryte, pirmoje rinktinės treniruotėje, besijaudinusi labiau nei prieš kameras.</p>
      <p>„Prie kamerų jau pripratusi, – šypsojosi jauniausia rinktinės narė. – Baisiau, kai pirmą kartą susitikau su moterimis, vis tiek nieko nepažįstu.</p>
      <p>Sekėsi neblogai, komanda priėmė draugiškai. Po truputį įsilieju.“</p>
      <p>Kas padeda priimti tokius gyvenimo iššūkius?</p>
      <p>„Turiu išsiugdžiusi pasitikėjimą savimi, šaltumą. Jis man padeda šias dienas, kai yra sunkiau nei įprastai“, – sakė Jocytė.</p>
      <p>Jai pastaroji savaitė buvo svarbi ir asmeniniame gyvenime – trylikametė pasirašė trejų metų sutartį su Vilerbano ASVEL komandos valdoma krepšinio akademija.</p>
      <figure>
        <img src="https://www.basketnews.lt/paveikslelis-206447-any630x500.jpg"/>
      </figure>
      <p>Nuotr. BasketNews.lt/V.Mikaitis</p>
      <p>Tiek treneris Šernius, tiek viena rinktinės veteranių Gintarė Petronytė sakė, kad rytinėje treniruotėje Jocytė „neiškrito iš konteksto“.</p>
      <p>Anot Petronytės, Jocytės ir apskritai U16 merginų rinktinės šios vasaros pasiekimas – Europos čempionate iškovota antroji vieta – yra optimizmo ir vilties blyksnis, kurio šalies moterų krepšiniui labai reikėjo.</p>
      <p>„Manau, kad buvo dugnas, reikia nebijoti šito žodžio, o dabar turime saulės blyksnį. Gražu žiūrėti, – kalbėjo Petronytė. – Turime puikų pavyzdį, kad auga nebloga karta, tos žaidėjos yra stiprios individualiai. Jos priminė visiems, kad yra ir moterų krepšinis. Joms dabar daugumai yra 16 metų ir jos jau pradeda po truputį ateiti į moterų krepšinį. Kadangi šiai dienai ta konkurencija nėra didelė, tikiu, kad jos gali papildyti moterų rinktinę. </p>
      <p>Aš į tai žiūriu labai pozityviai ir labai džiaugiuosi, nes visam moterų krepšiniui tai yra didelis laimėjimas šiai dienai.“</p>
      <p>Kol krepšinio visuomenė laukia Jocytės debiuto nacionalinėje komandoje, moterų rinktinė ruošiasi išgyventi bene stipriausioje Europos čempionato atrankos grupėje. Lietuvėms be albanių ir turkių dar teko ir Serbijos krepšininkės.</p>
      <p>Vietą Europos čempionate iškovos 9 grupių nugalėtojos ir 5 geriausios antrąsias vietas užėmusios ekipos. Dėl šios priežasties turkės, praėjusiame Europos čempionate užėmusios 14-ąją vietą, yra matomos kaip pagrindinės konkurentės dėl antrosios vietos grupėje.</p>
      <p>„Nuo pirmos dienos kalbame tik apie Turkijos rinktinę, nes iš anksčiau žinome, kad Albanija yra kito lygio varžovės. Tiesiog gauname keliomis treniruotėmis daugiau laiko“, – sakė Petronytė.</p>
      <p>„Mes žaidėme praeitą atrankos turą su Albanija ir puikiai žinome šią komandą. Prarastume daug laiko, jeigu galvotume dar ir apie šią komandą, – aiškino Šernius. – Iš karto kreipiame dėmesį į pačias svarbiausias rungtynes, nes Turkija yra pagrindinis varžovas. Tos išvykos rungtynės gali nulemti visą mūsų ateitį atrankoje.“</p>
      <p>Praėjusį sezoną Turkijoje žaidusi, o apskritai šioje šalyje per savo karjerą net penkerius metus praleidusi Petronytė vakar vakare, vos atvykusi į Kėdainius, kalbėjosi su rinktinės treneriais apie būsimųjų varžovių žaidimą.</p>
      <p>„Manau, komandiniu krepšiniu ir pagal drausmę aikštelėje mes šiek tiek jas lenkiame, – sakė Petronytė. – Aišku, jos individualiai yra stipresnės, turi natūralizuotą amerikietę, netgi renkasi iš dviejų, kadangi tik viena gali žaisti. Bet mes turime savo taisykles, žinome silpnas vietas, turime gerą analizę, manau, tikrai turime šansų.“</p>
      <p>Lietuvių mačas su Albanija – ketvirtadienį 18.30 val., su Turkija – sekmadienį 16.30 val. Abi dvikovas tiesiogiai transliuos TV6.</p>
      <h3>Fotogalerija</h3>
      <p>Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis Nuotr.: BasketNews.lt/V.Mikaitis</p>
      <figure>
        <img src="https://www.basketnews.lt/paveikslelis-206467-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206457-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206456-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206466-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206460-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206469-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206443-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206461-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206451-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206446-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206445-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206447-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206450-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206455-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206449-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206442-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206465-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206452-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206459-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206468-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206453-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206454-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206444-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206464-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206462-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206463-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206448-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206458-crop600x350.jpg"/>
      </figure>
      <h3>Lietuvos moterų rinktinė / Tvarkaraštis</h3>
      <figure>
        <img src="https://www.basketnews.lt/paveikslelis-46127-tmlgs.jpg"/>
      </figure>
      <p>
        <a href="https://www.basketnews.lt/komandos/760-lietuvos-moteru-rinktine.html">Lietuvos moterų rinktinė</a>
      </p>
      <figure>
        <img src="https://www.basketnews.lt/paveikslelis-49724-tmlgs.jpg"/>
      </figure>
      <p><a href="https://www.basketnews.lt/komandos/2380-albanijos-moteru-rinktine.html">Albanijos moterų rinktinė</a> <a href="https://www.basketnews.lt/rungtynes/ziureti/84923-lietuvos-moteru-rinktine-albanijos-moteru-rinktine.html">Ketv.<br/>18:30</a></p>
      <figure>
        <img src="https://www.basketnews.lt/paveikslelis-3872-tmlgs.jpg"/>
      </figure>
      <p>
        <a href="https://www.basketnews.lt/komandos/775-turkijos-moteru-rinktine.html">Turkijos moterų rinktinė</a>
      </p>
      <figure>
        <img src="https://www.basketnews.lt/paveikslelis-46127-tmlgs.jpg"/>
      </figure>
      <p><a href="https://www.basketnews.lt/komandos/760-lietuvos-moteru-rinktine.html">Lietuvos moterų rinktinė</a> <a href="https://www.basketnews.lt/rungtynes/ziureti/84937-turkijos-moteru-rinktine-lietuvos-moteru-rinktine.html">Sekm.<br/>16:30</a></p>
    </article>
  </body>
</html>