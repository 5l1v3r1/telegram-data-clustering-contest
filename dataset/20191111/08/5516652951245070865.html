<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425520/enalies-anaskafes-me-shmantika-eyrhmata-sthrixe-oikonomika-h-kasiakh-adelfothta"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T08:55:02+00:00"/>
    <meta property="og:title" content="Ενάλιες ανασκαφές με σημαντικά ευρήματα στήριξε οικονομικά η Κασιακή Αδελφότητα"/>
    <meta property="og:description" content="ΝΕΑ ΥΟΡΚΗ. Τις έρευνες που οδήγησαν στα σημαντικά ευρήματα της πρώτης υποβρύχιας αποστολής στον θαλάσσιο χώρο της νήσου Κάσου υποστήριξε η Κασιακή Αδελφότητα Νέας Υόρκης."/>
  </head>
  <body>
    <article>
      <h1>Ενάλιες ανασκαφές με σημαντικά ευρήματα στήριξε οικονομικά η Κασιακή Αδελφότητα</h1>
      <address>
        <time datetime="2019-11-11T08:55:02+00:00">11 Nov 2019, 08:55</time>
      </address>
      <p>
        <b>ΝΕΑ ΥΟΡΚΗ. Τις έρευνες που οδήγησαν στα σημαντικά ευρήματα της πρώτης υποβρύχιας αποστολής στον θαλάσσιο χώρο της νήσου Κάσου υποστήριξε η Κασιακή Αδελφότητα Νέας Υόρκης.</b>
      </p>
      <p>Από την πρώτη στιγμή που αυτή η αποστολή αποφάσισε να προχωρήσει στην έρευνα για τον εντοπισμό ναυαγίων στο νησί τα μέλη της Κασιακής Αδελφότητας στήριξαν οικονομικά την προσπάθεια αυτή.<br/>«Τον περασμένο Μάρτιο με πήρε από την Ελλάδα ένας συγγενής μου και μου είπε ότι γνωρίζει την κ. Ξανθή Αργυρή, η οποία επιβλέπει την έρευνα. Επειτα, ήρθε ένας συνεργάτης της ομάδας στην Αμερική και κάναμε μια παρουσίαση στο σύλλογο για να μάθουν και τα μέλη περί τίνος πρόκειται. Εγώ ήμουν υποστηρικτής του όλου έργου. Είπα, είναι για το νησί μας» ανέφερε στον «Εθνικό Κήρυκα» ο πρόεδρος της Κασιακής Αδελφότητας, Γιώργος Μαστρομανώλης.</p>
      <p>Αρχικά, εντοπίστηκαν τρία ναυάγια, ένα Ελληνιστικών χρόνων, ένα Βυζαντινών και ένα Κλασσικών. Ακόμη, ένα νεότερο ναυάγιο και μετά ένα ξύλινο Οθωμανικής περιόδου, πέντε βυζαντινές άγκυρες, τέσσερις νεότερες άγκυρες και τέσσερα κανόνια.</p>
      <p>Τα ευρήματα παρουσιάστηκαν και στους μαθητές του Δημοτικού σχολείου του νησιού ώστε να ενημερωθούν για το τι ακριβώς βρήκαν οι ερευνητές.</p>
      <p>«Οι έρευνες θα συνεχιστούν για δύο ακόμα δύο χρόνια. Το πρόγραμμα είναι τριετές. Η ερευνητική ομάδα θα πάει και σε άλλες περιοχές όπου υπάρχουν ενδείξεις για άλλα ναυάγια. Θα γίνει χαρτογράφηση του βυθού. Το επόμενο βήμα είναι να δημιουργηθούν προγράμματα και μαθήματα για πανεπιστήμια» συμπλήρωσε ο κ. Μαστρομανώλης.</p>
      <p>Τα ευρήματα μεταφέρθηκαν στην Αθήνα για συντήρηση. «Μας ενημέρωσαν πως θα μας τα επιστρέψουν στο νησί. Αλλά για να τα πάρουμε θα πρέπει να υπάρχει ο κατάλληλος χώρος. Υπάρχουν δύο μουσεία στο νησί, το Λαογραφικό και το Ναυτικό, αλλά δεν ξέρω κατά πόσο είναι εφικτό να τοποθετηθούν εκεί. Δεν επαρκεί ο χώρος. Θα πρέπει να βρεθεί ένα άλλο μέρος ώστε να είναι και προστατευμένα και να μπορεί ο κόσμος να πάει να τα δει από κοντά» λέει ο πρόεδρος της Κασιακής Αδελφότητας.</p>
      <p>Εκτός από τη χρηματοδότηση από την Κασιακή Αδελφότητα Νέας Υόρκης την προσπάθεια στήριξαν ακόμη επιχειρήσεις και ο κ. Carlton Hoye και τον Δήμο Κάσου, όσον αφορά το υλικοτεχνικό κομμάτι.</p>
      <p>Η έρευνα πραγματοποιήθηκε από την Εφορεία Εναλίων Αρχαιοτήτων του Υπουργείου Πολιτισμού και Αθλητισμού σε συνεργασία με το Ινστιτούτο Ιστορικών Ερευνών του Εθνικού Ιδρύματος Ερευνών από τις 24 Σεπτεμβρίου έως τις 10 Οκτωβρίου 2019, υπό τη διεύθυνση των αρχαιολόγων Δρ Γεωργίου Κουτσουφλάκη και Ξανθής Αργύρη.</p>
      <figure>
        <img src="https://www.rodiaki.gr/medias/2019/11/09/2d2fa2cc147362f234798535a3cad43d.jpg"/>
      </figure>
      <figure>
        <img src="https://www.rodiaki.gr/medias/2019/11/09/64613ab1d04c346c37695257655de3fe.jpg"/>
      </figure>
      <figure>
        <img src="https://www.rodiaki.gr/medias/2019/11/09/08e275cd47b24e2c3e68eb5da51795b3.jpg"/>
      </figure>
      <figure>
        <img src="https://www.rodiaki.gr/medias/2019/11/09/a9d92b5fbb07b040a899eee6ddbcf17f.jpg"/>
      </figure>
      <figure>
        <img src="https://www.rodiaki.gr/medias/2019/11/09/d640104cd147b0297a22ebd8f56ce77b.jpg"/>
      </figure>
    </article>
  </body>
</html>