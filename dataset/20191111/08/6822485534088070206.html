<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820022.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T08:21:00+00:00"/>
    <meta property="og:title" content="آغاز ثبت‌نام مسکن ملی در تهران از هفته آینده + جزئیات ثبت‌نام"/>
    <meta property="og:description" content="محمود محمودزاده در گفت‌وگو با ایسنا، اظهار کرد: زیرساخت‌ها و شرایط ثبت نام متقاضیان طرح اقدام ملی مسکن در شهرهای جدید فراهم شده و این روند را که قبلا تصور می‌کردیم اواخر آبان ماه باشد، جلو انداخته‌ایم. بر این اساس هفت تا هشت روز دیگر ثبت نام در شهرهای جدید از جمله شهرهای جدید اطراف تهران آغاز خواهد شد."/>
  </head>
  <body>
    <article>
      <h1>آغاز ثبت‌نام مسکن ملی در تهران از هفته آینده + جزئیات ثبت‌نام</h1>
      <address>
        <time datetime="2019-11-11T08:21:00+00:00">11 Nov 2019, 08:21</time>
      </address>
      <p>معاون وزیر راه و شهرسازی گفت: فرآیند ثبت‌نام متقاضیان در طرح اقدام ملی مسکن در تمامی شهرهای جدید از جمله شهرهای اطراف تهران، هفت تا هشت روز دیگر آغاز می‌شود.</p>
      <p>محمود محمودزاده در گفت‌وگو با ایسنا، اظهار کرد: زیرساخت‌ها و شرایط ثبت نام متقاضیان طرح اقدام ملی مسکن در شهرهای جدید فراهم شده و این روند را که قبلا تصور می‌کردیم اواخر آبان ماه باشد، جلو انداخته‌ایم. بر این اساس هفت تا هشت روز دیگر ثبت نام در شهرهای جدید از جمله شهرهای جدید اطراف تهران آغاز خواهد شد.</p>
      <p>وی افزود: از روز شنبه ۱۸ آبان ماه که سامانه طرح اقدام ملی مسکن به آدرس www.tem.mrud.ir بازگشایی شده تعداد بازدیدهایی که برای اطلاع از شرایط ثبت نام صورت گرفته بسیار بالاست که نشان می‌دهد اطلاع‌رسانی موثر بوده و استقبال مناسبی از این طرح شده است. سه روز فرصت گذاشته‌ایم تا تمام هموطنان در یک شرایط برابر از شروط نام‌نویسی آگاهی پیدا کنند و از روز سه‌شنبه ثبت نام در چهار استان سیستان و بلوچستان، قم، خراسان شمالی و خراسان جنوبی آغاز می‌شود. سه روز بعد نام‌نویسی در کردستان، کهگیلویه و بویراحمد و گلستان انجام خواهد شد. سه روز پس از آن نیز هموطنان در چهارمحال و بختیاری، همدان و یزد نام‌نویسی می‌کنند.</p>
      <p>
        <b>پایان ثبت‌نام بر اساس تکمیل ظرفیت است</b>
      </p>
      <p>معاون مسکن و ساختمان وزیر راه و شهرسازی با بیان این‌که اتمام ثبت نام بر اساس تکمیل ظرفیت استان‌ها خواهد بود، گفت: این‌طور نیست که لزوما بعد از سه روز سایت در استان مورد نظر متقاضیان بسته شود بلکه پایان فرآیند نام‌نویسی بر اساس تکمیل ظرفیت است. طبیعتا این فرآیند ممکن است زودتر یا دیرتر از سه روز به اتمام برسد. همچنین در صورتی که منابع و ظرفیت ملکی در مناطق افزایش یابد مجددا ثبت‌نام انجام خواهد شد. از سوی دیگر پس از پالایش متقاضیان ثبت‌نام شده در مرحله اول و در صورت وجود ظرفیت، سامانه پس از اطلاع‌رسانی برای ثبت‌نام مجدد تا سقف ظرفیت اعلام شده، بازگشایی می‌شود.</p>
      <p>محمودزاده درباره شروط هشت‌گانه ثبت نام گفت: مطابق مفاد قانون ساماندهی، متقاضیان ثبت نام در طرح اقدام ملی و افراد تحت تکفل باید فاقد زمین مسکونی یا واحد مسکونی از روز اول فروردین ماه ۱۳۸۴ به بعد باشند و پس از انقلاب اسلامی از امکانات نهادهای عمومی غیردولتی مربوط به تأمین مسکن شامل زمین، واحد مسکونی و یا تسهیلات یارانه‌ای خرید و یا ساخت واحد مسکونی استفاده نکرده باشد. به عبارتی فرم ‹‹ج›› در استعلام از سامانه مربوطه باید سبز باشد.</p>
      <p>وی افزود: شرط دیگر متأهل یا سرپرست خانوار بودن است. البته زنان خودسرپرست مشروط به داشتن حداقل ۳۵ سال سن می‌توانند نام‌نویسی کنند. داشتن حداقل پنج سال سابقه سکونت در پنج سال اخیر در شهر مورد تقاضا از دیگر الزامات است. در شهرهای جدید سابقه سکونت حداقل پنج سال در شهر جدید مورد تقاضا یا در شهر مادر ملاک عمل خواهد بود.</p>
      <p>معاون وزیر راه و شهرسازی تصریح کرد: نداشتن منع قانونی برای دریافت تسهیلات بانکی نظیر چک برگشتی، تسهیلات معوقه و غیره، توانایی تأمین هزینه ساخت مسکن مازاد بر تسهیلات بانکی، امکان سپرده‌گذاری حداقل ۳۰ درصد هزینه ساخت مازاد بر تسهیلات بانکی، در خصوص متقاضیان واجد شرایط بر اساس اعلام دستگاه یا نهاد مربوطه و هم‌چنین  توانایی پرداخت اقساط ماهیانه بانکی تسهیلات دریافتی از دیگر شروط ثبت نام است.</p>
      <figure>
        <img src="https://cdn.isna.ir/d/2019/10/21/3/61467269.jpg"/>
      </figure>
      <p>
        <b>ثبت‌نام ۲۰ هزار نفر در بافت فرسوده</b>
      </p>
      <p>محمودزاده درباره آمار ثبت نام کنندگان گفت: همان‌طور که گفتم هنوز نام‌نویسی در شهرهای جدید شروع نشده اما در بافت فرسوده ۲۰ هزار نفر ثبت نام کرده‌اند که به بانک معرفی شدند. به هر حال بافت فرسوده هم بخشی از طرح اقدام ملی است.</p>
      <p>وی تصریح  کرد: با توجه به کمبود منابع دولتی، پرداخت تسهیلات، اختصاص زمین و آماده‌سازی شرایط مقداری زمان  می‌برد. برای ساخت هر پروژه باید مدت‌ها تلاش شود تا زمین مناسب با کاربری مرتبط شناسایی شود و فاکتورهای لازم  برای احداث واحد مسکونی را داشته باشد که این مقدمات، مقداری زمان می‌برد. در هر استان به تعدادی که بتوانند زمین  تامین کنند ثبت نام خواهیم داشت. بنابراین ممکن است ثبت نام در یک استان در چند مرحله انجام شود.</p>
      <p>معاون مسکن و ساختمان وزیر راه و شهرسازی با بیان این‌که استان‌ها در تلاش هستند تا خود را به هدف‌گذاری مورد نظر در طرح  اقدام ملی برسانند گفت: ممکن است در برخی شهرها با مشکل کمبود زمین مواجه باشیم که این موانع در شورای مسکن استان  بررسی می‌شود. مصوباتی در این زمینه داریم از جمله ماده ۶ قانون ساماندهی که باید اراضی در اختیار دستگاه‌های دولتی برای  تولید مسکن اختصاص یابد. این موارد در اختیار مدیریت محلی است. برنامه‌ای ابلاغ  کرده‌ایم تا استان‌ها روی این موضوع کار کنند که بررسی‌ها در حال انجام است.</p>
    </article>
  </body>
</html>