<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/se-politica-italiana-fa-ridere-quella-spagnola-rsquo-peggio-ora-218667.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-11T08:34:11+00:00"/>
    <meta property="og:title" content="Ora in spagna non resta che la grande coalizione tra socialisti e popolari-il boom dell’ultradestra"/>
    <meta property="og:description" content="SE LA POLITICA ITALIANA FA RIDERE, QUELLA SPAGNOLA E’ PEGGIO: ORA A MADRID NON RESTA CHE LA GRANDE COALIZIONE! SÁNCHEZ E’ SENZA MAGGIORANZA E HA BISOGNO DEL REDIVIVO PARTITO POPOLARE PER GOVERNARE - BOOM DELL’ESTREMA DESTRA, VOX TALLONA PSOE E PP A MADRID – PODEMOS CROLLA IN CATALOGNA IL PRIMO PARTITO È LA SINISTRA REPUBBLICANA, IL CUI LEADER ORIOL JUNQUERAS È IN GALERA - L’UNICA SOLUZIONE È L’ACCORDO TRA I DUE GRANDI PARTITI"/>
  </head>
  <body>
    <article>
      <h1>Ora in spagna non resta che la grande coalizione tra socialisti e popolari-il boom dell’ultradestra</h1>
      <address>
        <time datetime="2019-11-11T08:34:11+00:00">11 Nov 2019, 08:34</time>
      </address>
      <p>
        <b>SE LA POLITICA ITALIANA FA RIDERE, QUELLA SPAGNOLA E’ PEGGIO: ORA A MADRID NON RESTA CHE LA GRANDE COALIZIONE! SÁNCHEZ E’ SENZA MAGGIORANZA E HA BISOGNO DEL REDIVIVO PARTITO POPOLARE PER GOVERNARE - BOOM DELL’ESTREMA DESTRA, VOX TALLONA PSOE E PP A MADRID – PODEMOS CROLLA IN CATALOGNA IL PRIMO PARTITO È LA SINISTRA REPUBBLICANA, IL CUI LEADER ORIOL JUNQUERAS È IN GALERA - L’UNICA SOLUZIONE È L’ACCORDO TRA I DUE GRANDI PARTITI</b>
      </p>
      <hr/>
      <p>
        <b>Aldo Cazzullo per <a href="http://www.corriere.it/">corriere.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255092/1236264.htm">
          <img src="https://cdn-static.dagospia.com/img/foto/11-2019/pedro-sanchez-1236264.png"/>
        </a>
        <figcaption>pedro sanchez</figcaption>
      </figure>
      <p>Mancano dieci minuti a mezzanotte, quando Sánchez parla dal balcone della sede del partito socialista. I militanti quasi non lo stanno a sentire. Gridano, cantano, gli danno sulla voce. Lui è costretto a sgolarsi: «Lasciatemi finire… vi prego… vi vedo molto partecipativi, anche troppo… Stavo dicendo che abbiamo vinto…».    In realtà, stavolta Sánchez non ha vinto. È arrivato primo. Non è la stessa cosa. Aveva chiesto il voto anticipato nella convinzione di crescere rispetto alle elezioni del 28 aprile. Invece il segno è negativo. Soprattutto, la situazione si è molto complicata.</p>
      <p>Podemos perde sette seggi: una soddisfazione personale per Sánchez, che non ama Pablo Iglesias; ma anche una possibilità in meno, uno schema di gioco che diventa impossibile, un forno che si chiude. Nel Parlamento uscente esisteva una teorica maggioranza di sinistra; in quello nuovo, no; a meno di non mettere insieme un terrificante puzzle di indipendentisti catalani, autonomisti baschi, nazionalisti navarrini.«Con Casado no!» implorano i militanti. In realtà, a Sánchez non resta che l’accordo con il nemico di sempre: il Partito popolare di Pablo Casado, la destra un tempo considerata postfranchista e ora moderata.    Più che una grande coalizione, sarà un compromesso storico. Lo impone anche il buon risultato dei separatisti.</p>
      <p>In Catalogna il primo partito è la Sinistra repubblicana, il cui leader Oriol Junqueras è in galera; risalgono gli indipendentisti duri di Junts per Catalunya; entrano alle Cortes gli estremisti della Cup, che finora non partecipavano alle elezioni nazionali per non dare l’impressione di riconoscere lo Stato spagnolo. Con gli autonomisti delle Canarie e della Cantabria, si affacciano in Parlamento pure il Blocco galiziano e la lista che ricorda: «Teruel existe!».</p>
      <figure>
        <a href="https://www.dagospia.com/mediagallery/Dago_fotogallery-255092/1236366.htm">
          <img src="https://cdn-static.dagospia.com/img/foto/11-2019/sanchez-abascal-1236366.png"/>
        </a>
        <figcaption>sanchez abascal</figcaption>
      </figure>
      <p>   Il boom di Santiago Abascal, che raccoglie oltre il doppio dei seggi, rappresenta uno choc emotivo per la sinistra spagnola. Ad aprile Sánchez era riuscito a mobilitare il proprio elettorato, e a convincere moderati e incerti che la destra neofranchista e antisistema rappresentava un rischio per la democrazia. Stavolta non è andata così. Vox tallona Psoe e Pp a Madrid. È il primo partito a Murcia. Conquista l’unico seggio di Ceuta, l’enclave spagnola in Marocco, dove l’immigrazione è l’emergenza quotidiana. E si consolida in tutto il Paese. «Abbiamo restituito voce a un pezzo di Spagna che non l’aveva – grida nella notte Abascal -. Ora aspettiamo anche gli amici che votavano socialista».</p>
      <p>Il Partido popular, invece, si è presentato a queste elezioni su una linea di centro. La svolta è cominciata proprio la sera del 28 aprile, quando il giovane leader Pablo Casado disse testualmente: «Ho appena telefonato al presidente Sánchez. Il Psoe ha vinto le elezioni. Il Partido socialista obrero español è un grande partito, che ha fatto la storia del nostro Paese». Stavolta il Pp ha ventidue seggi in più, Casado non deve riconoscere una sconfitta. Si presenta come «forza tranquilla» e apre al dialogo con i socialisti: «Aspettiamo le proposte di Sánchez».</p>
      <figure>
        <a href="https://www.dagospia.com/mediagallery/Dago_fotogallery-255092/1199074.htm">
          <img src="https://cdn-static.dagospia.com/img/foto/08-2019/sanchez-1199074.png"/>
        </a>
        <figcaption>sanchez</figcaption>
      </figure>
      <p>   La lista del premier resta quella più votata. Ma ad aprile aveva il doppio dei seggi rispetto al Pp. Ora la distanza si è ridotta. E la soluzione più probabile è un’intesa tra i due grandi partiti, coerente con la tendenza al ritorno del bipolarismo. L’obiettivo di Sánchez era sconfiggere nettamente il Pp e indurlo ad astenersi, senza nessuna condizione che non fosse la linea dura con i separatisti catalani. L’obiettivo è fallito. I popolari proveranno a chiedere a Sánchez la rinuncia alla Moncloa, la sede del premier. Non è detto che finisca così. È solo la mossa d’apertura di una partita a scacchi che si annuncia lunga; ma con Vox tanto forte, Casado dovrà ottenere qualcosa, prima di dare il via libera a un governo socialista. I mercati, gli industriali, la finanza - e la Germania che controlla il debito pubblico spagnolo - spingeranno per un accordo, che eviti un altro ritorno alle urne e un nuovo regalo ad Abascal.</p>
      <figure>
        <a href="https://www.dagospia.com/mediagallery/Dago_fotogallery-255092/1151779.htm">
          <img src="https://cdn-static.dagospia.com/img/foto/04-2019/vox-1151779.jpg"/>
        </a>
        <figcaption>vox</figcaption>
      </figure>
      <p>   La nascita di un partito estremista può essere un problema grave anche per i popolari, come è stata per la destra repubblicana francese Marine Le Pen, svelta a congratularsi con «l’amico Santiago». La prima vittima è Albert Rivera, il fondatore di Ciudadanos: un movimento centrista che due anni fa è stato anche in testa ai sondaggi, e ora crolla al 6%. Rivera annuncia un congresso che potrebbe segnare l’avvento di Inés Arrimada, la capolista in Catalogna che ha salvato l’onore del partito. Lui invece si è suicidato: se avesse appoggiato il governo Sánchez, avrebbe evitato il voto e una punizione così severa.</p>
      <figure>
        <a href="https://www.dagospia.com/mediagallery/Dago_fotogallery-255092/1089203.htm">
          <img src="https://cdn-static.dagospia.com/img/foto/12-2018/santiago-abascal-vox-1089203.png"/>
        </a>
        <figcaption>santiago abascal vox</figcaption>
      </figure>
      <p>Pure Podemos, stasera ridimensionata, ha un numero 2 donna. È Irene Montero, la compagna del capo. La coppia arriva in sede con i gemellini Leo e Manuel e la piccola Aitana, tre mesi, in braccio al padre. Per Iglesias un governo Psoe-Pp sarebbe l’ipotesi migliore, visto che gli aprirebbe un grande spazio a sinistra. Esordisce salutando i «compagni fotografi», chiude «tendendo la mano ai compagni socialisti». Ma sono lontani i tempi in cui festeggiava i risultati cantando a pugno chiuso «El pueblo unido jamás será vencido» nella piazza sotto il museo Reina Sofia, che custodisce Guernica di Picasso, la massima testimonianza degli orrori della guerra civile.</p>
      <figure>
        <a href="https://www.dagospia.com/mediagallery/Dago_fotogallery-255092/1089202.htm">
          <img src="https://cdn-static.dagospia.com/img/foto/12-2018/santiago-abascal-vox-1089202.png"/>
        </a>
        <figcaption>santiago abascal vox</figcaption>
      </figure>
      <p>Del Caudillo si è parlato molto, in campagna elettorale. C’è un passato che non passa: basta sovrapporre la mappa politica della Spagna del 1936 a quella di ieri. Là dove l’alzamiento di Franco riuscì, si vota in maggioranza a destra. Là dove fallì, dall’Andalusia al Paese basco alla Catalogna, la destra è più debole o quasi non esiste. Ma la Spagna è ora percorsa da nuove linee di frattura. E gli indipendentisti catalani si faranno sentire già oggi, con proteste che ormai sfuggono al controllo del governo locale: anche a Barcellona le elezioni anticipate sono più vicine. La notte della democrazia iberica non è ancora finita; anche se finalmente si intravede la soluzione del rebus, l’intesa tra socialisti e popolari.</p>
      <figure>
        <a href="https://www.dagospia.com/mediagallery/Dago_fotogallery-255092/1190043.htm">
          <img src="https://cdn-static.dagospia.com/img/foto/07-2019/sanchez-iglesias-1190043.jpg"/>
        </a>
        <figcaption>SANCHEZ IGLESIAS</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255092/1089201.htm">
          <img src="https://cdn-static.dagospia.com/img/foto/12-2018/spagna-vox-1089201.png"/>
        </a>
        <figcaption>spagna vox</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255092/1190044.htm">
          <img src="https://cdn-static.dagospia.com/img/foto/07-2019/sanchez-iglesias-1190044.jpg"/>
        </a>
        <figcaption>SANCHEZ IGLESIAS</figcaption>
      </figure>
    </article>
  </body>
</html>