<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196954/sto-proedriko-megaro-o-si-tzinpingk"/>
    <meta property="og:site_name" content="CNN.gr"/>
    <meta property="article:published_time" content="2019-11-11T08:49:06+00:00"/>
    <meta property="og:title" content="Στο Προεδρικό Μέγαρο ο Σι Τζινπίνγκ"/>
    <meta property="og:description" content="Στο Προεδρικό Μέγαρο βρίσκεται αυτή την ώρα ο Προέδρος της Κίνας, Σι Τζίνπινγκ , ο οποίος συναντάται με τον Έλληνα ομόλογό του, Προκόπη Παυλόπουλο , στο..."/>
  </head>
  <body>
    <article>
      <h1>Στο Προεδρικό Μέγαρο ο Σι Τζινπίνγκ</h1>
      <h2>Στο Προεδρικό Μέγαρο βρίσκεται αυτή την ώρα ο Προέδρος της Κίνας, Σι Τζίνπινγκ, ο οποίος συναντάται με τον Έλληνα ομόλογό του, Προκόπη Παυλόπουλο, στο πλαίσιο της διήμερης επίσκεψής του στην Ελλάδα.</h2>
      <slideshow>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752951.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752956.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752955.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752947.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752958.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752959.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752960.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
      </slideshow>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/11/19145/photos/full/2752961.jpg"/>
          <figcaption>Στο Προεδρικό Μέγαρο ο Σι Τζινπίνγκ - Πηγή: ΙΝΤΙΜΕ/ΣΤΕΦΑΝΟΥ ΣΤΕΛΙΟΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19145/photos/full/2752965.jpg"/>
          <figcaption>Στο Προεδρικό Μέγαρο ο Σι Τζινπίνγκ - Πηγή: ΙΝΤΙΜΕ/ΣΤΕΦΑΝΟΥ ΣΤΕΛΙΟΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19145/photos/full/2752978.jpg"/>
          <figcaption>Στο Προεδρικό Μέγαρο ο Σι Τζινπίνγκ - Πηγή: ΙΝΤΙΜΕ/ΣΤΕΦΑΝΟΥ ΣΤΕΛΙΟΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19145/photos/full/2752980.jpg"/>
          <figcaption>Στο Προεδρικό Μέγαρο ο Σι Τζινπίνγκ - Πηγή: ΙΝΤΙΜΕ/ΣΤΕΦΑΝΟΥ ΣΤΕΛΙΟΣ</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 10:49 , 11 November 2019 - 10:57</p>
      <p>Για <b>εμβληματική αναβάθμιση της στρατηγικής σχέσης Ελλάδας-Κίνας</b> έκανε λόγο ο Πρόεδρος της Δημοκρατίας <b>Προκόπης Παυλόπουλος</b> υποδεχόμενος τον ομόλογό του.</p>
      <p>Ο κ. Παυλόπουλος υπογράμμισε ότι η επίσκεψη του Σι Τζιπίνγκ στην Αθήνα <b>αναβαθμίζει με εμβληματικό τρόπο τη στρατηγική σχέση μεταξύ Ελλάδας-Κίνας</b>, η οποία είχε ως αφετηρία την επένδυση της <b>Cosco</b>, το 2006, επί κυβέρνησης με πρωθυπουργό τον Κώστα Καραμανλή και πρόσθεσε ότι αυτή την αναβάθμιση πιστοποιεί και η πρόσφατη επίσκεψη του πρωθυπουργού της Ελλάδας, <b>Κυριάκου Μητσοτάκη,</b> στην 2η Διεθνή Έκθεση της Σαγκάης.</p>
      <p>Παράλληλα, επισήμανε ότι οι Έλληνες, ανοίγουμε το δρόμο στην Κίνα για να συναντήσει, υπό όρους ειρηνικής συνεργασίας και δημιουργίας, τα κράτη και τους λαούς της Ευρωπαϊκής Ένωσης ώστε, υπό όρους πλήρους σεβασμού του Διεθνούς και του Ευρωπαϊκού Δικαίου να διαδραματίσουμε το ρόλο που αναλογεί, αμοιβαίως, στην Ελλάδα και στην Κίνα.</p>
      <p>«Διότι η χώρα σας και εσείς προσωπικώς γνωρίζετε καλά -προς τιμήν σας- πως, στο πλαίσιο των Πολιτισμών μας, οι σχέσεις μεταξύ των Λαών μετρώνται όχι με την έκταση του εδάφους και με τον πληθυσμό τους αλλά με την δύναμη της ψυχής τους ν' ανταποκρίνονται στο κάλεσμα της Ιστορίας», τόνισε ο Πρόεδρος της Δημοκρατίας.</p>
      <figure>
        <img src="https://cdn.cnngreece.gr/images/news/2019/11/11/2752996.jpg"/>
        <figcaption>Πηγή: ΛΙΑΚΟΣ ΓΙΑΝΝΗΣ/ΙΝΤΙΜΕ</figcaption>
      </figure>
      <p>Με την ευκαιρία της <b>70ης επετείου ίδρυσης της Λαϊκής Δημοκρατίας της Κίνας</b>, ο κ. Παυλόπουλος αναφέρθηκε στα επιτεύγματά της, πολλά από τα οποία οφείλονται, όπως σημείωσε, στις εμβληματικές ικανότητες του Σι Τζινπίνγκ ως ηγέτη και πολιτικού. Συγκεκριμένα, επισήμανε τις <b>εντυπωσιακές προσπάθειες</b> που έχουν συντελεστεί για τη βελτίωση του βιοτικού επιπέδου εκατοντάδων εκατομμυρίων πολιτών της, καθώς και τις αλματώδεις προόδους στους τομείς της οικονομίας, της παιδείας και της τεχνολογίας.</p>
      <p>Ως προς τη <b>διεθνή θέση της Κίνας</b>, υπογράμμισε κυρίως την ανάδειξή της ως παγκόσμιου οικονομικού παράγοντα και μοχλού ανάπτυξης επίσης σε παγκόσμια κλίμακα. Προς αυτήν την κατεύθυνση σημείωσε τη νέα πρωτοβουλία της Κίνας «Belt and Road», ήτοι στο Νέο Δρόμο του Μεταξιού, ο οποίος θα λειτουργήσει και ως «γέφυρα» επικοινωνίας της Κίνας με την Δύση, ιδίως δε με την Ευρωπαϊκή Ένωση.</p>
      <p>Σε αυτό το πλαίσιο πρωτοβουλιών, που αφορά την περιοχή της Κεντρικής και Ανατολικής Ευρώπης και αποτελεί, πλέον, συμπληρωματική δράση της πρωτοβουλίας BRI- μετέχει και η Ελλάδα, σημείωσε ο Πρόεδρος και πρόσθεσε: «η συνεργασία μας εν προκειμένω έχει ως βάση την <b>πιστή τήρηση του Διεθνούς Δικαίου και του Ευρωπαϊκού Κεκτημένου</b>, στο σύνολό τους, δοθέντος ότι η Ελλάδα, ως μέλος της Ευρωπαϊκής Ένωσης και του σκληρού πυρήνα της, της Ευρωζώνης, δεσμεύεται, μέχρι κεραίας, ως προς την τήρηση και του συνόλου του Ευρωπαϊκού Δικαίου, πρωτογενούς και παραγώγου».</p>
      <p>Υπενθύμισε, δε, τη θέση που είχε εκφράσει ο κ. Σι κατά τη συνάντησή τους στο Πεκίνο, ότι τάσσεται ευθέως υπέρ μιας ισχυρής Ευρωπαϊκής Ένωσης, υπέρ ενός ολοκληρωμένου Ευρωπαϊκού Οικοδομήματος, ικανού να διαδραματίσει τον ιστορικό πλανητικό ρόλο του για την εμπέδωση, σε διεθνή κλίμακα, ιδίως των αρχών του Ανθρωπισμού, της Ειρήνης, της Δικαιοσύνης, κυρίως δε της Κοινωνικής Δικαιοσύνης.</p>
      <p>Ακολούθως, υπογράμμισε, ότι ισχυρή αντηρίδα των σχέσεων Ελλάδας-Κίνας και της δημιουργικής συμπόρευσής τους προς το μέλλον είναι εκείνη την οποία έχουν χτίσει, εδώ και αιώνες, οι δυο Πολιτισμοί. Όπως τόνισε, πρόκειται για πανάρχαιους Πολιτισμούς, των οποίων οι αυτονόητες, όπως είναι φυσικό, διαφορές όχι μόνο δεν τους χωρίζουν αλλά τους ενώνουν, με την έννοια ότι λειτουργούν, αρμονικά, συμπληρωματικώς και διαλεκτικώς.</p>
      <figure>
        <img src="https://cdn.cnngreece.gr/images/news/2019/11/11/2752999.jpg"/>
        <figcaption>Πηγή: ΛΙΑΚΟΣ ΓΙΑΝΝΗΣ/ΙΝΤΙΜΕ</figcaption>
      </figure>
      <p>«Και τούτο διότι έχουν ως κοινό σημείο τον Άνθρωπο και την ειρηνική συνύπαρξη των Ανθρώπων. Τον Άνθρωπο, ο οποίος, εκ φύσεως, είναι προορισμένος να ζει ειρηνικά μέσα στο οικείο κοινωνικό σύνολο, οδηγώντας, εν τέλει, το σύνολο αυτό να συνυπάρξει ειρηνικά με κάθε άλλη κοινωνία. Και κατά τούτο οι δύο Πολιτισμοί μας διδάσκουν ότι οι συγκρούσεις μεταξύ των ανθρώπων όχι μόνο δεν είναι μια οιονεί φυσιολογική κατάσταση, αλλά, όλως αντιθέτως, αποτελούν εξαίρεση και παθογένεια, την οποία ο Πολιτισμός οφείλει και μπορεί ν' αποδυναμώσει αποτελεσματικώς,  πρόσθεσε ο κ. Παυλόπουλος.</p>
      <p>Τέλος, υπενθύμισε στον Κινέζο ομόλογό του, ότι όπως είχαν επισημάνει και στο πλαίσιο του Διαλόγου των Ασιατικών Πολιτισμών τον περασμένο Μάιο στο Πεκίνο, «<b>οι πραγματικοί Πολιτισμοί δεν συγκρούονται.</b> Και τούτο διότι είναι προορισμένοι, από τη φύση τους, να διαλέγονται και να υπηρετούν τον Άνθρωπο και την Ειρήνη. Με άλλες λέξεις, οι πραγματικοί Πολιτισμοί χτίζουν γέφυρες επικοινωνίας, δεν ορθώνουν τείχη διαχωρισμών».</p>
      <h3>Το πρόγραμμα του Κινέζου Προέδρου</h3>
      <p>Νωρίτερα, ο Κινέζος Πρόεδρος <b>κατέθεσε στεφάνι στο Μνημείο του Αγνώστου Στρατιώτη</b>, ενώ στις 11:00 θα μεταβεί στο Μέγαρο Μαξίμου προκειμένου να συναντηθεί με τον πρωθυπουργό Κυριάκο Μητσοτάκη. Θα ακολουθήσουν δηλώσεις των δύο ηγετών.</p>
      <p>Στις 12.40 ο πρωθυπουργός θα παραθέσει γεύμα προς τιμήν του Προέδρου της Λαϊκής Δημοκρατίας της Κίνας σε κεντρικό εστιατόριο της Αθήνας.</p>
      <p>Στις 16.30 οι δύο ηγέτες, συνοδευόμενοι από τις συζύγους τους, θα επισκεφθούν τις εγκαταστάσεις της Cosco (Σταθμός Εμπορευματοκιβωτίων) στο λιμάνι του Πειραιά.</p>
      <p>Η πρώτη ημέρα της επίσκεψης του Κινέζου Προέδρου στην Ελλάδα θα ολοκληρωθεί με το ε<b>πίσημο δείπνο</b> που θα παραθέσει προς τιμήν του Κινέζου Προέδρου στις 19:00, ο Πρόεδρος της Δημοκρατίας Προκόπης Παυλόπουλος, στο οποίο θα παραστεί ο πρωθυπουργός Κυριάκος Μητσοτάκης.</p>
      <p>Αύριο <b>Τρίτη 12 Νοεμβρίου</b>, στις 10:30, ο κ. Σι Τζινπίνγκ, συνοδευόμενος από τον Πρόεδρο της Δημοκρατίας, θα ξεναγηθεί στο Μουσείο της Ακρόπολης. Νωρίτερα, στις 10:00 πμ, ο Κινέζος Πρόεδρος θα έχει συνάντηση με τον πρόεδρο του ΣΥΡΙΖΑ, Αλέξη Τσίπρα. Η συνάντηση θα πραγματοποιηθεί στο ξενοδοχείο Divani Caravel.</p>
      <h3>Έκτακτες κυκλοφοριακές ρυθμίσεις</h3>
      <p><a href="https://www.cnn.gr/eidhseis/tag/5962/kykloforiakes-rythmiseis"><b>Έκτακτες κυκλοφοριακές ρυθμίσεις</b> </a>σε <b>Αθήνα</b> και <b>Πειραιά</b> και <b>αλλαγές στη λειτουργία του <a href="https://www.cnn.gr/eidhseis/tag/1038/metro">Μετρό</a></b>, τίθενται από το πρωί σε ισχύ, λόγω της διήμερης επίσκεψης του <b><a href="https://www.cnn.gr/eidhseis/tag/15504/si-tzinpingk">Σι Τζινπίνγκ</a>.</b></p>
      <p>Καθ’ υπόδειξη της Αστυνομίας και για «λόγους ασφαλείας», <b>ο σταθμός «<a href="https://www.cnn.gr/eidhseis/tag/29397/metro-syntagma">Σύνταγμα</a>» έκλεισε στις 9 το πρωί</b> και άνοιξε λίγο μετά τις 10:30. </p>
      <p>Αναφορικά με τις κυκλοφοριακές ρυθμίσεις στην Αθήνα, αυτές θα συνεχιστούν το μεσημέρι και τις απογευματινές ώρες, ενώ στον Πειραιά μόνο το απόγευμα.</p>
      <p>Η αστυνομία <b>κάνει έκκληση στους οδηγούς</b> να ακολουθούν τις υποδείξεις των τροχονόμων που θα αναπτυχθούν για την διαχείριση της κυκλοφορίας.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196959/synantisi-kyriakoy-mitsotaki-me-ton-si-tzinpingk-sto-maximoy">Συνάντηση Μητσοτάκη - Σι: «Νέα εποχή» με 16 συμφωνίες</a>
        </li>
        <li>
          <a href="https://www.cnn.gr/oikonomia/story/196953/si-tzinpingk-oi-16-symfonies-poy-tha-ypografoyn-kata-tin-episkepsi-toy-kinezoy-proedroy-stin-ellada">Οι 16 συμφωνίες που υπογράφονται κατά την επίσκεψη του Κινέζου προέδρου στην Ελλάδα</a>
        </li>
        <li>
          <a href="https://www.cnn.gr/news/ellada/story/196955/episkepsi-si-tzinpingk-anoixe-to-metro-sto-syntagma">Επίσκεψη Σι Τζινπίνγκ: Άνοιξε το μετρό στο Σύνταγμα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/15504/si-tzinpingk">ΣΙ ΤΖΙΝΠΙΝΓΚ</a>
        </li>
        <li>
          <a href="https://www.cnn.gr/eidhseis/tag/462/kina">ΚΙΝΑ</a>
        </li>
        <li>
          <a href="https://www.cnn.gr/eidhseis/tag/649/prokopis-paylopoylos">ΠΡΟΚΟΠΗΣ ΠΑΥΛΟΠΟΥΛΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/196950/snapshot/2750665.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196748/snapshot/2337765.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196939/snapshot/2680830.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196946/snapshot/2586551.jpg"/>
      </figure>
    </article>
  </body>
</html>