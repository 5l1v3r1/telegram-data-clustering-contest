<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/11/koinoniko-merisma-2019-vasiki-proipothesi-gia-dikeouchous/"/>
    <meta property="og:site_name" content="neolaia.gr"/>
    <meta property="article:published_time" content="2019-11-11T08:25:20+00:00"/>
    <meta property="og:title" content="Κοινωνικό μέρισμα 2019: Η βασική προϋπόθεση για τους δικαιούχους – Ποιοι θα το λάβουν"/>
    <meta property="og:description" content="Σύμφωνα με τις τελευταίες πληροφορίες, προς τα μέσα Νοεμβρίου ή αρχές Δεκεμβρίου, θα είναι διαθέσιμα περισσότερα στοιχεία για την εκτέλεση του κρατικού προϋπολογισμού και τότε είναι που αναμένεται να «κλειδώσει» το ύψος, το εύρος, αλλά και οι δικαιούχοι για το κοινωνικό μέρισμα 2019."/>
  </head>
  <body>
    <article>
      <h1>Κοινωνικό μέρισμα 2019: Η βασική προϋπόθεση για τους δικαιούχους – Ποιοι θα το λάβουν</h1>
      <h2>Κοινωνικό μέρισμα 2019: Δείτε αναλυτικά!</h2>
      <address><time datetime="2019-11-11T08:25:20+00:00">11 Nov 2019, 08:25</time> by <a rel="author">neolaia.gr Team</a></address>
      <p>Σύμφωνα με τις τελευταίες πληροφορίες, προς τα μέσα Νοεμβρίου ή αρχές Δεκεμβρίου, θα είναι διαθέσιμα περισσότερα στοιχεία για την εκτέλεση του κρατικού προϋπολογισμού και τότε είναι που αναμένεται να «κλειδώσει» το ύψος, το εύρος, αλλά και οι δικαιούχοι για το <a href="https://www.neolaia.gr/tag/%ce%ba%ce%bf%ce%b9%ce%bd%cf%89%ce%bd%ce%b9%ce%ba%cf%8c-%ce%bc%ce%ad%cf%81%ce%b9%cf%83%ce%bc%ce%b1-2019/"><b>κοινωνικό μέρισμα 2019</b></a>.</p>
      <p>Με βάση τα όσα έχουν γίνει γνωστά μέχρι σήμερα, μέχρι τις 20 Νοεμβρίου 2019, που η κυβέρνηση θα έχει καταθέσει τον προϋπολογισμό στη Βουλή, θα δημοσιοποιηθούν και οι προθέσεις της σχετικά με το κοινωνικό μέρισμα 2019 και τη διανομή του προβλεπόμενου υπερπλεονάσματος.</p>
      <p>Παρότι ακόμη δεν είναι εντελώς ξεκάθαρα τα κριτήρια για την καταβολή του κοινωνικού μερίσματος 2019, αυτό είναι κάτι που αναμένεται να διευκρινιστεί σε λίγες ημέρες από σήμερα, σύμφωνα με τις τελευταίες ανακοινώσεις του αρμόδιου Υπουργείου.</p>
      <h3>Η βασική προϋπόθεση για τους δικαιούχους</h3>
      <p>Εντούτοις, πέρα από την προετοιμασία που πρέπει να κάνουν οι δυνάμει δικαιούχοι, υπάρχει και μια <b>βασική προϋπόθεση,</b> η οποία που αν δεν έχει τηρηθεί, αναμένεται να «κόψει» πολλές αιτήσεις για το κοινωνικό μέρισμα 2019.</p>
      <p>
        <b>Ποια είναι αυτή;</b>
      </p>
      <p>Οι φορολογικές δηλώσεις!</p>
      <p>Όσοι και όσες επιθυμούν να είναι δικαιούχοι στο κοινωνικό μέρισμα 2019, τότε <b>θα πρέπει υποχρεωτικά</b> να έχουν υποβάλλει <b>Δήλωση Φορολογίας Εισοδήματος</b> για το τελευταίο φορολογικό έτος, ενώ πέρυσι (2018) ζητήθηκε να έχουν υποβάλλει δήλωση φορολογίας εισοδήματος για τα τελευταία πέντε έτη και επιπρόσθετα, ένα πρόσωπο – δικαιούχος να εμφανίζεται ως σύζυγος, εξαρτώμενο τέκνο ή φιλοξενούμενος σε μία δήλωση φορολογίας εισοδήματος κατά την τελευταία πενταετία.</p>
      <p><b>Απαραίτητη προϋπόθεση</b> για να πραγματοποιηθεί αυτός ο έλεγχος είναι<b> οι δικαιούχοι να έχουν συμπληρώσει σωστά τον ΑΦΜ ή τον ΑΜΚΑ</b> τους στις Δηλώσεις Φορολογίας Εισοδήματος και να έχουν βάλει τα ορθά στοιχεία (η επαλήθευση μπορεί να γίνει μέσω ΚΕΠ) και ξεκάθαρο το ΙΒΑΝ τους.</p>
      <h3>Η Eπιβεβαίωση του Kυριάκου Μητσοτάκη για το Κοινωνικό μέρισμα 2019:</h3>
      <p>Την καταβολή για το κοινωνικό μέρισμα 2019 στο τέλος του έτους, επιβεβαίωσε ο πρωθυπουργός της χώρας και πρόεδρος της ΝΔ, <a href="https://www.neolaia.gr/tag/%CE%BA%CF%85%CF%81%CE%B9%CE%AC%CE%BA%CE%BF%CF%82-%CE%BC%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82/"><b>Κυριάκος Μητσοτάκης</b></a>.</p>
      <p>Σε συνέντευξή του στον τηλεοπτικό σταθμό του ΣΚΑΪ συγκεκριμένα, ο Κυριάκος Μητσοτάκης ανέφερε σχετικά με το κοινωνικό μέρισμα χαρακτηριστικά τα παρακάτω:</p>
      <p>
        <i>«Το μέρισμα ανάπτυξης θα μοιραστεί με δίκαιο τρόπο. Μετά από 10 χρόνια κρίσης δεν θα ανεχτώ με τη νέα ανάπτυξη που έχουμε να δημιουργηθούν νέες ανισότητες. Θα υπάρχει υπερπλεόνασμα το 2019. Θα πάει στοχευμένα στους πιο αδύναμους. Θα δούμε πού. Δεν θα δώσουμε λίγα σε πολλούς. Θέλω αυτά που θα δώσω να πιάσουν τόπο».</i>
      </p>
      <h3>Δικαιούχοι στο κοινωνικό μέρισμα 2019</h3>
      <p>Για το κοινωνικό μέρισμα 2019, το οποίο και αναμένεται να δοθεί από Δεκέμβριο, οι αξιωματούχοι της κυβέρνησης έχουν έρθει ήδη σε επαφή με εκπροσώπους των θεσμών.</p>
      <h3>Το Οικονομικό Επιτελείο εξετάζει τις εξής επιλογές για τη διανομή του κοινωνικού μερίσματος 2019:</h3>
      <p>— την οικονομική στήριξη των χαμηλόμισθων και χαμηλοσυνταξιούχων στο τέλος του χρόνου, μέσω ενός εφάπαξ ποσού (όπως παραδοσιακά συνέβαινε τα προηγούμενα χρόνια),</p>
      <p>— την χρησιμοποίηση του υπερπλεονάσματος ως «μαξιλάρι» για την κάλυψη έκτακτων δημοσιονομικών αναγκών, όπως για παράδειγμα τα αναδρομικά των συνταξιούχων που εκκρεμούν από τις αποφάσεις του Συμβουλίου της Επικρατείας,</p>
      <p>— την αξιοποίηση του ποσού για παρεμβάσεις ελάφρυνσης και εισοδηματικής ενίσχυσης νοικοκυριών ευάλωτων κοινωνικών ομάδων όπως άνεργοι, περιστασιακά απασχολούμενοι και γενικά νοικοκυριά που διαβιούν με εισόδημα κάτω από το όριο της φτώχειας. Το σενάριο αυτό «φωτογραφίζει» ως δικαιούχους του μερίσματος όσους εισπράττουν το Κοινωνικό Εισόδημα Αλληλεγγύης,</p>
      <p>— την χρήση μέρους του υπερπλεονάσματος ως επιστροφή στις επιχειρήσεις του 5% της προκαταβολής φόρου που έχει βεβαιωθεί με τις φετινές δηλώσεις φόρου εισοδήματος (εφάπαξ έκπτωση από το 100% στο 95%).</p>
      <p>Ειδικά, σε ό,τι αφορά τους δικαιούχους του <a href="https://www.neolaia.gr/tag/%ce%ba%ce%b5%ce%b1/"><b>ΚΕΑ, </b></a>από την 1η Νοεμβρίου του 2018 ισχύει ένας νέος κανονισμός, φέρνοντας πιο στοχευμένα κριτήρια για τους δικαιούχους.</p>
      <p>
        <b>Τα κριτήρια είναι εισοδηματικά και καθορίζονται από την κινητή και ακίνητη περιουσία κάθε νοικοκυριού.</b>
      </p>
      <h3>Κοινωνικό μέρισμα 2019: Κριτήρια</h3>
      <p>
        <b>Οι προϋποθέσεις βάσει της Κ.Υ.Α. Δ13/οικ./33475/1935/2018</b>
      </p>
      <p><b>-Ακίνητη περιουσία:</b> Η συνολική αξία της ακίνητης περιουσίας του νοικοκυριού δεν μπορεί να υπερβαίνει το ποσό των 90.000 ευρώ για το μονοπρόσωπο νοικοκυριό, προσαυξανόμενη κατά 15.000 ευρώ για κάθε πρόσθετο μέλος και έως 150.000 ευρώ.</p>
      <p>
        <b>-Κινητή περιουσία:</b>
      </p>
      <p>α) Η αντικειμενική δαπάνη της κινητής περιουσίας του νοικοκυριού (επιβατικά ΙΧ αυτοκίνητα ή και δίκυκλα) δεν μπορεί να υπερβαίνει στο σύνολό της το ποσό των 6.000 ευρώ.</p>
      <p>β) Το συνολικό ύψος εισοδήματος ή καταθέσεων του νοικοκυριού ή/και η τρέχουσα αξία μετοχών, ομολόγων κ.λπ. δεν μπορεί να υπερβαίνουν το εξής ποσό, έως έξι μήνες πριν από την υποβολή της αίτησης:</p>
      <p>-Μονοπρόσωπο νοικοκυριό, 1.200 ευρώ.</p>
      <p>-Νοικοκυριό αποτελούμενο από δύο ενήλικα μέλη ή μονογονεϊκή οικογένεια με ένα ανήλικο μέλος, 1.800 ευρώ.</p>
      <p>-Νοικοκυριό αποτελούμενο από δύο ενήλικα και ένα ανήλικο μέλος ή μονογονεϊκή οικογένεια με δύο ανήλικα μέλη, 2.100 ευρώ</p>
      <p>-Για νοικοκυριό αποτελούμενο από τρία ενήλικα μέλη ή δύο ενήλικα και δύο ανήλικα μέλη ή μονογονεϊκή οικογένεια με τρία ανήλικα μέλη, το όριο που τίθεται είναι τα 2.400 ευρώ.</p>
      <p>-Για νοικοκυριό αποτελούμενο από τρία ενήλικα και ένα ανήλικο μέλος ή δύο ενήλικα και τρία ανήλικα μέλη ή μονογονεϊκή οικογένεια με τέσσερα ανήλικα μέλη, το όριο αυξάνεται στα 2.700 ευρώ.</p>
      <p>-Για νοικοκυριό αποτελούμενο από τέσσερα ενήλικα μέλη ή δύο ενήλικα και τέσσερα ανήλικα μέλη ή μονογονεϊκή οικογένεια με πέντε ανήλικα μέλη, το όριο φτάνει στα 3.000 ευρώ.</p>
      <h3>Κοινωνικό μέρισμα 2019: Υποβολή αιτήσεων &amp; ποσά</h3>
      <p>Όλα δείχνουν ότι οι αιτήσεις θα αρχίσουν να υποβάλλονται στις <b>αρχές Δεκεμβρίου</b>. Το πότε θα ανοίξει η πλατφόρμα και το ύψος των βοηθημάτων αποτελούν συνάρτηση της πορείας των δημόσιων εσόδων. Επιδίωξη, ωστόσο, του οικονομικού επιτελείου της κυβέρνησης είναι το Κοινωνικό Μέρισμα 2019 να έχει καταλήξει στους τραπεζικούς λογαριασμούς των δικαιούχων εντός Δεκεμβρίου.</p>
      <p>Για το κοινωνικό μέρισμα 2019 που θα δοθεί τον <b>Δεκέμβριο</b>, οι αξιωματούχοι της κυβέρνησης θα έρθουν σε επαφή με εκπροσώπους των θεσμών.</p>
      <p>Το ποσό θα προκύψει από την υπέρβαση που προβλέπεται από τον στόχο για πρωτογενές πλεόνασµα 3,5% του ΑΕΠ. Όπως και να έχει, η τελική απόφαση θα ληφθεί κατόπιν των διαβουλεύσεων με τους θεσμούς, αλλά ήδη γίνονται εισηγήσεις για τη χορήγησή του σε:</p>
      <p>
        <b>-χαμηλοσυνταξιούχους</b>
      </p>
      <p>
        <b>-κοινωνικά και οικονομικά ασθενέστερους, χαμηλόμισθους, δικαιούχους του κοινωνικού επιδόματος αλληλεγγύης. </b>
      </p>
      <p>Οι οριστικές αποφάσεις ως προς το πού θα κατανεμηθεί, δεν έχουν ακόμη ληφθεί και ο πρωθυπουργός θα έχει τον τελικό λόγο.</p>
      <p>Oι θεσμοί έχουν διαμηνύσει ότι την απόφαση θα την πάρει η <b>κυβέρνηση,</b> αλλά εκδηλώνουν την προτίμησή τους στη δεύτερη κατηγορία, δηλαδή αυτή των κοινωνικά ασθενέστερων, καθώς ότι οι συνταξιούχοι δεν είναι υποχρεωτικά οι πλέον ασθενείς οικονομικά και έχουν ήδη εξασφαλίσει το επίδομα της 13ης σύνταξης.</p>
      <h3>Το ποσό που δόθηκε το 2018</h3>
      <p>Να υπενθυμίσουμε ότι το <b>2018,</b> 1,4 εκατομμύριο νοικοκυριά μοιράστηκαν περίπου<b> 800 εκατομμύρια ευρώ</b>, ενώ τα ποσά ξεκινούσαν από τα 200 ευρώ και έφταναν τα 1.200 ευρώ.</p>
      <p>Σε κάθε περίπτωση, το ύψος του κοινωνικού μερίσματος θα εξαρτάται άμεσα από το υπερπλεόνασμα που προκύπτει.</p>
      <h3>Δείτε ακόμα: <a href="https://www.neolaia.gr/2019/11/06/koinoniko-merisma-2019-ti-prepei-na-kanete-gia-na-plirothite-protoi/">Κοινωνικό μέρισμα 2019: Τι πρέπει να κάνετε για να πληρωθείτε πρώτοι</a></h3>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/11/211-theseis-ergasias-ston-idiotiko-tomea/"/>
        <a href="https://neolaia.gr/neo/ergasia"/>
        <a href="https://neolaia.gr/2019/11/11/adistrofi-metrisi-gia-ti-black-friday-2019-skroutz-allazei-dedomena-katastimata/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/11/teleti-apotisis-timis-se-meli-tis-panepistimiakis-koinotitas-tis-sxolisepistimon-ygeias-tou-apth-pou-apohoroyn/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/11/koinoniko-merisma-2019-vasiki-proipothesi-gia-dikeouchous/"/>
        <a href="https://neolaia.gr/neo/stadiodromia-spoudes"/>
        <a href="https://neolaia.gr/2019/11/11/doste-vasi-sta-simantika/"/>
      </related>
    </article>
  </body>
</html>