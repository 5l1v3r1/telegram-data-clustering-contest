<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620906/%D9%BE%DB%8C%D8%B1%D9%88%D8%B2%DB%8C-%D8%B3%D9%88%D8%B3%DB%8C%D8%A7%D9%84%DB%8C%D8%B3%D8%AA%E2%80%8C%D9%87%D8%A7-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D8%B3%D9%BE%D8%A7%D9%86%DB%8C%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T08:43:00+00:00"/>
    <meta property="og:title" content="پیروزی سوسیالیست‌ها در انتخابات اسپانیا"/>
    <meta property="og:description" content="سوسیالیست‌های اسپانیا در انتخابات پارلمانی ۱۰ نوامبر اول شدند، اما از کسب اکثریت بازماندند و تشکیل دولتی ائتلافی ضروری است. تکرار انتخابات همچنین موجب قدرت گرفتن بیشتر راست‌های افراطی شد و حزب بُکس را به سومین حزب بزرگ پارلمان اسپانیا تبدیل کرد."/>
  </head>
  <body>
    <article>
      <h1>پیروزی سوسیالیست‌ها در انتخابات اسپانیا</h1>
      <address>
        <time datetime="2019-11-11T08:43:00+00:00">11 Nov 2019, 08:43</time>
      </address>
      <p>
        <i>سوسیالیست‌های اسپانیا در انتخابات پارلمانی ۱۰ نوامبر اول شدند، اما از کسب اکثریت بازماندند و تشکیل دولتی ائتلافی ضروری است. تکرار انتخابات همچنین موجب قدرت گرفتن بیشتر راست‌های افراطی شد و حزب بُکس را به سومین حزب بزرگ پارلمان اسپانیا تبدیل کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روزنامه اسپانیایی‌زبان ال پائیس گزارش داد، انتخابات پارلمانی روز یکشنبه اسپانیا که قرار بود وضعیت سیاسی در این کشور را بهبود بخشد، تنها اوضاع را پیچیده‌تر کرده است؛ چپ‌ها متحمل شکست شدند، وضعیت حزب مردم بهبود یافته و راست‌های افراطی شدیدا تقویت شدند. حزب سوسیالیست (PSOE) متعلق به پدرو سانچز، نخست‌وزیر موقت اسپانیا بیشترین کرسی‌ها را به دست آورده اما از کسب اکثریت مطلق بازمانده است.</p>
      <p>با شمارش ۹۹ درصدی آراء، حزب سوسیالیست به ۱۲۰ کرسی رسید که سه کرسی کمتر از نتایج آن در انتخابات پارلمانی ۲۸ آوریل است. حزب محافظه‌کار مردم (PP) ۸۷ کرسی به دست آورد که نسبت به ۶۶ کرسی آن‌ها در انتخابات ماه آوریل رشد نشان می‌دهد. اما گروه راست ‌افراطی بُکس (Vox) رشد فوق‌العاده‌ای نشان داد و توانست کرسی‌های خود را از ۲۴ به ۵۲ برساند و سومین حزب بزرگ در پارلمان اسپانیا شود.</p>
      <figure>
        <img src="https://aftabnews.ir/files/fa/news/1398/8/20/357704_419.jpg"/>
      </figure>
      <p>ائتلاف یونیداس پودموس، متشکل از چپ متحد و گروه ضد ریاضتی پودموس، ۳۵ کرسی از ۴۲ کرسی را که در انتخابات پیشین گرفته بودند، حفظ کردند؛ در حالی که حزب راست میانه سیودادانوس (شهروندان) متحمل شکست شد و بیش از ۴۰ کرسی از دست داد و اکنون تنها ۱۰ کرسی دارد.</p>
      <p>با اعلام نتایج، آلبرت ریورا، رهبر حزب راست میانه سیودادانوس اعلام کرد خواستار نشست اضطراری برای بررسی آینده این حزب می‌شود. او گفت: «آنچه امروز دیدیم نتایج بدی بود و بهانه‌ای برای آن وجود ندارد.»</p>
      <p>در همین حال سانتیاگو آباسکال، رهبر حزب بُکس با استقبال از نتایج انتخابات گفت: «۱۱ ماه پیش ما هیچ نماینده‌ای در هیچ نهاد دولتی نداشتیم. امروز حزب سوم انتخابات شدیم. ما به چپ‌ها گفته بودیم که دیگر هیچ برتری‌ای ندارند.»</p>
      <p>پابلو ایگلسیاس، رهبر یونیداس پودموس گفت تکرار انتخابات تنها موجب "تقویت راست و بازگشت راست افراطی به یکی از قدرتمندترین کشورهای اروپا" شد. او بار دیگر خواستار تشکیل دولت ائتلافی میان حزبش و حزب سوسیالیست شد. ایگلسیاس پس از اعلام نتایج تاکید کرد: «آنچه در آوریل داشتیم،‌ فرصت بود؛ اکنون تشکیل یک دولت ائتلافی ترقی‌خواه ضرورت دارد.»</p>
      <p>این نتایج نشان می‌دهد اسپانیا با یک دوره تردید سیاسی بیشتر مواجه است؛ نه جناج چپگرا نه بلوک جناح راستگرا نتوانستند ۱۷۶ کرسی لازم برای کسب اکثریت مطلق در مجلسی با ۳۵۰ کرسی را به دست آورند. سیاست اسپانیا از سال ۲۰۱۷ با فقدان اکثریت پارلمانی مواجه است و ناتوانی سیاستمداران برای دستیابی به توافقی برای تشکیل دولت، اوضاع را پیچیده‌تر کرده است.</p>
      <p>انتخابات روز یکشنبه، چهارمین انتخابات پارلمانی اسپانیا ظرف چهار سال گذشته بود. در انتخابات قبلی در ماه آوریل هم حزب سوسیالیست "پی‌اس‌اوای" به رهبری پدرو سانچز بیشترین آراء را به دست آورد، اما در پارلمان به اکثریت نرسید. اسپانیا از سال ۲۰۱۵ میلادی تاکنون دولت مرکزی باثباتی نداشته است.</p>
      <figure>
        <img src="https://aftabnews.ir/files/fa/news/1398/8/20/357705_475.jpg"/>
      </figure>
    </article>
  </body>
</html>