<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/knapi-in-rumena-druzina-se-iscejo-pot-iz-krize-247160"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T08:10:00+00:00"/>
    <meta property="og:title" content="Knapi in rumena družina še iščejo pot iz krize"/>
    <meta property="og:description" content="LJUBLJANA – Ključni tekmi 17. kroga državnega prvenstva nogometnih prvoligašev, ko govorimo o položajih na vrhu lestvice, sta bili včeraj po zaključku naše redakcije v Ljubljani in Murski So..."/>
  </head>
  <body>
    <article>
      <h1>Knapi in rumena družina še iščejo pot iz krize</h1>
      <h2>Na prvoligaški sceni sta največji razočaranji Rudar in Domžale. Velenjčani so celo edini brez zmage, rumeni se še kar uigravajo.</h2>
      <address><time datetime="2019-11-11T08:10:00+00:00">11 Nov 2019, 08:10</time> by <a rel="author">Rok Tamše</a></address>
      <slideshow>
        <figure>
          <img src="https://www.slovenskenovice.si/images/slike/2019/11/08/1608326.jpg"/>
          <figcaption>Mariborov vezist Aleksandru Cretu je bil uspešnejši od napadalca Domžal Mateja Podlogarja. FOTO: Tadej Regent</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1018514.jpg"/>
          <figcaption>Trener Domžal Andrej Razdrh je slabe volje zaradi neagresivne igre varovancev, ki niso pripravljeni trpeti v obrambnih nalogah. FOTO: Mavric Pivk</figcaption>
        </figure>
      </slideshow>
      <p>LJUBLJANA – Ključni tekmi 17. kroga državnega prvenstva nogometnih prvoligašev, ko govorimo o položajih na vrhu lestvice, sta bili včeraj po zaključku naše redakcije v Ljubljani in Murski Soboti. Osredotočimo se torej na glavni razočaranji jesenskega dela prvenstva. Domžalčani so v Ljudskem vrtu doživeli nov prepričljiv poraz proti Mariboru, Rudar pa je v šaleško-savinjskem derbiju s Celjem doma remiziral in ostaja edino moštvo brez zmage po skoraj polovici sezone v Prvi ligi Telekom Slovenije. Sledi dvotedenski ligaški premor zaradi reprezentančnih kvalifikacij za euro 2020, stratega rumenih in knapov, <b>Andrej Razdrh</b> in <b>Nikola Jaroš</b>, pa bosta v tem obdobju poskušala vsaj toliko strniti vrste svojih ekip, da bi v preostalih treh jesenskih tekmah vidneje izboljšali izkupiček in oživili upe na spodobnejšo pomlad.<br/><b>Koper se je utrdil na vrhu </b><br/>Na drugoligaški sceni je vodilni Koper v gosteh premagal Brda kar s 7:0. Tudi njegova prva zasledovalka Gorica je osvojila vse tri točke in prehitela Radomlje. Prekmurski derbi med Nafto in Beltinci se je končal brez zmagovalca. Izidi 17. kroga: Krka : Drava 1:3, Jadran : Dob 1:1, Brežice : Radomlje 1:1, Fužinar : Bilje 2:0, Rogaška : Krško 0:2, Gorica : Dravograd 3:0, Nafta : Beltinci 2:2, Brda : Koper 0:7. Vrstni red: Koper 40 točk, Gorica 35, Radomlje 33, Nafta 31 ...</p>
      <h3>Posamezniki so, ekipe še ni</h3>
      <p>Vijolični prvaki so se na svojem terenu že kar poigravali z Domžalčani, ki so bili spet videti povsem razglašeno tako v obrambi kot napadu. Razdrh, ki se je na klop Domžal usedel sredi septembra, še vedno uigrava moštvo po svoji filozofiji, tako kot njegov predhodnik <b>Simon Rožman</b>, ki zdaj vodi hrvaškega prvoligaša Rijeko, pa goji odprt in napadalen nogomet, ki ob neusklajenem delovanju žanje še bolj boleče poraze. »Tudi večji klubi od Domžal so bili v kritičnih situacijah, to je treba premostiti,« Razdrh (še) ne izgublja živcev, a se zaveda, da bo moral z varovanci kmalu zasukati rezultatsko krivuljo navzgor. Njegova ekipa je ob porciji štirih golov v svoji mreži odpovedala v osnovnih stvareh. »Moram priznati, da nismo bili na ravni tekme, nismo šli vanjo, kot smo se dogovorili. Totalno neagresivno. To glede napak v obrambi je nerazumljivo. Vsaka napaka nas kaznuje. Škoda, imeli smo nekaj odprtih strelov, dve zreli priložnosti, eno enajstmetrovko, a zmaga Maribora je zaslužena,« je potrto razlagal Razdrh, ki bo moral precej storiti v obrambni igri. »Problem je, da je to ekipa, ki se zelo težko kompaktno brani, ni navajena trpeti v defenzivnih nalogah. Imamo velike težave, ki so povezane s kakovostjo, od tega ne smemo bežati,« ugotavlja Razdrh, ki ima v slačilnici kopico izkušenih prvoligaških asov, tudi z nadvse bogatimi izkušnjami iz tujine (<b>Ibričić</b>, <b>Mujan</b>, <b>Vuklišević</b>, <b>Klemenčič</b>, <b>Fink</b>, <b>Vujadinović</b>, <b>Podlogar</b>, <b>Vuk</b>, <b>Lazarević</b>,<b> Pišek</b>, <b>Sikošek</b>). Razdrh ima kakovostne posameznike, ki pa še ne tvorijo dovolj močne ekipe.<br/><b>Prva liga Telekom Slovenije</b><br/>1. Maribor 17 10 4       3       34:17 34<br/>2. Olimpija 16 10 3       3       40:21 33<br/>3. Aluminij 16 9       4       3       26:13 31<br/>4. Mura 16 8       7       1       28:17 31<br/>5. Celje       17 7       7       3       35:19 28<br/>6. Tabor       16 5       2       9       20:25 17<br/>7. Triglav 17 5 2       10 22:39 17<br/>8. Domžale 17 4       4       9       23:36 16<br/>9. Bravo       17 3       4       10 19:34 13<br/>10. Rudar 17 0       7       10 18:44 7</p>
      <h3>Knapi gojijo upe</h3>
      <p>Velenjski Rudar je še na drugi tekmi zapored remiziral, po osvojeni točki v Sežani so knapi tokrat iztržili remi tudi proti sosedom iz Celja. Glede na izkupiček sedmih točk se zdi ta bera naravnost spodbudna, nikakor pa ne more zmanjšati skrbi stratega <b>Nikole Jaroša</b>. V Šaleški dolini v prvi vrsti upajo, da bi do konca prvega dela sezone preživeli brez večjih dodatnih ran in bi se morda dokopali do prve zmage. To bo zelo zahtevna naloga, saj jih čakata gostovanji pri Bravu in v Domžalah, v 20. krogu pa se bodo doma udarili še z Mariborom. Le kdo bi si želel takšen razpored? Zanimivo, podobno kot Domžale tudi Rudar premore vrsto izkušenih igralcev, a to bolj malo pomaga, če morajo delovati v turbulentnem okolju. Po <b>Almirju Sulejmanoviću</b> in <b>Janiju Žilniku</b> jih vodi že tretji trener v tej sezoni, po odhodu športnega direktorja <b>Marijana Pušnika</b> pa se je (hote ali nehote?) spet povečal vpliv zunanjih svetovalcev z ozkimi interesi. <br/><b>Kar 12 golov na treh tekmah</b><br/>Izidi nepopolnega 17. kroga – Rudar : Celje 3:3 (300 gledalcev; Borna Petrović 27., Dominik Radić 34. – 11m, Mičo Kuzmanović 45.; Žan Benedičič 39., Mitja Lotrič 40., Dario Vizinger 51.; v 90. minuti izključen Tadej Vidmajer pri Celju), Maribor : Domžale 4:1 (3500 gledalcev; Luka Zahović 7., Rok Kronaveter 31., 59., Rudi Požeg Vancaš 68.; Slobodan Vuk 88.), Triglav : Bravo 1:0 (Gaber Petric 67.; v 42. minuti izključen Milan Milanović), Olimpija - Tabor, Mura - Aluminij (obe včeraj). Lestvica strelcev: Ante Vukušić (Olimpija) 14 golov, Dario Vizinger (Celje) in Predrag Sikimić (Tabor) po 11. Pari 18. kroga: Bravo - Rudar, Domžale - Triglav, Celje - Olimpija (vse 23. novembra), Tabor - Mura, Aluminij - Maribor (obe 24. novembra).</p>
    </article>
  </body>
</html>