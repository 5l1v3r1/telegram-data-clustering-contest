<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741108"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T08:44:00+00:00"/>
    <meta property="og:title" content="ผู้นำฝ่ายค้านกัมพูชาเปิดบ้านต้อนรับทูตสหรัฐ"/>
    <meta property="og:description" content="เอกอัครราชทูตสหรัฐเดินทางมาพบกับนายเกิม สุขา ถึงที่บ้านพักในกรุงพนมเปญ เพียงวันเดียวหลังศาลยกเลิกการกักบริเวณต่อผู้นำฝ่ายค้านของกัมพูชา"/>
  </head>
  <body>
    <article>
      <h1>ผู้นำฝ่ายค้านกัมพูชาเปิดบ้านต้อนรับทูตสหรัฐ</h1>
      <address>
        <time datetime="2019-11-11T08:44:00+00:00">11 Nov 2019, 08:44</time>
      </address>
      <p>
        <b>เอกอัครราชทูตสหรัฐเดินทางมาพบกับนายเกิม สุขา ถึงที่บ้านพักในกรุงพนมเปญ เพียงวันเดียวหลังศาลยกเลิกการกักบริเวณต่อผู้นำฝ่ายค้านของกัมพูชา</b>
      </p>
      <p>สำนักข่าวต่างประเทศรายงานจากกรุงพนมเปญ ประเทศกัมพูชา เมื่อวันที่ 11 พ.ย.ว่านายเกิม สุขา ผู้นำฝ่ายค้านคนปัจจุบันของกัมพูชา ให้การต้อนรับนายแพทริก เมอร์ฟีย์ เอกอัครราชทูตสหรัฐ ซึ่งเดินทางมาเยี่ยมเยียนนายเกิม สุขา ถึงที่บ้านพักในกรุงพนมเปญ เมื่อช่วงบ่ายของวันจันทร์ตามเวลาท้องถิ่น โดยการปรากฏตัวของเอกอัครราชทูตสหรัฐที่บ้านพักของนายเกิม สุขา เกิดขึ้นเพียงไม่กี่ชั่วโมง หลังนางเอวา เหวียน บินห์ เอกอัครราชทูตฝรั่งเศส เป็นเจ้าหน้าที่การทูตระดับสูงของรัฐบาลตะวันตกคนแรก ซึ่งได้พบกับนายเกิม สุขา หลังศาลแขวงกรุงพนมเปญมีคำพิพากษาเมื่อวันอาทิตย์ที่ผ่านมา ยกเลิกการกักบริเวณนายเกิม สุขา ที่ยาวนานตั้งแต่เดือนก.ย.ปีที่แล้ว<br/> </p>
      <figure>
        <iframe data-src="https://twitter.com/voakhmer/status/1193796942729363457?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191111/news_tEYkoSCpGF155511_533.jpg?v=20191112064?v=3869"/>
      </figure>
      <p>
        <b>นางเอวา เหวียน บินห์ เอกอัครราชทูตฝรั่งเศสประจำกรุงพนมเปญ เดินทางมาเยี่ยมเยียนนายเกิม สุขา</b>
      </p>
      <figure>
        <iframe data-src="https://twitter.com/voakhmer/status/1193736425260273664?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่รัฐบาลพนมเปญยังสงวนท่าทีต่อการที่เอกอัครราชทูตของทั้งสองประเทศเข้าเยี่ยมผู้นำฝ่ายค้าน แต่สมเด็จฮุน เซน นายกรัฐมนตรี ยังคงไม่ถอนฟ้องนายเกิม สุขา ในข้อหา “เป็นกบฏที่ได้รับความสนับสนุนจากตะวันตก” ซึ่งคดีอยู่ในชั้นศาลตั้งแต่ 2 ปีที่แล้ว และยังไม่อนุญาตให้นายเกิม สุขา เดินทางออกนอกประเทศ ตลอดจนการ “ห้ามเคลื่อนไหวและเข้าร่วมกิจกรรมการเมืองทุกกรณี”<br/> </p>
      <figure>
        <iframe data-src="https://twitter.com/voakhmer/status/1193652934451568643?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ด้านนายสม รังสี คู่ปรับทางการเมืองตลอดกาลของสมเด็จฮุน เซน และเป็นเพื่อนร่วมอุดมการณ์การเมืองของนายเกิม สุขา ในฐานะที่ร่วมก่อตั้งพรรคกู้ชาติกัมพูชา ( ซีเอ็นอาร์พี ) ด้วยกัน ก่อนที่ศาลฎีกาสั่งยุบพรรคเมื่อเดือนพ.ย. 2560 หรือเพียงไม่นานหลังนายเกิม สุขา ถูกจับกุม สามารถเดินทางจากฝรั่งเศสเข้าสู่มาเลเซียได้ เมื่อวันเสาร์ที่ผ่านมา และยังคงอยู่ที่กรุงกัวลาลัมเปอร์ โดยนายสม รังสี มีกำหนดเข้าพบสมาชิกรัฐสภากลุ่มหนึ่งของมาเลเซียในวันอังคารที่ 12 พ.ย.นี้ ขณะที่เจ้าตัวยืนยันว่าจะอยู่ในมาเลเซีย “ไม่กี่วันเท่านั้น” แต่ยังสงวนท่าทีว่าหลังจากนั้นจะเดินทางต่อไปที่ใด อย่างไรก็ตาม นายสม รังสี ยืนยันจะ “ยกระดับมาตรการกดดัน” ต่อสมเด็จฮุน เซน ที่รวมถึงการจัดประท้วงและแคมเปญออนไลน์.<br/><br/><b>เครดิตภาพ : AFP</b></p>
    </article>
  </body>
</html>