<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596732/oi-ypeks-tis-ee-egkrinoun-metra-kata-tourkias-gia-paranomes-geotriseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T08:40:00+00:00"/>
    <meta property="og:title" content="Οι ΥΠΕΞ της ΕΕ εγκρίνουν μέτρα κατά Τουρκίας για παράνομες γεωτρήσεις"/>
    <meta property="og:description" content="Συνεδριάζουν σήμερα στις Βρυξέλλες οι Υπουργοί Εξωτερικών των κρατών μελών της ΕΕ, όπου αναμένεται, μεταξύ άλλων, να εγκρίνουν τον κανονισμό για μέτρα κατά..."/>
  </head>
  <body>
    <article>
      <h1>Οι ΥΠΕΞ της ΕΕ εγκρίνουν μέτρα κατά Τουρκίας για παράνομες γεωτρήσεις</h1>
      <address><time datetime="2019-11-11T08:40:00+00:00">11 Nov 2019, 08:40</time> by <a rel="author">SigmaLive</a></address>
      <p>Συνεδριάζουν σήμερα στις Βρυξέλλες οι Υπουργοί Εξωτερικών των κρατών μελών της ΕΕ, όπου αναμένεται, μεταξύ άλλων, να εγκρίνουν τον κανονισμό για μέτρα κατά των προσώπων και εταιρειών που σχετίζονται με τις παράνομες τουρκικές γεωτρήσεις στην Ανατολική Μεσόγειο.</p>
      <p>Η απόφαση των 28 κρατών μελών για επιβολή μέτρων λήφθηκε κατά τη Σύνοδο των Υπουργών Εξωτερικών της Δευτέρας, 14 Οκτωβρίου, με ομοφωνία και επικυρώθηκε στο ανώτατο πολιτικό επίπεδο από τη Σύνοδο Κορυφής του Ευρωπαϊκού Συμβουλίου της 17ης Οκτωβρίου.</p>
      <p>Η απόφαση της 14ης Οκτωβρίου ήρθε σε συνέχεια των προειδοποιήσεων και του προηγούμενου πακέτου μέτρων κατά της Τουρκίας για το ίδιο θέμα, που είχε αποφασιστεί τον Ιούνιο και πάλι στο επίπεδο των ηγετών και των υπουργών αντίστοιχα.</p>
      <p>Στις 14 Οκτωβρίου οι ΥΠΕΞ είχαν αναθέσει σε σχετική επιτροπή του Συμβουλίου να καταρτίσει και να παρουσιάσει το σχετικό κανονισμό της ΕΕ για τις κυρώσεις κατά προσώπων και εταιρειών, ενώ στη συνέχεια οι αποδέκτες των κυρώσεων θα πρέπει να κατονομαστούν.</p>
      <p>Πρόσφατο ρεπορτάζ του γερμανικού περιοδικού Σπίγκελ για τα οικονομικά μέτρα της ΕΕ ανέφερε ότι είναι πολύ πιθανόν κράτη μέλη της ΕΕ –όπως για παράδειγμα η Κύπρος– να προτείνουν κυρώσεις εναντίον της Άγκυρας, οι οποίες όμως θα πρέπει να εγκριθούν σε κεντρικό επίπεδο.</p>
      <p>Όπως αναφέρει χαρακτηριστικά το ρεπορτάζ του γερμανικού περιοδικού, «διπλωμάτες θεωρούν δεδομένο πως η κυβέρνηση της Κύπρου –κράτος μέλος της ΕΕ– θα υποβάλει σύντομα σχετικές προτάσεις κυρώσεων».</p>
      <p>ΚΥΠΕ</p>
    </article>
  </body>
</html>