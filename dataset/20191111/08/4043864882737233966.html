<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231597/"/>
    <meta property="og:site_name" content="Українська правда"/>
    <meta property="article:published_time" content="2019-11-11T08:18:43+00:00"/>
    <meta property="og:title" content="Прем’єр Польщі розкритикував Макрона за заяву про &quot;смерть мозку&quot; НАТО"/>
    <meta property="og:description" content="Прем’єр-міністр Польщі Матеуш Моравецький вважає небезпечними заяви президента Франції Еммануеля Макрона про “смерть мозку” НАТО."/>
  </head>
  <body>
    <article>
      <h1>Прем’єр Польщі розкритикував Макрона за заяву про "смерть мозку" НАТО</h1>
      <address>
        <time datetime="2019-11-11T08:18:43+00:00">11 Nov 2019, 08:18</time>
      </address>
      <p>Прем’єр-міністр Польщі Матеуш Моравецький вважає небезпечними заяви президента Франції Еммануеля Макрона про "смерть мозку" НАТО.</p>
      <p>Про це він сказав в інтерв’ю <a href="https://www.ft.com/">Financial Times,</a> повідомляє "<a href="https://www.eurointegration.com.ua/news/2019/11/11/7102875/">Європейська правда</a>".</p>
      <p>Моравецький назвав НАТО "найважливішим альянсом у світі, коли справа доходить до збереження свободи і миру", і сказав, що сумніви у тому, чи можуть держави-члени розраховувати один на одного в питаннях оборони, небезпечні.</p>
      <p>"Я думаю, що сумніви президента Макрона (щодо колективної оборони НАТО) можуть спонукати інших союзників задуматися, що, можливо, саме у Франції є питання щодо її дотримання. Я сподіваюся, що ми все ще можемо розраховувати на те, що Франція виконує свої зобов'язання", - сказав польський прем'єр.</p>
      <p>На думку Моравецького, проблеми НАТО випливають не з амбівалентності позиції президента США Дональда Трампа, але з відсутності прихильності з боку деяких європейських членів, більшість з яких - на відміну від Польщі - як і раніше, не виконує мету Альянсу, якою є витрати на оборону принаймні 2% від ВВП.</p>
      <p>Минулого тижня активізувалася дискусія серед союзників Альянсу після заяви президента Франції Макрона про <b><a href="https://www.eurointegration.com.ua/news/2019/11/7/7102758/">"смерть мозку" НАТО</a>.</b> В інтерв’ю журналу The Economist Макрон поскаржився на відсутність координації в ухваленні стратегічних рішень між Сполученими Штатами і їхніми союзниками по НАТО. </p>
      <p>Канцлерка Німеччини Ангела Меркель заявила, що <b><a href="https://www.eurointegration.com.ua/news/2019/11/7/7102775/">не поділяє</a></b> думку Макрона про ситуацію в Альянсі.</p>
      <related>
        <a href="https://www.pravda.com.ua/news/2019/11/11/7231595/"/>
        <a href="https://www.pravda.com.ua/news/2019/11/10/7231560/"/>
        <a href="https://www.pravda.com.ua/news/2019/11/10/7231549/"/>
      </related>
    </article>
  </body>
</html>