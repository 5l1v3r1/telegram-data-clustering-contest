<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/world/volivia-i-paraitisi-morales-efere-taraxes-kai-epeisodia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T08:12:01+00:00"/>
    <meta property="og:title" content="Βολιβία: Η παραίτηση Μοράλες έφερε ταραχές και επεισόδια"/>
    <meta property="og:description" content="Μετά την παραίτηση του Έβο Μοράλες από την προεδρία της χώρας της Λατινικής Αμερικής, ταραχές ξέσπασαν τη νύχτα της Κυριακής προς Δευτέρα τόσο στη Λα Πας όσο και στην Ελ Άλτο, κοντά στην πρωτεύουσα της Βολιβίας"/>
  </head>
  <body>
    <article>
      <h1>Βολιβία: Η παραίτηση Μοράλες έφερε ταραχές και επεισόδια</h1>
      <h2>Μετά την παραίτηση του Έβο Μοράλες από την προεδρία της χώρας της Λατινικής Αμερικής, ταραχές ξέσπασαν τη νύχτα της Κυριακής προς Δευτέρα τόσο στη Λα Πας όσο και στην Ελ Άλτο, κοντά στην πρωτεύουσα της Βολιβίας</h2>
      <address><time datetime="2019-11-11T08:12:01+00:00">11 Nov 2019, 08:12</time> by <a rel="author">ΤοΒΗΜΑ Team</a></address>
      <p>Μετά την παραίτηση του <a href="https://www.tovima.gr/2019/11/10/world/volivia-paraitithike-o-evo-morales/"><b>Έβο Μοράλες</b></a> από την προεδρία της χώρας της Λατινικής Αμερικής, ταραχές ξέσπασαν τη νύχτα της Κυριακής προς Δευτέρα τόσο στη Λα Πας όσο και στην Ελ Άλτο, κοντά στην πρωτεύουσα της Βολιβίας.</p>
      <p>Λεωφορεία πυρπολήθηκαν, ενώ κατοικίες προσωπικοτήτων υπέστησαν εμπρησμούς ή λεηλατήθηκαν, μετέδωσαν βολιβιανά ΜΜΕ.</p>
      <p>
        <a href="https://www.in.gr/2019/11/11/politics/kommata/o-syriza-vgainei-ksana-stous-dromous-aformi-ta-epeisodia-stin-asoee/">Ο ΣΥΡΙΖΑ βγαίνει ξανά στους δρόμους με αφορμή τα επεισόδια στην ΑΣΟΕΕ</a>
      </p>
      <p>Στη Λα Πας, δεκάδες διαδηλωτές «μπήκαν στις εγκαταστάσεις μας κι άρχισαν να καίνε λεωφορεία», ανέφερε μέσω Twitter ο δημοτικός φορέας των συγκοινωνιών στη Λα Πας.</p>
      <p>Μέσα ενημέρωσης μετέδωσαν στιγμιότυπα στα οποία εικονίζονται τουλάχιστον δεκαπέντε λεωφορεία στις φλόγες σε αμαξοστάσιο λεωφορείων.</p>
      <figure>
        <img src="https://www.in.gr/wp-content/uploads/2019/11/AP_19314646003672-600x374.jpg"/>
      </figure>
      <p>Ο Γουάλντο Αλμπαρασίν, επικεφαλής μιας οργάνωσης πολιτών η οποία απαιτούσε ήδη από την ημέρα των εκλογών την παραίτηση του Έβο Μοράλες, δήλωσε ότι το σπίτι του πυρπολήθηκε και καταστράφηκε από «όχλο» αποτελούμενο από μέλη του Κινήματος προς τον Σοσιαλισμό (MAS) του αυτόχθονα σοσιαλιστή ηγέτη.</p>
      <p>Ο Αλμπαρασίν, πρύτανης πανεπιστημίου της Λα Πας, μεταφόρτωσε στον λογαριασμό του στο Twitter βίντεο με το σπίτι του στις φλόγες.</p>
      <p>Μια παρουσιάστρια του τηλεοπτικού δικτύου Televisión Universitaria, η Κασιμίρα Λέμα, ανέφερε επίσης ότι το σπίτι της πυρπολήθηκε.</p>
      <figure>
        <img src="https://www.tovima.gr/wp-content/uploads/2019/11/11/AP_19314802519806-450x300.jpg"/>
      </figure>
      <p>Η κατοικία του πρώην υπουργού Χουάν Ραμόν Κιντάνα λεηλατήθηκε από αγνώστους, οι οποίοι έκλεψαν όλα του τα έγγραφα, όπως κατήγγειλε ο ίδιος σε τηλεοπτικό δίκτυο.</p>
      <p>Εξάλλου, αρκετές δεκάδες άνθρωποι προκάλεσαν τρόμο σε κατοίκους της πλούσιας συνοικίας Ατσουμάνι, στο νότιο τμήμα της Λα Πας.</p>
      <p>Σε αυτή τη συνοικία βρίσκεται η έδρα μιας εφημερίδας που επέκρινε καθημερινά τον Μοράλες, της Página 7. Στον ιστότοπο της εφημερίδας, αναρτήθηκε κείμενο που ανέφερε ότι «μπροστά στο κύμα του τρόμου που αποχαλινώθηκε στην πόλη της Λα Πας, η εφημερίδα (…) αναστέλλει τη δραστηριότητά της για λόγους ασφαλείας».</p>
      <p>Επίσης στη Λα Πας, το κτίριο της πρεσβείας της Βενεζουέλας στη Λα Πας καταλήφθηκε από κουκουλοφόρους διαδηλωτές μετά την παραίτηση από την προεδρία του Μοράλες, πιστού συμμάχου της κυβέρνησης του προέδρου Νικολάς Μαδούρο.</p>
      <p>«Εφοδιασμένοι με δυναμίτη, κουκουλοφόροι διαδηλωτές με ασπίδες κατέλαβαν την πρεσβεία της Βενεζουέλας στη Βολιβία. Είμαστε καλά και σε ασφαλές σημείο, αλλά θέλουν να διαπράξουν σφαγή. Βοηθήστε μας να καταγγείλουμε αυτή τη βαρβαρότητα», δήλωσε η η πρεσβεύτρια του Καράκας, η Κρισμπελί Γκονσάλες, στο ABI, το κρατικό πρακτορείο ειδήσεων της Βολιβίας.</p>
      <p>Κατά τη διάρκεια της νύχτας, άρχισαν να περιπολούν μονάδες του στρατού στη Λα Πας και στην Ελ Άλτο. Αντίθετα, οι αστυνομικοί — πολλές μονάδες της αστυνομίας στασίασαν τις τελευταίες ημέρες εναντίον του προέδρου Μοράλες — δεν έκαναν περιπολίες, χωρίς η απουσία τους να εξηγηθεί από την ιεραρχία της αστυνομίας.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>