<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/elezioni-spagna-tengono-i-socialisti-ma-la-maggioranza-ancora-non-ce/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-11T08:12:47+00:00"/>
    <meta property="og:title" content="Elezioni Spagna: tengono i socialisti, ma la maggioranza ancora non c’è"/>
    <meta property="og:description" content="A prima vista, poco sembra cambiato dopo le elezioni di domenica in Spagna, la seconda tornata elettorale del 2019 dopo quella svoltasi lo scorso aprile. I socialisti del Psoe si sono confermati il primo partito dell’assemblea con 120 seggi, appena 3 in meno rispetto a prima. Insieme al partito anti-austerità Podemos, che però ha ridotto la sua delegazione a 35 seggi, quello di sinistra resta il primo blocco politico spagnolo. L’unione dei progressisti, tuttavia, non basterà a formare una nuova maggioranza parlamentare, esattamente come prima. A sorridere più di tutti è, invece, la destra anti-immigrati di Vox, che diventa terzo partito alle spalle del Partito Popolare con 52 seggi – ben 28 in più rispetto ad aprile. “Siete stati protagonisti dell’impresa più rapida e folgorante della politica spagnola”, ha dichiarato ai suoi sostenitori Santiago Abascal, leader di Vox, “siamo riusciti ad aprire tutti i dibattiti proibiti”. Anche lo stesso Pp ha ripreso quota, aumentando la propria rappresentanza di 22 seggi…"/>
  </head>
  <body>
    <article>
      <h1>Elezioni Spagna: tengono i socialisti, ma la maggioranza ancora non c’è</h1>
      <address><time datetime="2019-11-11T08:12:47+00:00">11 Nov 2019, 08:12</time> by <a rel="author">Alberto Battaglia</a></address>
      <p>A prima vista, poco sembra cambiato dopo le elezioni di domenica in Spagna, la seconda tornata elettorale del 2019 dopo quella svoltasi lo scorso aprile. I socialisti del <b>Psoe</b> si sono confermati il primo partito dell’assemblea con 120 seggi, appena 3 in meno rispetto a prima. Insieme al partito anti-austerità Podemos, che però ha ridotto la sua delegazione a 35 seggi, quello di sinistra resta il primo blocco politico spagnolo. L’unione dei progressisti, tuttavia, non basterà a formare una nuova maggioranza parlamentare, esattamente come prima. A sorridere più di tutti è, invece, la destra anti-immigrati di<b> Vox</b>, che diventa <b>terzo partito</b> alle spalle del Partito Popolare con 52 seggi – ben 28 in più rispetto ad aprile. “Siete stati protagonisti dell’impresa più rapida e folgorante della politica spagnola”, ha dichiarato ai suoi sostenitori Santiago Abascal, leader di Vox, “siamo riusciti ad aprire tutti i dibattiti proibiti”.</p>
      <p>Anche lo stesso <b>Pp</b> ha ripreso quota, aumentando la propria rappresentanza di 22 seggi a quota 88. E<b>‘ disfatta, invece, per i liberali di Ciudadanos</b>: il partito di Albert Rivera è crollato da 57 a soli <b>10 seggi</b>.</p>
      <p>Con queste premesse, sarà molto difficile comporre una maggioranza. Né una coalizione di destra, né una di sinistra possono raggiungere autonomamente la soglia di 176 seggi.</p>
      <p>La crescente frustrazione da parte dell’elettorato, chiamato a votare per la quarta volta in quattro anni, è chiaramente visibile nel calo dell’affluenza al 69,87% (-5,87% rispetto alle passate elezioni).</p>
      <h3>Cosa succede ora</h3>
      <p>Non pochi ostacoli sbarrano la possibilità che un governo guidato da Sanchez possa godere del voto o della benevole astensione di Podemos, dell’altro partito progressista Mas Pais e delle formazioni indipendentiste. Podemos, da un lato, si dice disponibile a formare un governo di coalizione e non a fornire un appoggio esterno, come invece preferirebbe il leader del Psoe, Pedro Sanchez. Le formazioni catalane e basche, poi, difficilmente potrebbero aiutare con l’astensione l’insediamento di Sanchez, dopo il dispiegamento di forze di polizia schierato per contenere le proteste in Catalogna.<br/>L’alternativa, per Sanchez, non potrebbe che trovarsi dietro la barricata opposta. Il leader del Pp, Pablo Casado, non ha escluso un accordo con i socialisti: “Vedremo cosa suggerisce Pedro Sánchez e poi adempiremo la nostra responsabilità perché la Spagna non può continuare a essere bloccata”. L’accordo Psoe-Pp non sarebbe inedito: nel 2016 i popolari di Rajoy, allora primo partito, poterono governare grazie all’astensione dei socialisti. Oggi lo scenario potrebbe ripetersi, a parti invertite.</p>
    </article>
  </body>
</html>