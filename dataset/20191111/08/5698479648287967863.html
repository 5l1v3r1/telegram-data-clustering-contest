<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/donald-trump-urges-iran-to-turn-over-missing-fbi-agent-robert-levinson"/>
    <meta property="og:site_name" content="euronews"/>
    <meta property="article:published_time" content="2019-11-11T08:24:10+00:00"/>
    <meta property="og:title" content="ترامپ: ایران اگر لوینسون را برگرداند گام بسیار مثبتی خواهد بود"/>
    <meta property="og:description" content="دونالد ترامپ، رئیس جمهوری آمریکا در توئیتی نوشت که اگر ایران بتواند رابرت ای لوینسون، مأمور سابق اف بی آی را که ربوده شده است، برگرداند گام بسیار مثبتی خواهد بود."/>
  </head>
  <body>
    <article>
      <h1>ترامپ: ایران اگر لوینسون را برگرداند گام بسیار مثبتی خواهد بود</h1>
      <address><time datetime="2019-11-11T08:24:10+00:00">11 Nov 2019, 08:24</time> by <a rel="author">یورونیوز فارسی </a></address>
      <p>دونالد ترامپ، رئیس جمهوری آمریکا در توئیتی نوشت که اگر ایران بتواند رابرت ای لوینسون، مأمور سابق اف بی آی را که ربوده شده است، برگرداند گام بسیار مثبتی خواهد بود.</p>
      <p>وی در عین حال افزود: «همزمان طبق اطلاعات و باور موجود، ایران در حال غنی‌سازی اورانیوم است و قبلا هم انجام داده است.»</p>
      <p>ترامپ برای تأکید بیشتر در انتهای این توئیت با حروف بزرگ نوشت: «این گام بسیار بدی خواهد بود.»</p>
      <p>رابرت لوینسون مارس سال ۲۰۰۷ میلادی در جزیره کیش مفقود شد. در ابتدا مقامات آمریکایی او را شهروندی معرفی کردند که برای یک شرکت خصوصی کار می‌کرد. اما در سال ۲۰۱۳ نتیجه تحقیقات خبرگزاری آمریکایی آسوشیتدپرس حکایت از این داشت که رابرت لوینسون در حال انجام ماموریتی برای سازمان اطلاعات مرکزی آمریکا (سیا) بوده است.</p>
      <figure>
        <iframe data-src="https://twitter.com/euronewses/status/1193716259944304646" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>هفته گذشته نیز آسوشیتدپرس در خبری اعلام کرد که مقام‌های ایران در مکاتبات خود با کارگروه وابسته به سازمان ملل با نام «ناپدیدشدگان اجباری» نوشته‌اند که رابرت آلن لوینسون در دادسرای عمومی و انقلاب تهران «یک پرونده در حال بررسی» دارد. آسوشیتدپرس اعلام کرد که این مکاتبات به رویت این خبرگزاری رسیده است.</p>
      <p>این در حالی است که عباس موسوی سخنگوی وزارت خارجه روز گذشته در واکنش به این موضوع گفت: «براساس آخرین اطلاعاتی که از قوه قضاییه کسب کردیم رابرت لوینسون هیچ پرونده قضایی و کیفری در محاکم قضایی ایران ندارد.»</p>
      <p>وی در عین حال به باز بودن پرونده مفقودی وی اشاره کرد: «اگر بحثی مطرح بوده است بحث مفقود شدن ایشان است. وقتی از ایران خواسته شد که در مورد تعیین وضعیت وی کمک کند ایران به عنوان یک مساله‌ی انسانی پرونده‌ای را برای وی به عنوان یک پرونده مفقودی باز کرد و همان‌طور که اشاره کردم او دارای پرونده کیفری و قضایی در ایران نیست و اگر پرونده‌ای برای وی تشکیل شده پرونده مربوط به مفقود شدن ایشان است.»</p>
    </article>
  </body>
</html>