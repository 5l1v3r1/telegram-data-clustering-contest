<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/meg-ryan-ne-bo-nevesta-246756"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T08:22:00+00:00"/>
    <meta property="og:title" content="Meg Ryan ne bo nevesta"/>
    <meta property="og:description" content="Novembra lani je blondinka iz romantičnih komedij, ki pa ji ljubezenske zvezde v resničnosti niso bile najbolj naklonjene, od sreče zacepetala. »Zaročena!« je Meg Ryan radostno kriknila na druž..."/>
  </head>
  <body>
    <article>
      <h1>Meg Ryan ne bo nevesta</h1>
      <h2>Razdrta zaroka igralke in pevca Johna Mellencampa. Rocker ni bil pripravljen na četrti zakon.</h2>
      <address><time datetime="2019-11-11T08:22:00+00:00">11 Nov 2019, 08:22</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/07/1589386.jpg"/>
          <figcaption>guliver/cover imagesNjuna ljubezen nikoli ni bila umirjena. FOTOGRAFIJE: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1589378.jpg"/>
          <figcaption>guliver/cover imagesKljub lanskim obetom ne bo oblekla poročne obleke.</figcaption>
        </figure>
      </slideshow>
      <p>Novembra lani je blondinka iz romantičnih komedij, ki pa ji ljubezenske zvezde v resničnosti niso bile najbolj naklonjene, od sreče zacepetala. »Zaročena!« je <b>Meg Ryan </b>radostno kriknila na družabnih omrežjih, prepričana, da je naposled našla svoj pristan v objemu ostarelega rockerja <b>Johna Mellencampa</b>. A namesto da bi že izbirala poročno obleko, je snela zaročni prstan. Poroke namreč ne bo! V prvi vrsti menda zato, ker Mellencamp, že s tremi propadlimi zakoni za sabo, ni pripravljen še v četrto poskušati sreče. »Ni se hotel še enkrat poročiti. Meg sicer ljubi, a vnovične poroke ni imel resnično v načrtih,« je dejal viri in dodal, da pri tem ni jasno, kako pomembna je bila poroka igralki. »Je pa škoda, da sta se razšla, saj sta se odlično razumela in ogromno časa prebila skupaj.«</p>
      <blockquote>10 let je bila poročena z igralcem Dennisom Quaidom.</blockquote>
      <figure>
        <img src="https://www.slovenskenovice.si/images/slike/2019/11/07/1589378.jpg"/>
        <figcaption>Kljub lanskim obetom ne bo oblekla poročne obleke.<cite>guliver/cover images</cite></figcaption>
      </figure>
      <p>Če pogledamo nazaj, je bila njuna zveza verjetno že od začetka obsojena na propad. Mirne plovbe namreč nikoli nista poznala, le divjo vožnjo z vlakcem smrti. »Njuno razmerje je bilo precej spremenljivega značaja od skoraj prvega dne. Vselej sta se imela rada, a so mednju vseskozi posegala nesoglasja, ki jih nista znala zgladiti.« Sprva je mednju 2014., po treh letih ljubezni, segla Johnova nepripravljenost, da zapusti domačo Indiano. A čeprav sta se že kmalu spet našla, je rocker nato hitro pristal v objemu manekenke <b>Christie Brinkley</b>. Po kakšnem letu je spoznal, da ni prava zanj, poleg tega mu je srce še vedno utripalo za Ryanovo. Pred dvema letoma sta ljubezen spet obudila, prepričana, da je to za vselej, Mellencamp je odločitev lani podkrepil s snubitvijo. Očitno preuranjeno, kajti naj so njegova čustva do hollywoodske ljubljenke še tako močna, je še močnejša njegova potreba po svobodi in neodvisnosti. »Vsake toliko časa je rad sam in želi, da ga vsi pustijo pri miru,« je povedal vir in dodal, da zna biti tudi nadvse zadirčen, zaradi česar je ljudem težko zdržati ob njem. »Spreta se in pobotata. In nato spet in spet. Nekateri ljudje to potrebujejo.« Zato, kdo ve, morda bosta Meg in John nekoč spet pristala v objemu drug drugega.</p>
    </article>
  </body>
</html>