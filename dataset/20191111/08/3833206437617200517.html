<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Transportniyat-ministur-se-izvini-za-zakusnenieto-na-vlakovete-912760"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T08:31:00+00:00"/>
    <meta property="og:title" content="Транспортният министър се извини за закъснението на влаковете"/>
    <meta property="og:description" content="Влаковете редовно закъсняват, локомотивите изостават повече от час, като това се случва вече редовно..."/>
  </head>
  <body>
    <article>
      <h1>Транспортният министър се извини за закъснението на влаковете</h1>
      <address>
        <time datetime="2019-11-11T08:31:00+00:00">11 Nov 2019, 08:31</time>
      </address>
      <p>Влаковете редовно закъсняват, локомотивите изостават повече от час, като това се случва вече редовно през последните три месеца, разкриват потърпевши. </p>
      <p>"Влаковете закъсняват, а хората се изнервят. Извинявам се на потърпевшите от закъсняващите влакове. Тези закъснения ще продължат до средата на следващата година", заяви  министърът на транспорта, информационните технологии и съобщения <a href="https://www.plovdiv24.bg/novini/persons/5221.html">Росен Желязков</a>.</p>
      <p>"Лошата организация ме притеснява. Недостигът на влакове трябваше да се замести с наеми на локомотиви, за да има достатъчно бройки. Това го казах още в началото на година, но никой не направи нищо. Това е съпротива срещу промяната на процесите. Следващата година обаче, трябва да се усети промяната. За 2020 г. година са предвидени 140 милиона лева за нов подвижен състав. Първо ще се случи реформата, а после и финансирането", коментира още той пред БТВ.</p>
      <p>"Проектът за удълбочаването на Варненския и Белославския залив е на обща стойност 350 милиона лв. Това е инфраструктура за държавата, за да могат да влизат стоки и товари. Ние не правим пристанище, а отваряме вратата към морето. Ще направим така, че врата на България по море – Варна, да бъде отворена за най-тежките кораби, които в момента не могат да влизат. Целта на проекта е да има удълбочаване до 13 метра, а по този начин транспортът ще поевтинее и ще направи нашето пристанище по-атрактивно. В момента търговската конкуренция на Черно море е там, където отиват товарите", категоричен бе Желязков.</p>
    </article>
  </body>
</html>