<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741090"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T08:55:00+00:00"/>
    <meta property="og:title" content="เหยื่อลิขสิทธิ์50คนโผล่แจ้งจับ 'นัน กิ่งเพชร'ชี้ผิด4ข้อหา"/>
    <meta property="og:description" content="เหยื่อลิขสิทธิ์ 50 คนแห่ขึ้นโรงพักแจ้งจับ”นัน กิ่งเพชร”และพวกอีก 3 คน หลังอ้างตัวเป็นตัวแทนบริษัทลิขสิทธิ์จับกุมและเรียกค่าเสียหาย สูญกว่า 1 ล้านบาท ตำรวจยังไม่มีมวยล้มต้มคนดูแน่"/>
  </head>
  <body>
    <article>
      <h1>เหยื่อลิขสิทธิ์50คนโผล่แจ้งจับ 'นัน กิ่งเพชร'ชี้ผิด4ข้อหา</h1>
      <address>
        <time datetime="2019-11-11T08:55:00+00:00">11 Nov 2019, 08:55</time>
      </address>
      <p>
        <b>เหยื่อลิขสิทธิ์ 50 คนแห่ขึ้นโรงพักแจ้งจับ”นัน กิ่งเพชร”และพวกอีก 3 คน หลังอ้างตัวเป็นตัวแทนบริษัทลิขสิทธิ์จับกุมและเรียกค่าเสียหาย สูญกว่า 1 ล้านบาท ตำรวจยังไม่มีมวยล้มต้มคนดูแน่</b>
      </p>
      <p>เมื่อเวลา 12.00 น.วันที่ 11 พ.ย. ที่ สภ.เมือง จ.นครราชสีมา ผู้เสียหายคดีล่อซื้อจับกุมสินค้าละเมิดลิขสิทธิ์ แห่นำหลักฐานแจ้งความกับพนักงานสอบสวนเพิ่มขึ้นอีก 8-10 คน เดินทางมาจาก อ.ชุมพวง อ.โนนสูง อ.เฉลิมพระเกียรติ และ อ.เมืองนครราชสีมามีทั้งสินค้ากระทง แก้ว เคสโทรศัพท์มือถือ และเสื้อ ลายการ์ตูนโดราเอม่อน ลีรัคคุมะ และแมวการ์ฟิลด์  โดยมีนายอัจฉริยะ เรืองรัตนพงศ์  ประธานชมรมช่วยเหลืออาชญากรรม  เข้าให้คำปรึกษากับผู้เสียหายแต่ละราย ถูกขบวนการตัวแทนบริษัทลิขสิทธิ์ล่อซื้อแจ้งความจับกุม ซึ่งมีหลักฐานใบแจ้งความระบุชื่อ นายภูมิภากร ถินสุวรรณ์ หรือ “นัน กิ่งเพชร” อายุ 42 ปี ภูมิลำเนาอยู่หมู่ 2 ต.ทับสวาย อ.ห้วยแถลง จ.นครราชสีมา เป็นผู้รับมอบอำนาจจากบริษัทดูแลลิขสิทธิ์ และสุดท้ายจบลงที่การยอมความในคดี เนื่องจากจ่ายเงินค่าเสียหายรายละ 25,000-30,000 บาท<br/><br/>นายอัจฉริยะ กล่าวว่า กลุ่มผู้เสียหายที่เป็นคู่กรณีถูก “นัน กิ่งเพชร”อ้างตัวเป็นตัวแทนบริษัทลิขสิทธิ์จับกุมและเรียกค่าเสียหาย ซึ่งตรวจสอบชัดเจนว่า นายภูมิภากร หรือ “นัน กิ่งเพชร” ไม่มีอำนาจจับกุม ผู้เสียหายกลุ่มนี้สามารถแจ้งความดำเนินคดีกับ“นัน กิ่งเพชร” พร้อมพวกรวม 3 คน ได้ทันทีเข้าข่ายความผิด 4 ข้อหา คือ กรรโชกทรัพย์ แจ้งความเท็จใช้เอกสารปลอม และกักขังหน่วงเหนี่ยว โดยพนักงานสอบสวนได้รับเป็นคดีเรียบร้อยแล้ว<br/><br/>ด้าน นางวรรณ (นามสมมติ) อายุ 46 ปี บอกว่า ลูกสาวเรียนมหาวิทยาลัยปีสุดท้ายถูกล่อซื้อจับกุมกระทงลายการ์ตูนลีรัคคุมะ 15 ใบ เหมือนกับกระทงของเด็ก 15 ปี และถูกจับกุมวันเดียวกันแต่ถูกเรียกเงิน  30,000 บาทด้วยความกลัวลูกสาวจะถูกดำเนินคดีและมีประวัติอาชญากรรม อาจกระทบต่ออนาคตการทำงานจึงนำค่าเทอมลูกและหยิบยืมญาติ ๆ มาจ่ายให้กับนายนัน กิ่งเพชรที่ สภ.เมืองนครราชสีมา วันนี้จึงต้องการดำเนินคดีให้ถึงที่สุดและอยากเรียกร้องเงินคืนทั้งหมดพร้อมดอกเบี้ย<br/><br/>ด้าน พล.ต.ต.สุจินต์ นิจพานิชย์ ผบก.ภ.นครราชสีมา กล่าวว่า ขณะนี้การดำเนินการสอบสวนคืบหน้าไปมาก ล่าสุดพนักงานสอบสวนกำลังเร่งรวบรวมพยานหลักฐานทั้งหมด และกำลังรอเอกสารยืนยัน เป็นลายลักษณ์อักษร จากบริษัทลิขสิทธิ์ตัวการ์ตูนที่เกี่ยวข้อง มั่นใจว่าภายในสัปดาห์นี้ จะสามารถรวบรวมพยานหลักฐานออกหมายเรียก หรือ อาจขอศาลอนุมัติหมายจับผู้ที่เกี่ยวข้องได้ ยืนยันไม่มีมวยล้มต้มคนดูแน่นอน<br/><br/>ผู้สื่อข่าวรายงานว่าล่าสุดที่ จ.นครราชสีมามีผู้เสียหายขบวนการล่อซื้อจับกุมสินค้าละเมิดลิขสิทธิ์กว่า 50 ราย มูลค่าความเสียหายกว่า 1 ล้านบาท</p>
      <figure>
        <img src="https://www.dailynews.co.th/admin/upload/20191111/news_LckRWcuDbY145228_533.jpg?v=20191111174?v=7001"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/regional/740435">ตร.โคราชซวยแล้วโดนตั้งสอบเอาผิดเอี่ยวแก๊งลิขสิทธิ์</a>..<br/> </p>
    </article>
  </body>
</html>