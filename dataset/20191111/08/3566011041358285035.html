<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546315.html/%D8%A7%D9%81%D8%B4%D8%A7%DA%AF%D8%B1%DB%8C-%D9%86%DB%8C%DA%A9%DB%8C-%D9%87%DB%8C%D9%84%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%D9%82%D8%AF%D8%A7%D9%85%D8%A7%D8%AA-%D8%AA%DB%8C%D9%84%D8%B1%D8%B3%D9%88%D9%86-%D9%88-%DA%A9-%D9%84%DB%8C-%D8%B9%D9%84%DB%8C%D9%87-%D8%AA%D8%B1%D8%A7%D9%85%D9%BE"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T08:20:00+00:00"/>
    <meta property="og:title" content="افشاگری نیکی هیلی درباره اقدامات تیلرسون و کِلی علیه ترامپ"/>
    <meta property="og:description" content="نماینده سابق آمریکا در سازمان ملل در کتاب خود فاش کرده است که «رکس تیلرسون» وزیر خارجه سابق و «جان کلی» رئیس سابق ستاد کارکنان کاخ سفید به دنبال تضعیف رئیس جمهور این کشور بوده‌اند."/>
  </head>
  <body>
    <article>
      <h1>افشاگری نیکی هیلی درباره اقدامات تیلرسون و کِلی علیه ترامپ</h1>
      <address>
        <time datetime="2019-11-11T08:20:00+00:00">11 Nov 2019, 08:20</time>
      </address>
      <p>نماینده سابق آمریکا در سازمان ملل در کتاب خود فاش کرده است که «رکس تیلرسون» وزیر خارجه سابق و «جان کلی» رئیس سابق ستاد کارکنان کاخ سفید به دنبال تضعیف رئیس جمهور این کشور بوده‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ روزنامه واشنگتن پست در گزارشی نوشت: نیکی هیلی نماینده سابق آمریکا در سازمان ملل در کتابش که قرار است روز سه شنبه رسما منتشر شود گفته است که دو نفر از مقامات ارشد دولت آمریکا از وی خواسته بودند که برای نجات کشور «دونالد ترامپ» را تضعیف کند یا او را نادیده بگیرد. </p>
      <p>براساس این گزارش، هیلی در کتابش با عنوان «با کمال احترام»، گفته؛ «رکس تیلرسون» وزیر خارجه سابق آمریکا و «جان کلی» رئیس سابق ستاد کارکنان کاخ سفید تلاش کرده‌اند او را اجیر کنند تا ترامپ را تضعیف و او را سرنگون کند تا به قول خودشان کشور را نجات دهند، اما وی درخواست آنها را رد کرده است.    تیلرسون و کلی هر دو توسط ترامپ برکنار شدند. ترامپ در اسفند ماه 1396 وزیر خارجه سابق خود را با یک توئیت از کار برکنار کرد و علت آن را اختلاف با وی در برخی مسائل از جمله توافق هسته ای ایران ذکر کرد.   جان کلی نیز در دی ماه 1396 پس از اینکه گفته شده بود ترامپ را فردی احمق خوانده است از سمت خود کناره گیری کرد.    هیلی در کتابش تیلرسون را فردی متکبر و کسل کننده خوانده و گفته است که جان کلی نیز به میزان دسترسی او به رئیس جمهور مشکوک بوده است.    سفیر سابق ترامپ در سازمان ملل در ادامه گفته، تیلرسون و کلی به وی اطمینان داده بودند که مقاومت آنها در برابر ترامپ نافرمانی نیست بلکه آنها به دنبال نجات کشور هستند.    هیلی در کتاب خود که نسخه‌ای از آن به دست واشنگتن پست رسیده است همچنین نوشته است که «تیلرسون و کلی معتقد بودند که این تصمیمات آنهاست که به نفع آمریکاست نه تصمیمات رئیس جمهور. ترامپ اصلا نمی‌داند که چیکار دارد می‌کند.»   واشنگتن پست گزارش داد که رکس تیلرسون به درخواست آنها برای اظهارنظر در این زمینه پاسخ نداده است.   با این حال نیکی هیلی در کتابش انتقادات سطحی نیز به ترامپ کرده و گفته است که من و دیگران که برای ترامپ کار می‌کردیم ملزم بودیم که تنها خواسته‌های او را انجام دهیم چرا که وی کسی بود که مردم انتخابش کرده بودند.   واشنگتن پست در ادامه افزود: نیکی هیلی 47 ساله که احتمالا یکی از نامزدهای جمهوریخواهان در انتخابات 2024 است در کتابش تلاش کرده اختلافات خود با ترامپ را به حداقل برساند و در عین حال فاصله خود را با دیگر اقدامات افراطی وی حفظ کند. هیلی نوشته است که از بیشتر اقدامات و تصمیمهای ترامپ در سیاست خارجی که بقیه با آن مخالف بودند یا تلاش می‌کردند جلوی آن را بگیرند موافق بوده است، از جمله خروج از برجام، خروج از توافق پاریس و جابجایی سفارت واشنگتن به بیت المقدس.    هیلی طی روزهای گذشته نیز در مصاحبه ای با طرح استیضاح ترامپ توسط دموکراتها شدیدا مخالفت کرده بود.     انتهای پیام/</p>
    </article>
  </body>
</html>