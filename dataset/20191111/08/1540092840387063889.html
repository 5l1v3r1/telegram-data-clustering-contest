<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196953/si-tzinpingk-oi-16-symfonies-poy-tha-ypografoyn-kata-tin-episkepsi-toy-kinezoy-proedroy-stin-ellada"/>
    <meta property="og:site_name" content="CNN.gr"/>
    <meta property="article:published_time" content="2019-11-11T08:59:01+00:00"/>
    <meta property="og:title" content="Οι 16 συμφωνίες που υπογράφονται κατά την επίσκεψη του Κινέζου προέδρου στην Ελλάδα"/>
    <meta property="og:description" content="Οι 16 συμφωνίες που υπογράφονται κατά την επίσκεψη του Κινέζου προέδρου στην Ελλάδα"/>
  </head>
  <body>
    <article>
      <h1>Οι 16 συμφωνίες που υπογράφονται κατά την επίσκεψη του Κινέζου προέδρου στην Ελλάδα</h1>
      <h2>Συνολικά 16 συμφωνίες που προσελκύουν κεφάλαια από την Κίνα, δρομολογούν το νέο κύκλο έργων αναβάθμισης του λιμανιού του Πειραιά από την COSCO, ανοίγουν περαιτέρω την κινεζική αγορά σε ορισμένα ελληνικά αγρο-διατροφικά προϊόντα και ενισχύουν τους ήδη στενούς σινο-ελληνικούς δεσμούς σε πολλά πεδία θα υπογραφούν στο πλαίσιο της επίσκεψης του Προέδρου της Λαϊκής Δημοκρατίας της Κίνας, Σι Τζινπίνγκ, στην Ελλάδα.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 10:59 , 11 November 2019</p>
      <p>Ειδικότερα, οι συμφωνίες που θα υπογραφούν κατά την επίσκεψη του προέδρου Σι Τζινπίνγκ στην Ελλάδα είναι οι εξής:</p>
      <p>
        <b>1. Συνθήκη για έκδοση καταζητούμενων</b>
      </p>
      <p>Υπογράφεται από τον Υπουργό Δικαιοσύνης Κωνσταντίνο Τσιάρα και τον Υπουργό Εξωτερικών της Κίνας Γουάνγκ Γι.</p>
      <p>Η Συνθήκη περί εκδόσεως προωθεί την αποτελεσματική συνεργασία στον ποινικό τομέα και έχει στόχο την καταστολή του εγκλήματος με βάση τον αμοιβαίο σεβασμό της κυριαρχίας, της ισότητας και του αμοιβαίου οφέλους. Περιλαμβάνει διατάξεις σχετικά με τον σκοπό, τις προϋποθέσεις, τις διαδικασίες και άλλες σχετικές διατάξεις για την έκδοση εκζητουμένων προσώπων.</p>
      <p>
        <b>2. Κατάλογος Βασικών Έργων εντός του Πλαισίου Συνεργασίας 2020-2022</b>
      </p>
      <p>Υπογράφεται από τον Υπουργό Ανάπτυξης και Επενδύσεων Άδωνι Γεωργιάδη και από τον Πρόεδρο της Εθνικής Επιτροπής Ανάπτυξης και Μεταρρύθμισης Χε Λιφένγκ.</p>
      <p>Πρόκειται για τα επενδυτικά σχέδια στα οποία οι δύο πλευρές αποδίδουν ιδιαίτερη σημασία. Η υπογραφή του καταλόγου αποτελεί οιονεί εντολή προς τις κινεζικές κρατικές εταιρείες να εξετάσουν τη συμμετοχή τους, επενδυτική ή άλλου είδους, σε αυτά.</p>
      <p>
        <b>3. Μνημόνιο Κατανόησης για την προώθηση της αμφίδρομης επενδυτικής συνεργασίας μεταξύ του Υπουργείου Ανάπτυξης της Ελλάδας και του Υπουργείου Εμπορίου της Κίνας</b>
      </p>
      <p>Υπογράφεται από τον Υπουργό Ανάπτυξης Άδωνι Γεωργιάδη και από από τον Υπουργό Εμπορίου της Κίνας Ζονγκ Σαν.</p>
      <p>Περιεχόμενο: Ενισχύεται το υφιστάμενο θεσμικό πλαίσιο και ενθαρρύνεται περαιτέρω η διμερής συνεργασία, στον επενδυτικό τομέα και γενικότερα μεταξύ επιχειρήσεων των δύο μερών.</p>
      <p>
        <b>4. Πρωτόκολλο μεταξύ του Υπουργείου Αγροτικής Ανάπτυξης και Τροφίμων της Ελλάδας και της Γενικής Διοίκησης Τελωνείων της Κίνας για την εξαγωγή σαφράν</b>
      </p>
      <p>Υπογράφεται από τον Υπουργό Αγροτικής Ανάπτυξης Μάκη Βορίδη και από κινεζικής πλευράς από την Πρέσβη Ζανγκ Τσιγιουέ.</p>
      <p>Περιεχόμενο: Θα επιτραπεί η εξαγωγή στην κινεζική αγορά του Κρόκου Κοζάνης, ο οποίος αποτελεί προϊόν ΠΟΠ, ιδιαίτερης σημασίας για την τοπική οικονομία.</p>
      <p>
        <b>5. Πρωτόκολλο για την εξαγωγή καρπών ακτινιδίων από την Ελλάδα στην Κίνα, μεταξύ του Υπουργείου Αγροτικής Ανάπτυξης και Τροφίμων και της Γενικής Διοίκησης Τελωνείων της Κίνας</b>
      </p>
      <p>Υπογράφεται από τον Υπουργό Αγροτικής Ανάπτυξης και Τροφίμων Μάκη Βορίδη και από την Πρέσβη της Λαϊκής Δημοκρατίας της Κίνας Ζανγκ Τσιγιουέ</p>
      <p>Περιεχόμενο: Επεκτείνεται η δυνατότητα εξαγωγής ελληνικών ακτινιδίων από όλες τις περιοχές της χώρας προς την κινεζική αγορά. Έως τώρα, αυτή την δυνατότητα είχαν ορισμένες μόνον περιοχές.</p>
      <p>
        <b>6. Μνημόνιο Συνεργασίας σε ραδιοτηλεοπτικά, ηλεκτρονικά και οπτικοακουστικά μέσα μεταξύ της Γενικής Γραμματείας Επικοινωνίας και Ενημέρωσης και της Εθνικής Ραδιοτηλεοπτικής Αρχής της Κίνας</b>
      </p>
      <p>Υπογράφεται από τον Υφυπουργό παρά τω Πρωθυπουργώ και Κυβερνητικό Εκπρόσωπο Στέλιο Πέτσα και από τον Νιέ Τσενξί, Γενικό Διευθυντή της Διοίκησης της Εθνικής Ραδιοφωνίας και Τηλεόρασης της Κίνας</p>
      <p>Περιεχόμενο: Έχει ως στόχο την ενίσχυση της διμερούς συνεργασίας στους τομείς του ραδιοφώνου, της τηλεόρασης και των ηλεκτρονικών οπτικοακουστικών μέσων και την ανάπτυξη πολιτιστικών και τεχνολογικών σχέσεων μεταξύ των δύο χωρών.</p>
      <p>
        <b>7. Μνημόνιο Κατανόησης για συνεργασία στον τομέα του Αθλητισμού μεταξύ του Υπουργείου Πολιτισμού και Αθλητισμού και της Κινεζικής Ομοσπονδίας Ατόμων με Αναπηρίες</b>
      </p>
      <p>Υπογράφεται από τον Υφυπουργό Αθλητισμού Λευτέρη Αυγενάκη και την Πρέσβη Ζανγκ Τσιγιουέ.</p>
      <p>Περιεχόμενο: Σκοπός είναι η ανάπτυξη συνεργασίας των φορέων των ατόμων με αναπηρία των δύο χωρών, ο συντονισμός της συνεργασίας τους στο διεθνές πλαίσιο και η προώθηση πρωτοβουλιών στο πλαίσιο των διεθνών αθλητικών ομοσπονδιών για την ανταλλαγή εμπειριών, τεχνογνωσίας και την καταπολέμηση της φαρμακοδιέγερσης. Επίσης, η ενίσχυση της συνεργασίας των ατόμων με αναπηρίες στο πλαίσιο των διεθνών Οργανισμών, για την προώθηση των σκοπών του Παραολυμπιακού κινήματος και των ανθρωπίνων δικαιωμάτων στον χώρο του αθλητισμού.</p>
      <p>
        <b>8. Μνημόνιο Κατανόησης μεταξύ των Αεροπορικών Αρχών της Ελληνικής Δημοκρατίας και της Λαϊκής Δημοκρατίας της Κίνας</b>
      </p>
      <p>Υπογράφεται από τον Υφυπουργό Υποδομών Γιάννη Κεφαλογιάννη και τον Φενγκ Ζενγκλίν, Διοικητή της Υπηρεσίας Πολιτικής Αεροπορίας της Κίνας.</p>
      <p>Περιεχόμενο: Περιλαμβάνει, μεταξύ άλλων, πρόβλεψη περί πολλαπλού διορισμού αεροπορικών εταιρειών, καθώς και νέο Πίνακα Διαδρομών, ο οποίος περιλαμβάνει όλα τα σημεία προορισμού εκατέρωθεν, τη δυνατότητα εκτέλεσης πτήσεων charter, καθώς και μίσθωσης αεροσκαφών (leasing), κατά την εκτέλεση δρομολογίων στις συμφωνηθείσες διαδρομές.</p>
      <p>
        <b>9.Συμφωνία για εγκαθίδρυση του Κέντρου Κινεζικών Σπουδών μεταξύ της Κινεζικής Ακαδημίας Κοινωνικών Σπουδών και του Ιδρύματος Αικατερίνης Λασκαρίδη</b>
      </p>
      <p>Υπογράφεται από τον Πρόεδρο του Ιδρύματος Αικατερίνης Λασκαρίδη Πάνο Λασκαρίδη και τον Σιέ Φουζάν, Πρόεδρο της Κινεζικής Ακαδημίας Κοινωνικών Σπουδών.'</p>
      <p>Περιεχόμενο: Η Κινεζική Ακαδημία Κοινωνικών Σπουδών, δια μέσου του Ιδρύματος Αικατερίνης Λασκαρίδη, πρόκειται να ιδρύσει Κέντρο Κινεζικών Σπουδών, για την διδασκαλία της κινεζικής γλώσσας και την προώθηση του κινεζικού πολιτισμού.</p>
      <p>
        <b>10. Συμφωνία μεταξύ του Ινστιτούτου Κομφούκιος της Κίνας και του Πανεπιστημίου Θεσσαλίας της Ελλάδας για εγκαθίδρυση παραρτήματος του πρώτου στο δεύτερο</b>
      </p>
      <p>Υπογράφεται από τον Πρύτανη του Πανεπιστημίου Θεσσαλίας Ζήση Μαμούρη και την Πρέσβη Ζανγκ Τσιγιουέ</p>
      <p>Περιεχόμενο: Σύμπραξη του Ινστιτούτου Κομφούκιος της Κίνας με το Πανεπιστήμιο Θεσσαλίας της Ελλάδας για την εγκαθίδρυση παραρτήματος του Ινστιτούτου στο ελληνικό ίδρυμα. </p>
      <p>
        <b>11. Μνημόνιο Κατανόησης για επιτυχή υλοποίηση του Master Plan της COSCO στον Πειραιά</b>
      </p>
      <p>Υπογράφεται από τον Υπουργό Ναυτιλίας Γιάννη Πλακιωτάκη και από τον Πρόεδρο Διοικητικού Συμβουλίου της COSCO Shipping Corporation Limited, Σου Λιρόνγκ.</p>
      <p>Περιεχόμενο: Δηλώνεται με επίσημο τρόπο η βούληση των δύο πλευρών να ξεπεραστούν τα όποια εμπόδια για την υλοποίηση του επενδυτικού προγράμματος της COSCO στον Λιμένα Πειραιώς, που αποτελεί ύψιστη προτεραιότητα από κινεζικής πλευράς. </p>
      <p>
        <b>12. Ανακοίνωση για την ίδρυση υποκαταστήματος της Bank of China στην Αθήνα</b>
      </p>
      <p>Υπογράφεται από τον Υποδιοικητή της Τράπεζας της Ελλάδος Θεόδωρο Μητράκο και τον Πρόεδρο του Διοικητικού Συμβουλίου της Bank of China, Λιού Λιανγκέ.</p>
      <p>Περιεχόμενο: Ανακοινώνεται η ίδρυση υποκαταστήματος της Bank of China στην Αθήνα, 4ης μεγαλύτερης τράπεζας παγκοσμίως</p>
      <p>
        <b>13. Ανακοίνωση για την ίδρυση Γραφείου Αντιπροσωπείας της Τράπεζας Βιομηχανίας και Εμπορίου της Κίνας στην Αθήνα</b>
      </p>
      <p>Υπογράφεται από τον Υποδιοικητή της Τράπεζας της Ελλάδος Θεόδωρο Μητράκο και τον Πρόεδρο και Εκτελεστικό Διευθυντή της Industrial and Commercial Bank of China, Τσεν Σιτσίνγκ</p>
      <p>Περιεχόμενο: Ανακοινώνεται η ίδρυση Γραφείου Αντιπροσωπείας της ICBC στην Αθήνα, μεγαλύτερης τράπεζας παγκοσμίως. </p>
      <p>
        <b>14. Συμφωνία για εκδήλωση ενδιαφέροντος στο έργο ηλεκτρικής διασύνδεσης της ηπειρωτικής Ελλάδας με την Κρήτη</b>
      </p>
      <p>Υπογράφεται από τον Πρόεδρο και Διευθύνοντα Σύμβουλο του ΑΔΜΗΕ Μανούσο Μανουσάκη και τον Πρόεδρο της State Grid Corporation of China, Κου Γουέι</p>
      <p>Περιεχόμενο: Εκδηλώνεται με τον πλέον επίσημο τρόπο το κινεζικό ενδιαφέρον για συμμετοχή στον διαγωνισμό που αναμένεται να ανακοινωθεί σύντομα για την ηλεκτρική διασύνδεση της ηπειρωτικής Ελλάδας με την Κρήτη.</p>
      <p>
        <b>15. Συμφωνία συνεργασίας για τη δημιουργία του έργου MINOS 50MW στην Κρήτη</b>
      </p>
      <p>Υπογράφεται από την ελληνική πλευρά από τον Πρόεδρο NUR Energie Κέβιν Σάρα και από τον Διευθύνοντα Σύμβουλο Prenecon-Green Energy Holdings Plc Δημήτριο Μπούρα και από κινεζικής πλευράς από τον Πρόεδρο και Εκτελεστικό Διευθυντή της Industrial and Commercial Bank of China Τσεν Σιτσίνγκ και τον Πρόεδρο του China Energy Engineering Group Γουάνγκ Τζιαπίνγκ.</p>
      <p>Περιεχόμενο: Επισφραγίζεται η συνεργασία των δύο χωρών στις ανανεώσιμες πηγές ενέργειας, καθώς με το συγκεκριμένο έργο εξασφαλίζεται η μεταφορά και χρήση προηγμένης κινεζικής τεχνολογίας για την παραγωγή ηλεκτρικής ενέργειας στην Κρήτη, ώστε να ενισχυθεί σημαντικά η ενεργειακή αυτονομία του νησιού.</p>
      <p>
        <b>16. Δέσμη συμβάσεων χρηματοδότησης για την κατασκευή έργων στο λιμάνι του Πειραιά</b>
      </p>
      <p>Υπογράφεται από ελληνικής πλευράς από τους Αντιπρόεδρο Ευρωπαϊκής Τράπεζας Επενδύσεων Andrew McDowell και Διευθυντή του Οργανισμού Λιμένος Πειραιώς Θανάση Λιάγκο και από κινεζικής πλευράς από τον Πρόεδρο της Εxport-Import Bank of China, Σου Σιαολιάν.</p>
      <p>Περιεχόμενο: Αφορά τη χρηματοδότηση του επενδυτικού προγράμματος της COSCO από την Ευρωπαϊκή Τράπεζα Επενδύσεων με την παροχή εγγυήσεων από την κρατική Εxport-Import Bank of China. Έτσι εκδηλώνεται με άμεσο θετικό τρόπο η υποστήριξη της Ευρωπαϊκής Τράπεζας Επενδύσεων και κατ' επέκταση η υποστήριξη της ΕΕ στην εν λόγω επένδυση.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197010/novartis-o-eisaggeleas-toy-areioy-pagoy-zita-tin-anathesi-tis-ypothesis-se-efetes">Novartis: Ο εισαγγελέας του Αρείου Πάγου ζητά την ανάθεση της υπόθεσης σε εφέτες</a>
        </li>
        <li>
          <a href="https://www.cnn.gr/news/ellada/story/196997/astynomiki-epixeirisi-se-kentro-diaskedasis-stin-athina-10-syllipseis-gia-narkotika">Αστυνομική επιχείρηση σε κέντρο διασκέδασης στην Αθήνα: 10 συλλήψεις για ναρκωτικά</a>
        </li>
        <li>
          <a href="https://www.cnn.gr/news/sports/story/196984/h-omada-prosforas-opap-ekopse-proti-to-nima-ston-37o-marathonio-tis-athinas">Η «Ομάδα Προσφοράς ΟΠΑΠ» έκοψε πρώτη το νήμα στον 37ο Μαραθώνιο της Αθήνας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/15504/si-tzinpingk">ΣΙ ΤΖΙΝΠΙΝΓΚ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/421/ellada">ΕΛΛΑΔΑ</a>
        </li>
        <li>
          <a href="https://www.cnn.gr/eidhseis/tag/462/kina">ΚΙΝΑ</a>
        </li>
        <li>
          <a href="https://www.cnn.gr/eidhseis/tag/39407/proedros-kinas">ΠΡΟΕΔΡΟΣ ΚΙΝΑΣ</a>
        </li>
        <li>
          <a href="https://www.cnn.gr/eidhseis/tag/26128/kinezos-proedros">ΚΙΝΕΖΟΣ ΠΡΟΕΔΡΟΣ</a>
        </li>
        <li>
          <a href="https://www.cnn.gr/eidhseis/tag/3915/emporikes-symfonies">ΕΜΠΟΡΙΚΕΣ ΣΥΜΦΩΝΙΕΣ</a>
        </li>
        <li>
          <a href="https://www.cnn.gr/eidhseis/tag/31607/symfwnies">ΣΥΜΦΩΝΙΕΣ</a>
        </li>
        <li>
          <a href="https://www.cnn.gr/eidhseis/tag/16812/cosco">COSCO</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/196998/snapshot/2699064.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197010/snapshot/novartis-areiou-pagou.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196959/snapshot/21876362.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196994/snapshot/tsiaras.jpg"/>
      </figure>
    </article>
  </body>
</html>