<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/500-ezres-buntetest-kapott-egy-kuruzslo-miutan-illegalis-zsirbonto-kezeleseket-vegzett/186352"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-11T08:25:00+00:00"/>
    <meta property="og:title" content="500 ezres büntetést kapott egy kuruzsló, miután illegális zsírbontó kezeléseket végzett"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>500 ezres büntetést kapott egy kuruzsló, miután illegális zsírbontó kezeléseket végzett</mark>
      </h1>
      <address><time datetime="2019-11-11T08:25:00+00:00">11 Nov 2019, 08:25</time> by <a rel="author">MTI</a></address>
      <p>Jogosulatlanul végzett zsírbontó kezelések miatt pénzbüntetésre ítélt a bíróság nem jogerősen egy nőt és élettársát - közölte a Fővárosi Főügyészség hétfőn az MTI-vel.</p>
      <p>A közlemény szerint a 40 éves - orvosi végzettséggel nem rendelkező - nő rendszeresen végzett zsírbontó kezeléseket, amelyekre csak szakorvos lett volna jogosult. Ráadásul olyan kozmetikai termékeket fecskendezett bőr alá, amelyek csak külsőleg lettek volna alkalmazhatók.</p>
      <p>A nő az interneten hirdette a szolgáltatást, majd a hirdetésre jelentkező, fogyni vágyó pácienseket egy újpesti lakásban kezelte, élettársa segítsége mellett. Az ügyfeleket a 45 éves férfi fogadta - akit az ügyészség bűnsegédként vádolt -, ő tájékoztatta a jelentkezőket a kezelésekről, és adminisztratív feladatokat is ellátott.</p>
      <p>Két év alatt, 2015-től 2017 júniusáig a vádlott tizenhat emberen - elsősorban nőkön - végzett kezeléseket. A szolgáltatásért az ügyfelek - az alkalmak számától is függően - 10 ezer és 70 ezer forint közötti összeget fizettek.</p>
      <p>A Budapesti IV. és XV. Kerületi Bíróság kuruzslás vétségében bűnösnek mondta ki a vádlottakat: a nőt 525 ezer, a férfit 240 ezer forint pénzbüntetésre ítélte.</p>
      <p>Az ítélet nem jogerős, az ügyészség súlyosabb pénzbüntetések kiszabása, a védelem felmentés érdekében fellebbezett - áll a közleményben.</p>
    </article>
  </body>
</html>