<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/anketa-levici-se-je-podpora-podvojila-lms-in-sds-s"/>
    <meta property="og:site_name" content="Primorske novice"/>
    <meta property="article:published_time" content="2019-11-11T08:57:37+00:00"/>
    <meta property="og:title" content="Anketa: Levici se je podpora podvojila, LMŠ in SDS skoraj izenačeni"/>
    <meta property="og:description" content="Če bi bile jutri volitve, bi največ glasov dobili LMŠ (15,4 odstotka) in SDS (15,2 odstotka). Obema je podpora glede na oktober nekoliko padla. Močno pa je poskočila podpora Levici, za katero bi glasovalo 11,2 odstotka sodelujočih v novembrskem barometru, anketi časnika Delo."/>
  </head>
  <body>
    <article>
      <h1>Anketa: Levici se je podpora podvojila, LMŠ in SDS skoraj izenačeni</h1>
      <address><time datetime="2019-11-11T08:57:37+00:00">11 Nov 2019, 08:57</time> by <a rel="author">STA</a></address>
      <p>
        <b>Če bi bile jutri volitve, bi največ glasov dobili LMŠ (15,4 odstotka) in SDS (15,2 odstotka). Obema je podpora glede na oktober nekoliko padla. Močno pa je poskočila podpora Levici, za katero bi glasovalo 11,2 odstotka sodelujočih v novembrskem barometru, anketi časnika Delo.</b>
      </p>
      <figure>
        <img src="https://static.primorske.si/foto/highres/politika/719157_256-levica1.jpg"/>
        <figcaption>Močno pa je poskočila podpora Levici, za katero bi glasovalo 11,2 odstotka sodelujočih v novembrskem barometru, anketi časnika Delo. Foto: STA</figcaption>
      </figure>
      <p><b>LJUBLJANA</b> &gt; Od letošnjega februarja, ko je LMŠ prevzela vodstvo na barometru, se ji je SDS tokrat najbolj približala. Precej izenačeni sta bili tudi julija, ko ju je ločilo 0,3 odstotne točke. Veliki met pa je uspel Levici, ki se je s četrtega povzpela na tretje mesto - zanjo bi oddalo glas 11,2 odstotka vprašanih, v primerjavi s 5,3 v oktobru, izpostavlja Delo.</p>
      <p>Nespremenjena glede na pretekli mesec ostaja podpora SD na 6,0 odstotka, medtem ko se je podpora NSi dvignila (s 4,7 odstotka na 5,9 odstotka).</p>
      <p>SNS bi glede na rezultate ankete ta mesec volilo 3,2 odstotka vprašanih, SAB pa 2,3 odstotka vprašanih.</p>
      <h3>Najbolj priljubljen je Borut Pahor</h3>
      <p>Glede na oktober se je precej dvignila podpora SMC, ki po umiku <b>Mira Cerarja </b>z vrha stranke in prihodu <b>Zdravka Počivalška</b> najverjetneje nagovarja drug bazen volilcev, kot ga je doslej (oktobra 0,4 odstotka, novembra 1,9 odstotka).</p>
      <p>Nasprotno pa je precej upadla podpora Desus, ki se je oktobra lahko pohvalila z največjim skokom (3,9 odstotka), novembra padla na septembrsko raven (2,2 odstotka).</p>
      <p>Da ne vedo, koga bi volili, je odgovorilo 18 odstotkov vprašanih (oktobra 21,7 odstotka), navzgor pa je poskočil odstotek tistih, ki ne bi volili nobene stranke (oktobra 9,1 odstotka, novembra 11,6 odstotka).</p>
      <p>Na vrhu lestvice priljubljenosti politikov ni sprememb. Na vrhu ostaja predsednik republike <b>Borut Pahor</b> pred predsednikom vlade <b>Marjanom Šarcem</b>, ki pa so mu anketiranci tokrat namenili nižjo oceno. Kandidat za evropskega komisarja <b>Janez Lenarčič</b> je ohranil tretje mesto. S tem nekako nadaljuje tradicijo predhodnikov, <b>Violete Bulc</b> in <b>Janeza Potočnika</b>, ki sta se večino svojega mandata redno uvrščala med najbolj priljubljene, četudi nista bila vedno prav opazno navzoča na slovenskem političnem parketu, ugotavlja Delo.</p>
      <h3>Podpora narasla evropskim poslancem</h3>
      <p>Narasla je podpora zdravstvenemu ministru <b>Alešu Šabedru</b> in tudi vsem evropskim poslancem. Kot nekoliko paradoksalno Delo označuje dejstvo, da so anketirani, kljub občutnemu skoku podpore Levici med strankami, prisodili v novembru statistično značilno nižjo oceno prvemu obrazu stranke, koordinatorju <b>Luki Mescu</b>.</p>
      <p>Kombinirano telefonsko in spletno anketo je za časnik Delo opravil Inštitut za raziskovanje trga in medijev Mediana med 28. oktobrom in 7. novembrom na reprezentativnem vzorcu 735 polnoletnih prebivalcev Slovenije.</p>
    </article>
  </body>
</html>