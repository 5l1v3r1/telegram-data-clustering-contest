<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ogromni-nasekomi-napadat-Bulgariya-912763"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T08:42:00+00:00"/>
    <meta property="og:title" content="Огромни насекоми нападат България"/>
    <meta property="og:description" content="Огромни дървеници от Африка превземат родината ни заради затоплянето на климата. 10-сантиметровите ч..."/>
  </head>
  <body>
    <article>
      <h1>Огромни насекоми нападат България</h1>
      <address>
        <time datetime="2019-11-11T08:42:00+00:00">11 Nov 2019, 08:42</time>
      </address>
      <p>Огромни дървеници от Африка превземат родината ни заради затоплянето на климата. 10-сантиметровите чудовища вече са стигнали до вътрешността на страната.</p>
      <p>Последно те са забелязани да се разхождат необезпокоявани в няколко пловдивски квартала. Огромната и сякаш бронирана буболечка е откривана по тераси, жилищни входове, прозорци и площадки. Оказва се, че става въпрос за нилска водоплавка, или както е по-известна, голяма водна дървеница.</p>
      <p>"Големи са наистина. Това са едни насекоми от рода на дървениците. Хранят се с малки рибки, тъй като са водоплаващи, въпреки че летят", коментира доц. Петър Берон, изследовател и един от най-големите експерти по насекоми.</p>
      <p>Нилската водоплавка е известна със засадите си, от които светкавично напада водни обитатели. При нападението насекомото инжектира силно разяждаща течност и изсмуква жертвата. Тяхната родина е Азия. Не е ясно как са емигрирали у нас, но се знае, че това е станало отдавна.</p>
      <p>"Отдавна има такива насекоми у нас, те се размножават тук. По-рано се срещаха само в южните части на страната - Бургаско и Петричко. Със затоплянето на климата са навлезли и във вътрешността", допълва Берон пред <a href="https://m.bgdnes.bg/Article/7858370">"България Днес"</a>.</p>
      <p>Буболечките са известни и с може би най-болезнените ухапвания на хора, които не нанасят медицински поражения, но причиняват страдание, вероятно заради инжектираната в раната течност.  При ухапване специалистите съветват да се бие ваксина против тетанус.</p>
      <p>"За хората са безопасни и безвредни. Нищо че са толкова големи. Възможно е да има инциденти с тях. Все пак всяко животно реагира, когато го хванеш с ръка. Предните крака, с които ловят храната си, са доста остри и ако те защипят, е болезнено, но не и опасно. Нито са отровни, нито пренасят болести", категоричен е доц. Берон.</p>
    </article>
  </body>
</html>