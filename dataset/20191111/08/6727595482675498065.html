<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/mps-and-legislators-are-trying-to-include-in-kpcc-reshuffling354.html"/>
    <meta property="og:site_name" content="DoolNews"/>
    <meta property="article:published_time" content="2019-11-11T08:43:00+00:00"/>
    <meta property="og:title" content="ചെന്നിത്തല ഒഴിവാക്കിയ ജനപ്രതിനിധികള്‍ ഭാരവാഹിത്വത്തിനു വേണ്ടി വീണ്ടും രംഗത്ത്; കെ.പി.സി.സിയുടെ പുതിയ പട്ടികയില്‍ സ്ഥാനം പിടിക്കുന്നവര്‍ ഇവരാണ്"/>
    <meta property="og:description" content="Adoor Prakash K Muraleedaran K.Sudhakaran KERALA NEWS Kodikkunnil Suresh KPCC KPCC President MATHEW KUZHALNADAN Mullappally Ramachandran P.C Chacko Ramesh Chennithala V."/>
  </head>
  <body>
    <article>
      <h1>ചെന്നിത്തല ഒഴിവാക്കിയ ജനപ്രതിനിധികള്‍ ഭാരവാഹിത്വത്തിനു വേണ്ടി വീണ്ടും രംഗത്ത്; കെ.പി.സി.സിയുടെ പുതിയ പട്ടികയില്‍ സ്ഥാനം പിടിക്കുന്നവര്‍ ഇവരാണ്</h1>
      <address><time datetime="2019-11-11T08:43:00+00:00">11 Nov 2019, 08:43</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: കെ.പി.സി.സിയില്‍ രണ്ട് വര്‍ക്കിങ് പ്രസിഡന്റുമാരെക്കൂടി നിയമിക്കുമെന്നു സൂചന. എം.പിമാരായ കൊടിക്കുന്നില്‍ സുരേഷ്, കെ. സുധാകരന്‍ എന്നിവരെ നീക്കാതെ തന്നെ വി.ഡി സതീശനെയും തമ്പാനൂര്‍ രവിയെയും നിയമിച്ചേക്കും. പട്ടിക ഇന്നു രാവിലെ കെ.പി.സി.സി പ്രസിഡന്റ് മുല്ലപ്പള്ളി രാമചന്ദ്രന്‍ ഹൈക്കമാന്‍ഡിനു നല്‍കി.</p>
      <p>ഏക ട്രഷറര്‍ സ്ഥാനത്തേക്കു പരിഗണിക്കുന്നതു കൊച്ചുമുഹമ്മദിനെയാണെന്ന് മനോരമ ന്യൂസ് റിപ്പോര്‍ട്ട് ചെയ്തു. സി.പി മുഹമ്മദ്, കെ.പി അനില്‍കുമാര്‍ എന്നിവരുടെ പേരുകളും പരിഗണനയിലുണ്ട്. എന്നാല്‍ കെ.പി.സി.സി സെക്രട്ടറിമാരുടെ പ്രഖ്യാപനം വൈകും.</p>
      <p>വര്‍ക്കിങ് പ്രസിഡന്റ്, ജനറല്‍ സെക്രട്ടറിമാര്‍, ട്രഷറര്‍ എന്നിവരെ ആദ്യം പ്രഖ്യാപിക്കാനാണു നീക്കം. ജംബോ പട്ടികയെന്ന ആക്ഷേപം ഒഴിവാക്കാന്‍ വേണ്ടിയാണിത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>126 പേരുടെ പട്ടികയുമായാണ് മുല്ലപ്പള്ളി ദല്‍ഹിയിലെത്തിയത്. ഇതില്‍ 30 പേര്‍ ജനറല്‍ സെക്രട്ടറിമാരാണ്. 50 വയസ്സ് കഴിഞ്ഞവര്‍ക്കാണ് ഈ സ്ഥാനത്തേക്കു മുന്‍ഗണന നല്‍കുന്നത്. സെക്രട്ടറി സ്ഥാനത്തേക്കു യുവാക്കളെയും സ്ത്രീകളെയും പരിഗണിക്കും.</p>
      <related>
        <a href="https://www.doolnews.com/kpcc-rashtreeyakarya-samithi-benni-behannan-asked-to-change-mayor-soumini-jain.html?utm_source=doolnews&amp;utm_medium=related"/>
      </related>
      <p>രമേശ് ചെന്നിത്തല കെ.പി.സി.സി അധ്യക്ഷനായിരുന്ന കാലത്തു ജനപ്രതിനിധികളെ ഭാരവാഹിത്വത്തില്‍ നിന്ന് ഒഴിവാക്കിയിരുന്നു. എന്നാല്‍ ഇത്തവണ മിക്ക ജനപ്രതിനിധികളും ഭാരവാഹിത്വത്തിനു വേണ്ടി രംഗത്തിറങ്ങിയിട്ടുണ്ട്. ഇതില്‍ ഏറെയും ഐ ഗ്രൂപ്പുകാരാണെന്ന് ആരോപണമുണ്ട്.</p>
      <p>അടൂര്‍ പ്രകാശ് എം.പി, വി.എസ് ശിവകുമാര്‍ എം.എല്‍.എ, എ.പി അനില്‍ കുമാര്‍ എം.എല്‍.എ എന്നിവര്‍ വൈസ് പ്രസിഡന്റുമാരുടെ പട്ടികയില്‍ ഉള്‍പ്പെട്ടിട്ടുള്ളതായി ന്യൂസ് 18 റിപ്പോര്‍ട്ട് ചെയ്തു.</p>
      <p>മുന്‍ കെ.പി.സി.സി അധ്യക്ഷന്‍ വി.എം സുധീരന്റെ നോമിനിയായി സൂരജ് രവി, ജോണ്‍സണ്‍ എബ്രഹാം, ടോമി കല്ലാനി, ബീന ജോസഫ്, മണക്കാട് സുരേഷ് എന്നിവര്‍ ജനറല്‍ സെക്രട്ടറിമാരുടെ പട്ടികയില്‍ ഇടംപിടിച്ചു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>പി.സി ചാക്കോയുടെ നോമിനിയായി ഡി. സുഗതനും ആറ്റിപ്ര അനിലും എം.എം ഹസന്റെ നോമിനിയായി ബി.എസ് ബാലചന്ദ്രന്‍, പോളച്ചന്‍ മണിയങ്കോടന്‍ എന്നിവരും ജനറല്‍ സെക്രട്ടറിമാരായി ഇടംപിടിച്ചേക്കും. കെ. മുരളീധരന്റെ നോമിനിയായി പ്രവീണ്‍ കുമാറാണു പട്ടികയിലുള്ളത്.</p>
      <related>
        <a href="https://www.doolnews.com/no-action-against-sasi-tharoor-kpcc-343.html?utm_source=doolnews&amp;utm_medium=related"/>
      </related>
      <p>വയലാര്‍ രവിയുടെ നോമിനിയായി അജയ് തറയിലും മാത്യു കുഴല്‍നാടനും ഭാരവാഹികളാകും. എ.കെ ആന്റണിയുടെ മകന്‍ അനില്‍ ആന്റണിയുടെ നോമിനിയായി മലപ്പുറം ഡി.സി.സി സെക്രട്ടറി നൗഷാദ് അലി സെക്രട്ടറിയായേക്കും. വട്ടിയൂര്‍ക്കാവില്‍ പരാജയപ്പെട്ട കെ. മോഹന്‍കുമാറിനെയും ഉള്‍പ്പെടുത്തിയേക്കും.</p>
      <p>25 വീതം ജനറല്‍ സെക്രട്ടറിമാരെയും 20 വീതം സെക്രട്ടറിമാരെയുമാണ് എ, ഐ ഗ്രൂപ്പുകള്‍ പങ്കിട്ടെടുക്കുന്നത്. ജി.വി ഹരി, ബി.എസ് ഷിജു, ഹരിപ്രിയ, കെ.എസ് ഗോപകുമാര്‍, പി.എസ് പ്രശാന്ത്, വി.എസ് ജോയ് എന്നിവരാണ് സെക്രട്ടറിപ്പട്ടികയിലെ പുതുമുഖങ്ങള്‍. യുവനേതാക്കളായ സി.ആര്‍ മഹേഷും പി.എം നിയാസും ജനറല്‍ സെക്രട്ടറിമാരായേക്കും.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>