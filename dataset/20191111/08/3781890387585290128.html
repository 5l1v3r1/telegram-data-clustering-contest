<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741096"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T08:04:00+00:00"/>
    <meta property="og:title" content="ตลท.มอง 3 ปัจจัยหลักดันหุ้นไทยช่วงปลายปี"/>
    <meta property="og:description" content="“ศรพล”มองตลาดหุ้นไทยในช่วงปลายปีมีแรงหนุนจาก 3 ปัจจัยหลัก ทั้งแรงซื้อ LTF- RMF-MSCI ปรับน้ำหนักลงทุน รวมถึงภาวะเศรษฐกิจไทยเริ่มฟื้นตัวจากท่องเที่ยว-ส่งออก"/>
  </head>
  <body>
    <article>
      <h1>ตลท.มอง 3 ปัจจัยหลักดันหุ้นไทยช่วงปลายปี</h1>
      <address>
        <time datetime="2019-11-11T08:04:00+00:00">11 Nov 2019, 08:04</time>
      </address>
      <figure>
        <img src="https://www.dailynews.co.th/admin/upload/20191111/news_mzghscIacU152421_533.jpg?v=20191111174"/>
      </figure>
      <p>
        <b>“ศรพล”มองตลาดหุ้นไทยในช่วงปลายปีมีแรงหนุนจาก 3 ปัจจัยหลัก ทั้งแรงซื้อ LTF- RMF-MSCI ปรับน้ำหนักลงทุน รวมถึงภาวะเศรษฐกิจไทยเริ่มฟื้นตัวจากท่องเที่ยว-ส่งออก</b>
      </p>
      <p>นายศรพล ตุลยะเสถียร รองผู้จัดการ หัวหน้าสายงานวางแผนกลยุทธ์องค์กร ตลาดหลักทรัพย์แห่งประเทศไทย (ตลท.) เปิดเผยว่า ตลาดหุ้นไทยในช่วงที่เหลือของปีนี้มีปัจจัยสนับสนุน 3 ประเด็นหลักคือ แรงซื้อกองทุน LTF และ RMF ในช่วงปลายปี คาดว่ามีเม็ดเงินอีก 30,000 ล้านบาท จากทั้งปีที่มีเม็ดเงิน 50,000-60,000 ล้านบาท ที่จะเข้ามาช่วยพยุงตลาด   ประกอบกับ MSCI ได้มีการปรับพอร์ต (Rebalance) รอบเดือนพ.ย. 62 ซึ่งในส่วนตลาดหุ้นไทยมีการปรับหุ้นใหม่เข้าคำนวณเพิ่ม และแนวโน้มเศรษฐกิจไทยไตรมาส 4/ 62  ปรับตัวจะดีขึ้นจากการท่องเที่ยวช่วงไฮซีซั่น และการส่งออกที่คาดว่าจะขยายตัวดีขึ้น เพราะผู้ส่งออกจะเร่งส่งออกในช่วงเทศกาลคริสต์มาสและปีใหม่ อย่างไรก็ตาม ปัจจัยเสี่ยงที่ต้องติดตาม คือ ความไม่แน่นอนของการเจรจาการค้าระหว่างสหรัฐและจีน ซึ่งคาดว่ากดดันตลาดหุ้นต่อเนื่องไปจนถึงปี 63 ซึ่งจะมีการเลือกตั้งประธานาธิบดีสหรัฐคนใหม่ <br/> <br/>ทั้งนี้ตั้งแต่ต้นปีจนถึงวันที่ 8 พ.ย.ที่ผ่านมา นักลงทุนต่างประเทศขายสุทธิหุ้นไทย 541 ล้านดอลลาร์สหรัฐ หรือประมาณ 16,590 ล้านบาท คิดเป็นสัดส่วน  0.09%  ของมูลค่าค่าตลาดรวม ซึ่งไม่ได้น่ากังวลและเป็นการขายออกเช่นเดียวกับตลาดส่วนใหญ่ในเอเชีย เนื่องจากผลกระทบสงครามทางกรค้า การปรับลดดอกเบี้ยของธนาคารกลางสหรัฐ (เฟด)  และการขยายระยะเวลาการที่สหราชอาณาจักรจะออกจากสหภาพยุโรป ( Brexit) <br/> <br/>ส่วนภาพรวมภาวะตลาดหลักทรัพย์เดือนต.ค.ที่ผ่านมาว่า ดัชนีปิดที่ 1,601.49 จุด ลดลง 2.2 % จากเดือนก่อนหน้า แต่เพิ่มขึ้น 2.4% ด้านมูลค่าขายเฉลี่ยต่อวันรวมของ SET และ mai ในเดือนต.ค.ที่ผ่านมาอยู่ที่ 52,059 ล้านบาท  และมูลค่าระดมทุนไทยสูงสุดในภูมิภาค หลังจากการเข้าซื้อขายของบริษัท แอสเสท เวิล์ด คอร์ป (AWC) ขณะที่ช่วง 10 เดือนที่ผ่านมา (ม.ค.-ต.ค.)  มูลค่าการระดมทุนในตลาดแรก (IPO) ของไทยอยู่ที่ระดับ 67,071 ล้านบาท</p>
    </article>
  </body>
</html>