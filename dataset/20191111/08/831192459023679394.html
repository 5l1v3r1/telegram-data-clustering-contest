<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/evdomada-pathon-gia-to-kentro-tis-athinas-anoichtos-polemos-tis-el-as-me-toys-anarchikoys-poy-organonoyn-tin-antepithesi-toys-me-aformi-tin-epeteio-toy-polytechneioy/"/>
    <meta property="og:site_name" content="europost.gr"/>
    <meta property="article:published_time" content="2019-11-11T08:00:13+00:00"/>
    <meta property="og:title" content="«Εβδομάδα παθών» για το κέντρο της Αθήνας! Ανοιχτός «πόλεμος» της ΕΛ.ΑΣ με τους αναρχικούς, που οργανώνουν την αντεπίθεσή τους με αφορμή την επέτειο του Πολυτεχνείου!"/>
    <meta property="og:description" content="«Εβδομάδα παθών», θα είναι αυτή από σήμερα για την μεγάλη πλειοψηφία των πολιτών, που ζούν και κινούνται στην ευρύτερη περιοχή της Αθήνας. Η ατμόσφαιρα στην πρωτεύουσα μυρίζει μπαρούτι, καθώς δημοσιογραφικές πληροφορίες του europost.gr, αναφέρουν ότι ομάδες"/>
  </head>
  <body>
    <article>
      <h1>«Εβδομάδα παθών» για το κέντρο της Αθήνας! Ανοιχτός «πόλεμος» της ΕΛ.ΑΣ με τους αναρχικούς, που οργανώνουν την αντεπίθεσή τους με αφορμή την επέτειο του Πολυτεχνείου!</h1>
      <address>
        <time datetime="2019-11-11T08:00:13+00:00">11 Nov 2019, 08:00</time>
      </address>
      <p>«Εβδομάδα παθών», θα είναι αυτή από σήμερα για την μεγάλη πλειοψηφία των πολιτών, που ζούν και κινούνται στην ευρύτερη περιοχή της Αθήνας.</p>
      <p>Η ατμόσφαιρα στην πρωτεύουσα μυρίζει μπαρούτι, καθώς δημοσιογραφικές πληροφορίες του europost.gr, αναφέρουν ότι ομάδες αναρχικών οργανώνονται συστηματικά και μεθοδικά για να «ανταποδώσουν« στην ΕΛ.ΑΣ τα τελευταία πλήγματα που τους έχει καταφέρει.</p>
      <p>Οι εορτασμοί για την επέτειο του Πολυτεχνείου θα κορυφωθούν την επομένη Κυριακή, με την καθιερωμένη πορεία. Αλλά, οι μέρες που θα προηγηθούν θεωρείται ότι θα χρησιμοποιηθούν από τις πολυάριθμες αυτές ομάδες του αναρχικού περιθωρίου, ως περίοδος «επαναστατικής γυμναστικής»!</p>
      <p>Ο σχεδιασμός της ΕΛ.ΑΣ περιλαμβάνει την συγκέντρωση στην Αθήνα πάνω από 10.000 αστυνομικών από όλες τις κοντινές περιοχές της χώρας, με έμφαση στα μέτρα πρόληψης, ώστε να αποτραπούν το μπάχαλο και οι καταστροφές και να μην υπάρξει μεγάλη ένταση στα μέτρα καταστολής, που θα καταστούν αναπόφευκτα στο τέλος.</p>
      <p><b>Το κλείσιμο του Οικονομικού Πανεπιστημίου</b><br/>Γεγονός, ενδεικτικό, των προληπτικών μέτρων ασφαλείας που λαμβάνονται είναι και η απόφαση της Συγκλήτου του Οικονομικού Πανεπιστημίου, μετά από συντονισμό με την ΕΛ.ΑΣ, για να κλείσει τι Ίδρυμα για μια ολόκληρη εβδομάδα. Και να επαναλειτουργήσει αμέσως μετά την ολοκλήρωση των εορτασμών του Πολυτεχνείου, ώστε να αποφευχθούν τα αντίποινα από τους αναρχικούς για την εκκαθαριστική επιχείρηση, που έγινε από την ΕΛ.ΑΣ τις πρωινές ώρες της Κυριακής στο Ίδρυμα, μετά από καταγγελίες ότι ήταν στρατηγείο των αναρχικών και εργαστήριο παρασκευής μολότοφ, καθώς και αποθήκη αναρχικού εξοπλισμού.</p>
      <p>Τα γεγονότα που αναμένονται μέσα στην εβδομάδα θα είναι ασφαλώς το πρώτο μεγάλο crash test για τον Μιχάλη Χρυσοχοΐδη, ο οποίος τον τελευταίο καιρό βάλλεται από ΜΜΕ της Κεντροδεξιάς και δεν φαίνεται το έργο του να προκαλεί αισθήματα ενθουσιασμού σε συμβούλους του Πρωθυπουργού Κυριάκου Μητσοτάκη.</p>
    </article>
  </body>
</html>