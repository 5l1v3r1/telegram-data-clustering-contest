<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/11/doste-vasi-sta-simantika/"/>
    <meta property="og:site_name" content="neolaia.gr"/>
    <meta property="article:published_time" content="2019-11-11T08:17:32+00:00"/>
    <meta property="og:title" content="Δώστε βάση στα σημαντικά"/>
    <meta property="og:description" content="Τι σημαίνει αυτό; Να κάνουν τις δουλειές που πρέπει, να μην αργούν στα ραντεβού τους, να μπορούν να συνεννοηθούν, να έχουν κατανόηση κ.ο.κ. Η λίστα μπορεί να συνεχίζεται για πάντα με τον κίνδυνο να «ζωγραφίζω» έναν ιδανικό άνθρωπο που δεν υπάρχει πουθενά και δεν θα υπάρξει και ποτέ. Προφανώς δεν είμαι αυτός ο άνθρωπος που τα κάνει όλα αυτά, αλλά προσπαθώ, ξεκινάω πάντα με τις καλύτερες των προθέσεων."/>
  </head>
  <body>
    <article>
      <h1>Δώστε βάση στα σημαντικά</h1>
      <h2>Έχω μια τάση να εκνευρίζομαι εύκολα. Και αυτό συμβαίνει πολύ συχνά, γιατί έχω επίσης την τάση να περιμένω από τους άλλους ανθρώπους να συμπεριφέρονται όπως και εγώ.</h2>
      <address><time datetime="2019-11-11T08:17:32+00:00">11 Nov 2019, 08:17</time> by <a rel="author">Ελένη-Ρεβέκκα Στάιου</a></address>
      <p>Τι σημαίνει αυτό; Να κάνουν τις δουλειές που πρέπει, να μην αργούν στα ραντεβού τους, να μπορούν να συνεννοηθούν, να έχουν κατανόηση κ.ο.κ. Η λίστα μπορεί να συνεχίζεται για πάντα με τον κίνδυνο να «ζωγραφίζω» έναν ιδανικό άνθρωπο που δεν υπάρχει πουθενά και δεν θα υπάρξει και ποτέ. Προφανώς δεν είμαι αυτός ο άνθρωπος που τα κάνει όλα αυτά, αλλά προσπαθώ, ξεκινάω πάντα με τις καλύτερες των προθέσεων.</p>
      <p>Φυσικά οι προσδοκίες μου διαψεύδονται και έχω την τάση να τσαντίζομαι και να αναθεματίζω την τύχη μου που καταλήγω να συνεργάζομαι και να συναναστρέφομαι με ανθρώπους που μου σπάνε τα νεύρα και ξέρω από πριν ότι θα με απογοητεύσουν. Η μόνη «παρηγοριά» είναι ότι λέω μετά ότι το είδα να έρχεται. Προφανώς, καμία αξία δεν έχει αυτό, ούτε αναιρεί το κακό, τις καθυστερήσεις και τα νεύρα μου.</p>
      <p>Τον τελευταίο καιρό, βλέποντας τι γίνεται γύρω μου, πόσες δυσκολίες υπάρχουν, πόσοι άνθρωποι περνάνε άσχημα χωρίς μάλιστα να είναι στο χέρι τους απαραιτήτως να διορθώσουν τα κακώς κείμενα της ζωής τους αρχίζω να αναθεωρώ. Ή τουλάχιστον να προσπαθώ να το κάνω.</p>
      <p>Φροντίζω να είμαι εγώ εντάξει από τη μεριά μου. Να ξέρω ότι έκανα ό,τι είναι δυνατόν για να πάει καλά το οτιδήποτε έχω αναλάβει. Να ξέρω ότι έχω προσπαθήσει, έχω βοηθήσει, έχω ολοκληρώσει αυτά που είναι στο χέρι μου. Να ξέρω ότι έχω ενημερώσει, έχω προετοιμάσει, έχω βοηθήσει και όλους τους υπόλοιπους για να κάνουν και εκείνοι αυτό που πρέπει. Μέχρι εκεί όμως.</p>
      <p>Δεν μπορώ να τους ανοίξω το μυαλό και να τους βάλω μέσα τον τρόπο. Δεν μπορώ να πάω να τους ταρακουνήσω. Δεν μπορώ να τους πάρω το χέρι και να το βάλω να κάνει δουλειά. Δεν μπορώ να υπενθυμίζω, να «απειλώ», να οργανώνω. Αν κάποιος, σε οποιαδήποτε κοινωνική ή επαγγελματική σχέση/θέση, δεν μπορεί να κάνει αυτό που του αναλογεί, κακώς είναι εκεί. Αν δεν μπορείς να τον «διώξεις» γενικά, τον διώχνεις ειδικά, εσύ από τη ζωή σου, από το περιβάλλον σου.</p>
      <p>Το πόσο προσωπικό χρόνο γλιτώνεις από αυτό δεν μπορείτε να το φανταστείτε. Με αυτόν τον τρόπο έχουμε τη δυνατότητα να αφοσιωθούμε σε πράγματα που πραγματικά έχουν σημασία, που είναι πιο σημαντικά: την υγεία μας, την ευτυχία μας, το να περνάμε καλά, το να κάνουμε όνειρα, το να προχωράμε εμείς τις δουλειές μας όπως θέλουμε και να τις κάνουμε ακόμα καλύτερες – σε αντίθεση με το πώς τις κάνουμε όταν έχουμε τον «βραχνά» των άλλων πάνω στο κεφάλι μας.</p>
      <p>Αν κοιτάξουμε γύρω μας, στο κοντινό ή ευρύτερο περιβάλλον μας, θα δούμε ότι τα προβλήματα είναι τόσα πολλά που δεν αξίζει να αγχωνόμαστε και να στενοχωριόμαστε για κανέναν ανίκανο ή δύσκολο ή δυσάρεστο άνθρωπο. Είτε στην προσωπική μας ζωή είτε στην επαγγελματική μας.</p>
      <p>Θα τους ισιώσει η τύχη αυτούς, κανένας φελλός δεν μπορεί να επιπλέει αιωνίως.</p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/11/doste-vasi-sta-simantika/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/11/istoriki-prokrisi-i-ethniki-omada-rugby-sto-mudial-2021/"/>
        <a href="https://neolaia.gr/neo/athlitika-fitness"/>
        <a href="https://neolaia.gr/2019/11/11/the-crown-apoktaei-podcast/"/>
        <a href="https://neolaia.gr/neo/menw-spiti"/>
        <a href="https://neolaia.gr/2019/11/11/klini-o-stathmos-tou-metro-sto-sudagma-anakoinosi/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/11/evdomadiaies-problepseis-2019-panselinos-ston-tauro-apo-tis-1-noemvriou/"/>
        <a href="https://neolaia.gr/neo/zwdia-eidiseis"/>
      </related>
    </article>
  </body>
</html>