<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/google-assistant-lift-to-talk-e-la-nuova-funzione-integrata-in-conversazione-continua/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-11T08:17:00+00:00"/>
    <meta property="og:title" content="Google Assistant: Lift to Talk è la nuova funzione integrata in conversazione continua"/>
    <meta property="og:description" content="Lift to Talk è la nuova funzionalità di Google Assistant che permetterà di attivare l'assistente quando il device è vicino al volto."/>
  </head>
  <body>
    <article>
      <h1>Google Assistant: Lift to Talk è la nuova funzione integrata in conversazione continua</h1>
      <address><time datetime="2019-11-11T08:17:00+00:00">11 Nov 2019, 08:17</time> by <a rel="author">Biagio Petronaci</a></address>
      <p>Alcuni <b>indizi</b> dedicati a una nuova funzionalità, chiamata <b><i>Lift to Talk</i></b>, sono stati scoperti nel codice di <a href="http://www.tomshw.it/smartphone/google-assistant-arriva-nei-dispositivi-sonos-anche-in-italia/"><b>Google Assistant</b></a>. L’app ufficiale della società ha appena ottenuto un aggiornamento, riconoscibile con il numero versione 10.83. Esso non introduce particolari novità, trattandosi di un update secondario, ma nasconde una futura e interessantissima <b>funzione</b>.</p>
      <p>I colleghi di <a href="https://www.xda-developers.com/google-app-10-83-lift-to-talk-assistant-pixel-4/">Xda Developers</a> hanno analizzato il <b>codice</b> del nuovo aggiornamento dell’applicazione ufficiale, trovando un riferimento a<i> Lift to Talk</i>. Questa sarebbe una funzione che permetterà agli utenti di attivare l’Assistente Google non appena l’utente porta lo smartphone davanti al <b>proprio viso</b>.</p>
      <figure>
        <img src="https://www.tomshw.it/images/images/2019/11/google-assistant-62074.768x432.jpg"/>
      </figure>
      <p>Lo strumento dovrebbe far parte della cosiddetta “<b>conversazione continua</b>”, ovvero una caratteristica di Google Assistant che permette agli utenti di fare più domande consecutive senza dover cliccare nessuno specifico tasto. Per interrompere la “discussione”, bisognerà pronunciare un comando come “<i>Grazie</i>”, “<i>Ho finito</i>” o “<i>Interrompi l’ascolto</i>”.</p>
      <p>Lift to Talk sarebbe attualmente in sviluppo esclusivamente per i <a href="http://www.tomshw.it/smartphone/google-pixel-4-recensione/"><b>Pixel 4</b></a>, ovvero i due top di gamma prodotti dall’azienda nata nella <i>Silicon Valley</i>. Non è esclusa la possibilità che anche altri produttori possano beneficiare della funzione, che potrebbe quindi non restare un’esclusiva per i device targati Google.</p>
      <blockquote>Honor View 20, con 6 GB di RAM e 128 GB di memoria interna, è disponibile all’acquisto su Amazon. Lo trovate a <a href="https://toms.it/4aLF8">questo indirizzo</a>.</blockquote>
    </article>
  </body>
</html>