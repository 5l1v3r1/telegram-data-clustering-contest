<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/roger-federer-dominic-thiem-wynik-meczu-finaly-atp-2019,984503.html"/>
    <meta property="og:site_name" content="TVN24"/>
    <meta property="article:published_time" content="2019-11-11T08:21:00+00:00"/>
    <meta property="og:title" content="Federer rozpoczął Finały od porażki. &quot;Teraz czeka mnie normalny turniej&quot;"/>
    <meta property="og:description" content="Roger Federer rozpoczął tegoroczne Finały ATP od porażki. W niedzielę w londyńskiej O2 Arena Szwajcar, który jest rekordzistą pod względem liczby triumfów w tej kończącej sezon imprezie, przegrał z..."/>
  </head>
  <body>
    <article>
      <h1>Federer rozpoczął Finały od porażki. "Teraz czeka mnie normalny turniej"</h1>
      <address>
        <time datetime="2019-11-11T08:21:00+00:00">11 Nov 2019, 08:21</time>
      </address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/08c1e396-63a1-444f-8196-0b0d405aa1d0.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d788bf27-67a0-476c-a0c9-dfd3f0f37778-480p.mp4" autoplay="" loop=""/>
          <figcaption>Skrót meczu Federer - Thiem w ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/c5ec863e-17e4-4a85-84eb-86fd75a2b246-480p.mp4" autoplay="" loop=""/>
          <figcaption>Djoković pokonał Berrettiniego w ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7af6266cc52234b5aa339b16695f7fc4/f6fa3208-be68-495d-960d-6b453426c0f2-480p.mp4"/>
          <figcaption>Kłótnia Rogera Federera z sędzią w Szanghaju</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7af6266cc52234b5aa339b16695f7fc4/ee4fe397-c6ae-45e5-8496-4b0a440a77be-480p.mp4"/>
          <figcaption>Roger Federer znalazł pogromcę w osobie Alexandra Zvereva</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/8d3ec0c3-a78b-4376-a4e2-41a587ec4bef-480p.mp4"/>
          <figcaption>Grigor Dimitrow pokonał Dominika Thiema w ćwierćfinale ATP w...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/f22e4747da1aa27e363d86d40ff442fe/31deb9ec-921f-4ff7-b8c0-3ed7cd2724bc-480p.mp4"/>
          <figcaption>Federer i Nadal doradzają Zverevowi</figcaption>
        </figure>
        <figcaption>Thiem lepszy od Federera w Londynie Foto: Getty Images | Video: Eurosport/SNTV</figcaption>
      </slideshow>
      <h3>Roger Federer rozpoczął tegoroczne Finały ATP od porażki. W niedzielę w londyńskiej O2 Arena Szwajcar, który jest rekordzistą pod względem liczby triumfów w tej kończącej sezon imprezie, przegrał z Austriakiem Dominikiem Thiemem 5:7, 5:7. W tej samej grupie rywalizują też Novak Djoković i Matteo Berrettini, a ich mecz zakończył się łatwym zwycięstwem Serba.</h3>
      <related>
        <a href="https://eurosport.tvn24.pl/tenis,115/znakomity-poczatek-atp-finals-kubot-zakonczyl-mecz-asem,984478.html"/>
      </related>
      <p>38-letni Federer rozpoczął w niedzielę walkę o siódme w karierze zwycięstwo w ostatnim turnieju w roku. Na oczach blisko 17 tysięcy kibiców musiał jednak uznać wyższość o 12 lat młodszego Thiema.</p>
      <h3>Więcej przegrać już nie może</h3>
      <p>To skomplikowało szanse Szwajcara na awans do półfinału. W grupie Bjoerna Borga czekają go jeszcze mecze z Włochem Matteo Berrettinim oraz wiceliderem światowego rankingu Djokoviciem.</p>
      <p>- Teraz rozpoczął się dla mnie normalny turniej. Nie mogę już więcej przegrać. Tak jednak wygląda dla mnie każdy tydzień w ostatnich 20 latach. Nie czeka mnie więc nic nowego – powiedział po spotkaniu Federer.</p>
      <p>- Dominic dobrze zagrał. Mnie z kolei nie pomógł słabszy początek. Potem było już lepiej, długimi momentami mecz był wyrównany. Miałem w nim swoje szanse. Nie miałem poczucia, że rywal jest dużo lepszy. Nie trafiałem jednak serwisem w miejsca, które chciałem i to powodowało problemy na początku gemów serwisowych – dodał.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/49f24856-3067-4e35-b4bd-d536a2612806.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Roger Federer w Finałach ATP 2019<cite>Źródło: Getty Images</cite></figcaption>
      </figure>
      <h3>Lepszy nastrój Djokovicia</h3>
      <p>W starciu Djokovicia z Berrettinim zdecydowanie lepszy okazał się Serb, który oddał rywalowi tylko trzy gemy. Zwyciężył 6:2, 6:1. We wtorek Djokovic zagra z Thiemem, a Federer z Berrettinim.</p>
      <p>Wcześniej swój pierwszy mecz w grze podwójnej w tegorocznej edycji turnieju rozegrali Łukasz Kubot i Marcelo Melo. Polsko-brazylijski duet pokonał Chorwata Ivana Dodiga i Słowaka Filipa Polaska 4:6, 6:4, 10-5. W drugim spotkaniu tej grupy reprezentant RPA Raven Klaasen i Nowozelandczyk Michael Venus wygrali z Amerykaninem Rajeevem Ramem i Brytyjczykiem Joe Salisburym 6:3, 6:4.</p>
      <p>Turniej z pulą nagród 9 milionów dolarów potrwa do 17 listopada.</p>
      <p>
        <b>Wyniki niedzielnych meczów:</b>
      </p>
      <p>gra pojedyncza - grupa Bjoerna Borga:</p>
      <p>Novak Djokovic (Serbia, 2) - Matteo Berrettini (Włochy, 8) 6:2, 6:1<br/>Dominic Thiem (Austria, 5) - Roger Federer (Szwajcaria, 3) 7:5, 7:5</p>
      <p>gra podwójna - grupa Jonasa Bjoerkmana:</p>
      <p>Łukasz Kubot, Marcelo Melo (Polska, Brazylia, 2) - Ivan Dodig, Filip Polasek (Chorwacja, Słowacja, 8) 4:6, 6:4, 10-5<br/>Raven Klaasen, Michael Venus (RPA, Nowa Zelandia, 5) - Rajeev Ram, Joe Salisbury (USA, W. Brytania, 4) 6:3, 6:4</p>
      <p>Autor: br\kwoj / Źródło: Eurosport; PAP</p>
    </article>
  </body>
</html>