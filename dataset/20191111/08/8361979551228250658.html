<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/oshchadbank-privatbank-ta-ukreksimbank-u-svitovomu-banku-zayavili-shcho-tri-derzhbanki-ne-gotovi-do-privatizaciji-50052740.html"/>
    <meta property="og:site_name" content="НВ"/>
    <meta property="article:published_time" content="2019-11-11T08:11:00+00:00"/>
    <meta property="og:title" content="Три держбанки не готові до приватизації - регіональний директор Світового банку"/>
    <meta property="og:description" content="Ощадбанк, Приватбанк та Укрексімбанк не готові до приватизації через велику кількість непрацюючих кредитів."/>
  </head>
  <body>
    <article>
      <h1>Три держбанки не готові до приватизації - регіональний директор Світового банку</h1>
      <h2>Ощадбанк, Приватбанк та Укрексімбанк не готові до приватизації через велику кількість непрацюючих кредитів.</h2>
      <address>
        <time datetime="2019-11-11T08:11:00+00:00">11 Nov 2019, 08:11</time>
      </address>
      <p>Про це директор Світового банку у справах України, Білорусі та Молдови <a href="https://nv.ua/tags/satu-kakhkonen.html">Сату Кахконен</a> сказала в інтерв'ю <a href="https://zn.ua/interview/satu-kahkonen-gosudarstvo-dolzhno-garantirovat-biznesu-nevmeshatelstvo-v-ego-rabotu-335419_.html">ZN.UA</a>.</p>
      <p>Вона зазначила, що з усіх українських державних банків Укргазбанк досяг найкращих результатів на шляху перетворень. Кахконен наголосила, що загальний темп реформи слід прискорити, оскільки державі належить половина банківського сектора.</p>
      <p>«Це занадто багато. Цю частку державної власності необхідно скорочувати якнайшвидше, і уряд це розуміє. Однак поки що три інші державні банки не готові до приватизації. Їх треба реформувати, і, головне, їм треба вирішити їх проблеми із непрацюючими кредитами, яких на балансах цих трьох банків дуже багато. Рівень цих непрацюючих кредитів в Ощадбанку, Приватбанку та Укрексімбанку надто високий — у середньому 65−70% від загального кредитного портфеля. Вирішення цього питання буде дуже важливим для подальшого впровадження реформи сектору державних банків. Тому що потенційні інвестори, які могли б увійти в капітали цих банків, не зацікавлені у приватизації фінустанов із кредитними портфелями такої якості», — сказала вона.</p>
      <p>На думку Кахконен, для вирішення цієї проблеми уряд має ухвалити постанову, «яка б по суті розв’язала руки керівництву державних банків в роботі з цим кредитним портфелем» і дозволила їм використовувати всі можливі інструменти для вирішення проблеми.</p>
      <p>«Тому що реструктуризація цих непрацюючих кредитів буде складним процесом. За нашими оцінками, вона потребуватиме використання дуже різних інструментів: списання, продажу на аукціонах, різних реструктуризацій тощо», — заявила вона.</p>
      <p>Нагадаємо, згідно з програмою дій уряду, Кабмін хоче за наступні п’ять років <a href="https://nv.ua/ukr/biz/markets/privatizaciya-i-likvidaciya-shcho-uryad-planuye-robiti-z-derzhpidpriyemstvami-novini-ukrajini-50045477.html">зменшити частку держави в банківському секторі до рівня 20%</a>.</p>
      <figure>
        <iframe src="https://www.youtube.com/embed/fnLcdRa8RVk" width="560" height="315" data-service="Youtube" scrolling="no"/>
      </figure>
    </article>
  </body>
</html>