<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620909/%D8%A7%D8%B4%DA%A9%E2%80%8C%D9%87%D8%A7%DB%8C-%DB%8C%DA%A9-%D9%81%D8%B1%D9%85%D8%A7%D9%86%D8%AF%D9%87-%D8%AA%D8%AE%D8%B1%DB%8C%D8%A8%E2%80%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T08:59:00+00:00"/>
    <meta property="og:title" content="اشک‌های یک فرمانده تخریب‌"/>
    <meta property="og:description" content="به خودم آمدم دیدم حاج قاسم به پهنای صورت دارد اشک می ریزد. یادم می‌آید می‌گفت: «آدمی که منتظر یک عزیریه که از راه برسه یک لحظه آروم و قرار نداره.»"/>
  </head>
  <body>
    <article>
      <h1>اشک‌های یک فرمانده تخریب‌</h1>
      <address>
        <time datetime="2019-11-11T08:59:00+00:00">11 Nov 2019, 08:59</time>
      </address>
      <p>
        <i>به خودم آمدم دیدم حاج قاسم به پهنای صورت دارد اشک می ریزد. یادم می‌آید می‌گفت: «آدمی که منتظر یک عزیریه که از راه برسه یک لحظه آروم و قرار نداره.»</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>جعفر طهماسبی از تخریب‌جیان پیشکسوت لشکر۱۰ سیدالهشدا(ع) در خاطره‌ای پیرامون شهید حاج قاسم اصغری - جانشین گردان تخریب لشکر۱۰- روایت می‌کند: یکی دو ماه به شهادتش باقی مانده بود که صبح جمعه‌ای بچه‌های تخریب را در صبحگاه گردان در پادگان امام علی(ع) سنندج به خط کرد.</p>
      <p>حاجی خیلی نسبت به سر وقت آمدن بچه‌ها حساس بود آن ایام پدر ما هم در گردان بود. ایشان تا از حسینیه بیرون بیاید طول کشید و با تأخیر به صبحگاه رسید. حاجی دید آن را نمی‌تواند تنبیه کند به من گفت: «عوض پدرت چند متر سینه خیز و پا مرغی برو.»همه که در صبحگاه جمع شدن من قرآن و دعای صبحگاهی را خوندم و حاجی شروع کرد به صحبت کردن.</p>
      <figure>
        <img src="https://aftabnews.ir/files/fa/news/1398/8/20/357724_145.jpg"/>
      </figure>
      <p>من چون مسیر زیادی را سینه خیز و پا مرغی رفته بودم حواسم به صحبت‌های حاجی نبود و در این فکر بودم که این بی‌انصاف جلوی یک گردان حالم گرفت. اما به خودم آمدم که دیدم حاج قاسم به پهنای صورت دارد اشک می ریزد. یادم می‌آید می‌گفت: «آدمی که منتظر یک عزیریه که از راه برسه یک لحظه آروم و قرار نداره.» حاجی زبانش می‌گرفت. و بغض هم که می‌کرد تأخیر کلماتش بیشتر می‌شد.</p>
      <p>حاجی می‌گفت: «ما اگر مهمونی دعوت کنیم که برامون خیلی عزیز باشه سعی می‌کنیم سورو سات پذیرایی از اون رو به بهترین شکل فراهم کنیم و منتظر می‌نشینیم تا اون بیاد.اگر دیر کرد می‌آییم درب خونه و به انتظارش می‌ایستیم یا می‌آییم سر محله که شاید مسیر رو گم کرده باشه. تا اون نیاد و سر سفره پذیرایی ننشینه ما آروم نمی‌گیریم.»</p>
      <p>و بعد با حسرت می‌گفت: «به خودم می‌گم. آیا ما اینجوری برای آقامون حجه ابن الحسن علیه السلام منتظریم؟ یا اینکه ۱۰۰ تا کارداریم و یکیش هم انتظار فرج آقاجونمونه و اگه رسیدیم به اون هم فکر می‌کنیم.» حاجی آن روز در صبحگاه گردان مقابل صد و چهل پنجاه نفری که بودیم خیلی گریه کرد. گاهی هم ضجه می‌زد. بعد هم در حالی که سعی می‌کرد صورت پر از اشکش را از ما پنهان کنه گفت: «برادرها، صبح جمعه است برای سلامتی امام زمان علیه السلام صلوات.» بعد از صبحگاه به شهید رسول فیروزبخت گفتم : «رسول؛ این رفیقمون نور بالا می‌زنه خوش به حالش چه عشقی داره.» رسول هم در جواب گفت: «حاج قاسمه دیگه. اون دست پرورده شهید حاج عبدالله است.»</p>
      <p>شهید حاج قاسم اصغری و شهید حاج رسول فیروزبخت در آخرین روزهای پائیز سال ۶۶ در سردشت با انفجار مین «والمرا» به شهادت رسیدند.</p>
    </article>
  </body>
</html>