<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/cum-au-votat-romanii-la-prezidentiale-pe-categorii-de-varsta-ce-candidat-a-fost-preferatul-femeilor-18566245"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T08:14:34+00:00"/>
    <meta property="og:title" content="Cum au votat românii la prezidenţiale pe categorii de vârstă. Ce candidat a fost preferatul femeilor"/>
    <meta property="og:description" content="Klaus Iohannis, candidatul PNL, a câştigat duminică majoritatea categoriilor, respectiv urban/rural sau femei/bărbaţi, indiferent de studii. Singurele excepţii sunt votanţii de peste 61 de ani, categorie câştigată de Viorica Dăncilă, şi de cea a alegătorilor din Capitală, unde conduce Dan Barna."/>
  </head>
  <body>
    <article>
      <h1>Cum au votat românii la prezidenţiale pe categorii de vârstă. Ce candidat a fost preferatul femeilor</h1>
      <address>
        <time datetime="2019-11-11T08:14:34+00:00">11 Nov 2019, 08:14</time>
      </address>
      <p>Klaus Iohannis, candidatul PNL, a câştigat duminică majoritatea categoriilor, respectiv urban/rural sau femei/bărbaţi, indiferent de studii. Singurele excepţii sunt votanţii de peste 61 de ani, categorie câştigată de Viorica Dăncilă, şi de cea a alegătorilor din Capitală, unde conduce Dan Barna.</p>
      <p>Potrivit datelor exit-poll CURS-Avangarde, la categoria ”Cum au votat bărbaţii”, Klaus Iohannis a obţinut 39,9% din voturi, Viorica Dăncilă - 21%, iar Dan Barna 17,4%.</p>
      <p>Femeile au votat în proporţie de 38% Klaus Iohannis, în timp ce Viorica Dăncilă de 23,3%, iar Dan Barna 16,4%.</p>
      <p>Cei mai mulţi tineri cu vârsta cuprinsă între 18 şi 30 de ani l-au votat pe actualul şef al statului, respectiv 39,5%. Iohannis este urmat la această categorie de Dan Barna - 31,9% şi de Viorica Dăncilă - 8,2%.</p>
      <p>La grupa de vârstă 31-60 de ani clasamentul este următorul: Klaus Iohannis - 41,7%, Dan Barna - 18,8% şi Viorica Dăncilă - 16,4%.</p>
      <p>Candidatul PSD la prezidenţiale, Viorica Dăncilă, a câştigat cele mai multe voturi la grupa de vârstă 61 de ani şi peste, 40,7% din voturi, în timp ce Klaus Iohannis a obţinut 33,8%, iar Mircea Diaconu - 9,5%.</p>
      <p>Preşedintele Klaus Iohannis a câştigat, pe total, cele mai multe voturi şi în funcţie de studiile alegătorilor.</p>
      <p>Totodată, candidatul PNL a condus şi în topul preferinţelor urban/rural. În urban a obţinut 37,6%, faţă de 21,6% Dan Barna şi 17,6% Viorica Dăncilă, în timp ce în mediul rural a câştigat 40,7%, faţă de 27,7% Viorica Dăncilă şi 11% Dan Barna.</p>
      <p>Candidatul USR-PLUS a câştigat cele mai multe voturi în Bucureşti, 31,4%, faţă de 31,1% Klaus Iohannis şi 16% Viorica Dăncilă.</p>
      <p>Potrivit date provizorii, după numărarea a 100% dintre voturi din secţiile din ţară, Klaus Iohannis are 36,65% din voturi, Viorica Dăncilă-23,79%, iar Dan Barna -13,99%.</p>
    </article>
  </body>
</html>