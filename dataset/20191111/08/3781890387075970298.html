<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741112"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T08:55:00+00:00"/>
    <meta property="og:title" content="'ชัยวัฒน์'ไม่หนี!โผล่รับ'บิ๊กป้อม' อ้างยังไม่เห็นหมายจับ"/>
    <meta property="og:description" content="'ชัยวัฒน์'โผล่รับ'บิ๊กป้อม'ที่อุทยานฯเอราวัณ อ้างยังไม่ได้รับหมายจับ ลั่นไม่หนี ขอให้ว่าตามหลักฐานจริง"/>
  </head>
  <body>
    <article>
      <h1>'ชัยวัฒน์'ไม่หนี!โผล่รับ'บิ๊กป้อม' อ้างยังไม่เห็นหมายจับ</h1>
      <address>
        <time datetime="2019-11-11T08:55:00+00:00">11 Nov 2019, 08:55</time>
      </address>
      <p>
        <b>"ชัยวัฒน์"โผล่รับ"บิ๊กป้อม"ที่อุทยานฯเอราวัณ อ้างยังไม่ได้รับหมายจับ ลั่นไม่หนี ขอให้ว่าตามหลักฐานจริง</b>
      </p>
      <p>เมื่อวันที่ 11 พ.ย. ผู้สื่อข่าวรายงาน ว่า ในระหว่างที่พล.อ.ประวิตร วงษ์สุวรรณ รองนายกรัฐมนตรี เดินทางตรวจเยี่ยมอุทยานแห่งชาติเอราวัณ อ.ศรีสวัสดิ์ จ.กาญจนบุรี เพื่อตรวจเยี่ยมและมอบนโยบายการบริหารจัดการการท่องเที่ยวในอุทยานแห่งชาติ การเตรียมความพร้อมรับมือสถานการณ์หมอกควัน และการบริหารจัดการน้ำ และมาตรการรองรับภัยแล้ง ซึ่งมีนายวราวุธ ศิลปอาชา รมว.ทรัพยากรธรรมชาติและสิ่งแวดล้อม  นายธัญญา เนติธรรมกุล อธิบดีกรมอุทยานแห่งชาติ สัตว์ป่า และพันธุ์พืช ให้การต้อนรับ ปรากฏว่านายชัยวัฒน์ ลิ้มลิขิตอักษร อดีตหัวหน้าอุทยานแห่งชาติป่าแก่งกระจาน และเป็นผู้ต้องหาที่กรมสอบสวนคดีพิเศษ (ดีเอสไอ) ออกหมายจับในคดีอุ้มฆ่านายพอละจี รักจงเจริญ หรือ บิลลี่ แกนนำกะเหรี่ยงบ้านโป่งลึก-บางกลอย อ.แก่งกระจาน จ.เพชรบุรี มาร่วมงานด้วย ซึ่งนายชัยวัฒน์ยังมีสีหน้าที่ยิ้มแย้ม และพูดคุยกับเจ้าหน้าที่อื่นๆตามปกติ  <br/><br/>ทั้งนี้  นายชัยวัฒน์ ให้สัมภาษณ์ถึงการออกหมายจับดังกล่าว  ว่า  ตนเห็นมีเพียงข่าวออกมา แต่เป็นจังหวะที่ตนมารับผู้ใหญ่ ไม่ได้หนีไปไหนตามที่มีกระแสข่าว เพราะตนก็มีที่ทำงานเป็นหลักแหล่ง  ที่จริงใช้การออกหมายเรียกก็ได้แล้ว แต่เมื่อออกหมายจับแล้ว ตนก็ยินดีจะไปให้ความร่วมมือ  ผู้สื่อข่าวถามว่ายังสบายใจอยู่ใช่หรือไม่ นายชัยวัฒน์ กล่าวว่า  ไม่มีอะไร เราเป็นเจ้าหน้าที่ของรัฐ ก็ต้องทำตามกระบวนการยุติธรรม เช่นเดียวกับการที่เอาคนอื่นเข้ากระบวนการยุติธรรม ก็จะได้รู้ว่าใครผิดหรือใครถูก ในเรื่องคดีทรัพยากร ตนยืนยันว่าทุกอย่างทำไปตามกระบวนการและขั้นตอนของกฎหมาย  สำหรับตนก็ให้เป็นไปตามกระบวนการที่ถูกต้อง ไม่มีปัญหา แต่อย่าสร้างกระแสทุกวัน เพราะรู้สึกว่าเจ้าหน้าที่และสถาบันก็จะเสื่อมไปด้วย เพราะจริงเท็จอย่างไร ก็ยังไม่รู้ และใครผิดหรือถูกก็ยังไม่รู้ แล้วจะมาบอกว่าใครผิดใครถูกมันก็ไม่ใช่<br/><br/>"ผมไม่อยากเห็นกระบวนการยุติธรรมที่ออกข่าวรายวัน ทุกอย่างก็ว่าไปตามขั้นตอน เมื่อเขาออกหมายจับ เราก็พร้อมไปให้ความร่วมมือ และต้องรอดูว่าศาลจะออกหมายจับ ผมไม่ได้กังวลเพราะบอกแล้วว่าไม่ได้ทำและไม่รู้เรื่อง เจ้าหน้าที่ทุกคนไม่รู้เรื่อง  ผมสงสารเจ้าหน้าที่ของผม เขาไม่รู้เรื่องอะไรด้วย ทุกคนทำตามหน้าที่ วันนี้มีกระแสอย่างนี้ ก็อยากให้สังคมเข้าใจว่าพวกผมไม่ได้หนีไปไหน และขอให้ว่าไปตามกระบวนการยุติธรรม หลักฐานชัดเจนแค่ไหน ก็ให้ว่าไปตามนั้น ไม่อยากให้ทีอะไรที่เป็นเท็จ หรือถูกสร้างขึ้นมา"นายชัยวัฒน์ กล่าว.</p>
    </article>
  </body>
</html>