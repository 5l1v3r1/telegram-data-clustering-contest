<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/auto/test-auto-zf-vw-passat-comfortline1-5-tsi-dsg-150-cp-facelift-cu-tehnologie-18566482"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T08:59:39+00:00"/>
    <meta property="og:title" content="Test Auto ZF: VW Passat Comfortline1.5 TSI DSG 150 CP, facelift cu tehnologie"/>
    <meta property="og:description" content="La patru ani de la lansarea celei de-a opta generaţie a Passat, cei de la Volkswagen au venit cu un update consistent, însă destul de discret când vine vorba de modificarea liniilor exterioare sau interioare. Probabil cea mai vizibilă modificare o reprezintă faptul că la exterior avem inscripţionat numele modelului pe portbagaj, iar pe consola centrală, la interior."/>
  </head>
  <body>
    <article>
      <h1>Test Auto ZF: VW Passat Comfortline1.5 TSI DSG 150 CP, facelift cu tehnologie</h1>
      <address><time datetime="2019-11-11T08:59:39+00:00">11 Nov 2019, 08:59</time> by <a rel="author" href="https://www.zf.ro/autor/bogdan-alecu" target="_blank">Bogdan Alecu</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/21327/18566482/5/db2019au00909-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/1/db2019au00088-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/2/db2019au00093-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/11/db2019au00915-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/12/db2019au00916-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/13/db2019au00917-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/14/db2019au00918-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/3/db2019au00094-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/4/db2019au00122-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/6/db2019au00910-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/7/db2019au00911-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/8/db2019au00912-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/9/db2019au00913-small.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18566482/10/db2019au00914-small.jpg?width=620"/>
        </figure>
      </slideshow>
      <p>La patru ani de la lansarea celei de-a opta generaţie a Passat, cei de la Volkswagen au venit cu un update consistent, însă destul de discret când vine vorba de modificarea liniilor exterioare sau interioare. Probabil cea mai vizibilă modificare o reprezintă faptul că la exterior avem inscripţionat numele modelului pe portbagaj, iar pe consola centrală, la interior.</p>
      <p>Era nevoie de o transformare radicală? Probabil nu. În 2015 când a fost lansată noua generaţie, Passat deja era foarte aproape de Audi A4, mai ales în versiunea de top. Acum, designul e la fel de proaspăt pentru Volkswagen, iar nemţii au ales să păstreze imaginea maşinii şi să puncteze acolo unde erau necesare actualizări.</p>
      <p>La exterior designul este foarte uşor modificat. Grila radiatorului a crescut o idee şi maşina dispune de faruri şi stopuri cu un alt design interior.</p>
      <p>De ce benzină? pentru că cererea pentru astfel de motorizări înregistrează o creştere explozivă, mai ales în contextul noilor motorizări care promit un consum mai scăzut şi performanţe mai bune – datorită componentei turbo. În plus, sunt şi alte avantaje – cilindreea mai mică presupune un impozit mai redus şi o asigurare mai ieftină şi faptul că motorul se încălzeşte foarte repede. Dincolo de acest aspect, este in discuţie şi rafinamentul – da, dieselurile VW erau şi sunt silenţioase, însă în continuare au un sunet specific. Un motor pe benzină este mult mai rafinat.</p>
      <p>Tocmai din acest motiv, modelul testat a fost echipat în versiunea pe benzină, cu motorul de 1,5 litri TSI de 150 CP şi un cuplu motor de 250 Nm disponibil între 1.500 şi 3.500 rpm – dar aici trebuie amintim că maşina nu este vreo compactă uşoară, ci un sedan de circa 1,4 tone. În plus, motorul este cuplat la o cutie de viteze automată de tip DSG cu şapte trepte care oferă o schimbare rapidă a treptelor chiar şi în modul normal, nu neapărat în cel sport.</p>
      <p>Dar consumul? Dieselurile de 1,6 şi 2,0 litri TDI de pe Passat ofereau şi oferă în continuare nu numai performanţe dinamice bune, ci şi un economie mare de combustibil. Pentru a se apropia (nu pentru a egala) măcar de valorile unui diesel, motorul de 1,5 litri TSI dispune şi de un sistem de dezactivare a cilindrilor, astfel încât atunci când maşina rulează constant, sistemul dezactivează doi cilindri. Intrarea şi ieşirea din funcţiune are loc extrem de repede şi nu este sesizată de către pasageri. Pentru a rula în modul cu 2 cilindri, cel de la volan fie trebuie să nu apese mai tare pedala de acceleraţie, fie să ia piciorul de pe pedală. Rezultatul? În Bucureşti consumul indicat de computerul de bord a fost cuprins între 9 şi 10 litri/100 km. În afara Capitalei, pe un traseu pe un drum naţional cu o bandă pe sens consumul a fost între 6 şi 7 litri/100 km, în funcţie de stilul de condus adoptat. Aici trebuie amintit şi faptul că din acest an, şi motorizările pe benzină dispun de un filtru de particule, astfel încât consumul este influenţat şi de acesta.</p>
      <p>Performanţele dinamice sunt unele corecte, mai ale când sunt analizate cifrele – acceleraţia de la 0 la 100 km/h are loc în 8,7 secunde, valoarea fiind în topul segmentului său, având în vedere puterea motorului.</p>
      <p>La interior calitatea materialelor a crescut – mai multe suprafeţe sunt acoperite cu un plastic moale la atingere, iar inserţiile cromate sunt mai numeroase. De apreciat este sistemul de infotainment, printre cele mai performante de pe piaţă, care pe lângă integrarea cu Android Auto/Apple Car Play, dispune şi de aplicaţii şi accesul la multe informaţii cu privire la setările maşinii.</p>
      <p>Sistem de infotainment Modular Infotainment Matrix  (MIB3) îşi face debutul la bordul Passat. Dacă se doreşte, noul Passat poate fi în permanenţă on-line - noile sisteme MIB3 dispun de o unitate on-line de conectivitate (OCU) integrată şi de un eSIM ca dotare standard – tehnologia eSIM permite ca mai multe deviceuri să utilizeze aceleaşi servicii GSM şi date, precum un smartphone, maşina şi un ceas inteligent.</p>
      <p>În ceea ce priveşte spaţiile de depozitare, acestea sunt la tot pasul, de la cel dedicat telefonului la baza consolei, la torpedou şi buzunareel portierelor.</p>
      <p>Spaţiul alocat locurilor spate este unul foarte generos, atât la nivelul capului cât şi la nivelul picioarelor.</p>
      <p>Portbagajul dispune de aproape 590 de litri. De apreciat este faptul că dispune şi de două "cârlige" duble în partea de sus a deschiderii pentru a agăţa pungile sau sacoşele de la cumpărături. Cu toate că vorbim de ceva care este probabil extrem de ieftin, astfel de elente utile găsim în tot mai puţine maşini.</p>
      <p>La capitolul siguranţă de asemenea se observă o îmbunătăţire a modelului în comparaţie cu generaţia lansată în 2015 – frânarea automată de urgenţă a fost îmbunătăţită şi rar mai oferă alarme false, tempomatul adaptiv menţine banda de rulare şi distanţa faţă de maşina din faţă. În plus, sistemul de păstrare a benzii primeşte acum informaţii de la sistemul de navigaţie şi poate citi şi semnele rutiere, astfel încât poate decelera la apropierea de un viraj şi frânează atunci când este introdusă o nouă limită de viteză.</p>
      <p>În ceea ce priveşte rularea, Passat mizează în continuare pe confort şi reuşeşte să filtreze bine gropile şi denivelările din Bucureşti.</p>
      <p>Din punct de vedere al tehnologiei, Passat vine acum cu LEDuriel Matrix IQ.Light cu 44 de leduri, reglare dinamică a distanţei de iluminare, iluminare dinamică la virare şi iluminare dinamică cu LEDuri pentru stopuri.</p>
      <p>Ca tehnologie, Passat vine în premieră cu funcţia "Travel Assist.  Modelul este primul Volkswagen care permite condusul parţial automatizat la viteze de până la 210 km/h datorită celei mai avansate versiuni a sistemului IQ.DRIVE.</p>
      <p>Noul Passat este şi primul model Volkswagen cu volan capacitiv multifuncţional. Volanul "simte" atingerea şoferului şi devine interfaţă interactivă pentru funcţii tactile şi sisteme ca Travel Assist. "Emergency Steering Assist" este o altă funcţie din dotarea Passat care aduce un plus la capitolul siguranţă, permiţând frânarea bruscă în situaţii de urgenţă, atunci când şoferul nu reacţionează.</p>
      <p>Preţul de pornire pentru un Passat 1.5 TSI 150 CP pleacă de la 21.300 de euro, însă modelul testat ajunge la 34.900 de euro, luând în calcul echiparea Comfortline, farurile LED Matrix – extrem de utile şi performante pe timp de noapte (aproape 2.300 de euro) alături de sistemul multimedia Discover Media cu display de 20 cm (914 euro) sau sistemul de climatizare cu 3 zone (sânga, dreapta şi spate) cu filtru alergen  - 554 de euro.</p>
    </article>
  </body>
</html>