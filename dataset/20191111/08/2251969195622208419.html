<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/11/protagonista-anche-nel-basket-anthropos-seconda-ai-nazionali/1323519/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-11T08:56:42+00:00"/>
    <meta property="og:title" content="Protagonista anche nel basket, Anthropos seconda ai Nazionali"/>
    <meta property="og:description" content="CIVITANOVA - La Moretti Team, nata dal sodalizio fra l'associazione del presidente Piermattei con la Virtus Rossella, sconfitta dall'Atletico Oristano nella finale della categoria C21, ragazzi down"/>
  </head>
  <body>
    <article>
      <h1>Protagonista anche nel basket, Anthropos seconda ai Nazionali</h1>
      <h2>CIVITANOVA - La Moretti Team, nata dal sodalizio fra l'associazione del presidente Piermattei con la Virtus Rossella, sconfitta dall'Atletico Oristano nella finale della categoria C21, ragazzi down</h2>
      <address><time datetime="2019-11-11T08:56:42+00:00">11 Nov 2019, 08:56</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F11%2Fprotagonista-anche-nel-basket-anthropos-seconda-ai-nazionali%2F1323519%2F">Condividi13</a><a href="https://twitter.com/intent/tweet?text=Protagonista+anche+nel+basket%2C++Anthropos+seconda+ai+Nazionali&amp;url=https%3A%2F%2Fwww.cronachemaceratesi.it%2F2019%2F11%2F11%2Fprotagonista-anche-nel-basket-anthropos-seconda-ai-nazionali%2F1323519%2F">Tweet</a>Email13 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/la-premiazione-della-ns-squadra-basket-650x478.jpeg"/>
      </figure>
      <p> </p>
      <p>
        <b>Anthropos ai vertici anche nel basket. La Moretti Team, nata dal sodalizio fra l’associazione di Civitanova con la Virtus Rossella Basket e il sostegno del main sponsor Moretti Srl, era impegnata nel weekend a Villa Cidro, un paesino nella zona meridionale della Sardegna, per le finali nazionali della pallacanestro Fisdir.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/le-finaliste-325x244.jpg"/>
      </figure>
      <p>Per la prima volta si assegnava il titolo anche nella categoria C21, ragazzi down, e la squadra era composta dal coach Claudio Bellandi, dall’assistant coach Angela Gasparroni, dagli atleti Emanuele Venuti, Andrea Rebichini, Alessandro Greco, Davide Moriconi e Alex Cesca. La finale è stata vinta dalla apd Atletico Oristano e si è disputata su due incontri, che hanno visto trionfare la compagine sarda. La squadra di Oristano ha saputo sfruttare al meglio il suo ultimo arrivo di questa stagione che ha fatto nettamente la differenza in entrambi gli incontri mostrandosi il miglior giocatore attualmente in Italia. Per l’Anthropos un buon secondo posto, considerato l’avvio recente del progetto basket, anche perché alcuni dei componenti della squadra si sono messi in mostra e hanno ampie possibilità di convocazione per i Mondiali di fine mese previsti in Portogallo. In ogni caso una bellissima esperienza di gruppo per i ragazzi e le loro famiglie.</p>
      <p><b>Venendo all’atletica, dopo il successo di Assunta Legnante, che venerdì ha centrato un poker di vittorie Mondiali nel getto del peso con l’oro Campionati Ipc di Dubai, l’Anthropos di Civitanova era presente anche con Raffaele Di Maggio, categoria T20, convocato dalla Fispes per la gara dei 400 metri piani.</b> Raffaele, velocista puro che nel mese scorso ha vinto l’oro ai Global Games Inas in Australia nei 100 metri piani, con tanto di primato Italiano a 10″93, è alle prime armi nei 400 e a Dubai ha lottato per l’accesso alla finale. Sabato pomeriggio Di Maggio è sceso in pista e, nonostante abbia perfezionato il proprio personal best da 50″86 a 50″21, non è riuscito per soli 4 centesimi ad accedere alla finale. Raffaele ha solo 18 anni e avrà ampie possibilità di rifarsi. La kermesse mondiale prosegue ancora e vedrà Assunta nella gabbia del disco martedì alle 6 italiane. Il presidente Nelio Piermattei: «C’è poco da aggiungere senza correre il rischio di essere ripetitivi. Assunta si conferma la numero uno in assoluto e la stella su cui puntare anche per Tokyo. Martedì la sfida del disco non sarà più proibitiva come nelle occasioni passate. Raffaele mi ha stupito perché non pensavo potesse avvicinarsi così rapidamente ai 50″, veramente bravo. I ragazzi del basket ci hanno regalato belle emozioni nella gioia del gioco e del gruppo sapendosi dimostrare campioni anche in campo in una disciplina difficile, per loro un grande abbraccio».</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/la-Anthropos-Moretti-Team-650x488.jpg"/>
      </figure>
    </article>
  </body>
</html>