<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/912789.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T08:51:00+00:00"/>
    <meta property="og:title" content="Четири медала за България от Световното по кикбокс"/>
    <meta property="og:description" content="Министърът на младежта и спорта Красен Кралев награди с почетни плакети на ММС медалистите от Светов..."/>
  </head>
  <body>
    <article>
      <h1>Четири медала за България от Световното по кикбокс</h1>
      <address>
        <time datetime="2019-11-11T08:51:00+00:00">11 Nov 2019, 08:51</time>
      </address>
      <p>Министърът на младежта и спорта Красен Кралев награди с почетни плакети на ММС медалистите от Световното първенство по кикбокс в стиловете лоу кик, К1 и лайт контакт.</p>
      <p>На шампионата в Сараево (Босна и Херцеговина) националите ни спечелиха 4 медала – 2 сребърни и 2 бронзови. Световни вицешампиони в <a href="https://www.plovdiv24.bg/banners.php?bid=2403">стил</a> лоу кик станаха Доброслав Радев (кат. до 71 кг) и Димитър Пенчев (кат. до 67кг). В <a href="https://www.plovdiv24.bg/banners.php?bid=2403">стил</a> лайт контакт Василена Йорданова завоюва бронзовото отличие при 50-килограмовите, а Теодор Христов (кат. до 75 кг) добави още един бронз в <a href="https://www.plovdiv24.bg/banners.php?bid=2403">стил</a> К1. В Световното първенство взеха участие общо 754 състезатели от 58 държави, като в отделните дисциплини и категории участваха по над 20 кикбоксьори.</p>
      <p>Председателят на Българската конфедерация по кикбокс и муай тай Галин Димов заяви, че е изключително доволен от представянето на състезателите. Той подчерта, че отборът е съставен от много млади бойци, които участват за първи път при мъжете и жените. "Успехите на нашите кикбоксьори са забележителни и ще положим големи усилия, за да продължим тяхното развитие“, каза още Димов.</p>
      <p>Специален гост на срещата беше 8-годишният Божидар Джермански от Дупница. Божидар страда от аутизъм, но именно чрез спорт се опитва да преодолее тази диагноза. Вече 2 години той тренира кикбокс в родния си град. Министър Кралев запозна Божидар с част от своята работа и му подари ръкавици, с които да практикува любимия си спорт. Малкият състезател покани Красен Кралев на гала вечер по кикбокс в Дупница, която ще се проведе на 30 ноември и подари на спортния министър първите си ръкавици.</p>
      <p>Почетни плакети от министър Кралев получиха още националният селекционер Станислав Бахчеванов и треньорите Камен Пенчев, Кирил Чакъров и Калин Мирчев.</p>
      <p>В края на ноември стартира и шампионатът на планетата в другите три стила – фул контакт, кик лайт контакт и пойнтфайтинг, който ще се проведе в Анталия, Турция.</p>
    </article>
  </body>
</html>