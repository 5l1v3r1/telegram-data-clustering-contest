<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/11/news/maltempo_oggi_allerta_in_sicilia_calabria_e_basilicata_-240828198/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T08:56:00+00:00"/>
    <meta property="og:title" content="Maltempo, oggi allerta arancione in Sicilia, Calabria e Basilicata. Attesi nubifragi e rischio alluvioni"/>
    <meta property="og:description" content="Una perturbazione proveniente dall'Africa colpisce il Sud con temporali, raffiche di vento e mareggiate. Scuole chiuse ad Agrigento, Crotone e Catanzaro,"/>
  </head>
  <body>
    <article>
      <h1>Maltempo, oggi allerta arancione in Sicilia, Calabria e Basilicata. Attesi nubifragi e rischio alluvioni</h1>
      <h2>Una perturbazione proveniente dall'Africa colpisce il Sud con temporali, raffiche di vento e mareggiate. Scuole chiuse ad Agrigento, Crotone e Catanzaro, prima neve sulla Sila</h2>
      <address>
        <time datetime="2019-11-11T08:56:00+00:00">11 Nov 2019, 08:56</time>
      </address>
      <p><b>ROMA - </b>Una nuova perturbazione proveniente dall'Africa interessa da oggi le regioni meridionali dell'Italia portando piogge, venti forti e mareggiate. La Protezione civile ha emanato un'allerta di livello arancione in Sicilia, Calabria e Basilicata. Mentre ieri la prima neve ha imbiancato la Sila e nel Salento una violenta grandinata ha causato gravi danni alle coltivazioni. Il pericoloso ciclone, segnala il portale www.ilmeteo.it, punterà prima la Sicilia per poi raggiungere il mar Tirreno; sarà maltempo intenso con numerosi nubifragi e vento di scirocco con raffiche fino a 120 chilometri orari. Ma  tutta la settimana sarà sotto piogge, nubifragi, vento e nevicate abbondanti sulle Alpi dai 900/1200 metri.<br/> </p>
      <h3>Le scuole chiuse al Sud</h3>
      <p>In <b>Sicilia</b> le scuole resteranno chiuse ad Acireale ma anche a Ispica e Pozzallo, nel Ragusano, e a Castelvetrano, in provincia di Trapani. . Il primo ad annunciare per domani la chiusura, in via precauzionale, degli istituti scolastici è stato il sindaco di <b>Agrigento</b>: Lillo Firetto. Stessa decisione è stata presa anche dai sindaci di diversi comuni della provincia, da Canicattì a Palma di Montechiaro, da Porto Empedocle a Cammarata; da Ribera a Sciacca. Situazione analoga in <b>Calabria</b>: nel Catanzarese è lungo l’elenco dei comuni che hanno deciso di chiudere gli istituti scolastici: Soverato, Borgia, Caraffa, Montepaone, Simeri Crichi, Sersale, Gizzeria, Badolato. Ma anche: Argusto, Nocera Terinese, Cardinale, Cenadi, Magisano, Cerva, Isca, Pentone, Palermiti. Nella serata di ieri alla lista si è aggiunta <b>Catanzaro</b>. Lezioni sospese pure a <b>Crotone</b>, altro capoluogo di provincia.<br/><br/><b>LEGGI - </b><a href="http://meteo.repubblica.it/">Le previsioni regione per regione</a></p>
      <h3>Le previsioni per oggi</h3>
      <p>Ecco le previsioni del servizio meteorologico dell'Aeronautica.<br/><b>Nord: </b>molto nuvoloso o coperto su tutte le regioni, con precipitazioni sparse dapprima su Liguria, Emilia-Romagna e settori sud di Piemonte, Lombardia e Veneto ma in rapida estensione a tutte le rimanenti aree durante la mattina. Neve dai 1.200 metri su Alpi e Prealpi. Miglioramenti nel pomeriggio sul settore orientale dell'Emilia-Romagna e sul basso Veneto e in serata anche su Valle d'Aosta e Piemonte occidentale.<br/><b>Centro e Sardegna:</b> nuvolosità irregolare su Marche e Abruzzo con qualche occasionale pioggia sulle aree appenniniche fino metà giornata ma con precipitazioni sparse in arrivo dalla sera iniziando dall'Abruzzo; molte nubi su Sardegna, Lazio, Umbria e Toscana con piogge e temporali sull'isola e in prossimità delle coste di Lazio e Toscana.<br/><b>Sud e Sicilia</b>: molte nubi su Sicilia e Calabria, inizialmente solo con locali piovaschi ma in deciso peggioramento, con fenomeni diffusi anche temporaleschi e intensi nel pomeriggio sulla Sicilia e in rapida estensione alla Calabria specie sul versante jonico; nuvolosità irregolare sul resto del Sud con qualche piovasco al mattino su nord Campania e sud Pugli,a ma in deciso peggioramento nel pomeriggio e in serata a partire dalla Basilicata. Precipitazioni sparse in serata su tutte le regioni e  diffuse, anche temporalesche e intense, sulla Basilicata settore jonico.<br/><br/><b>Temperature:</b> minime stazionarie su Puglia, Molise, coste di Marche e Abruzzo, appennino emiliano-romagnolo, Liguria di ponente, sul Friuli-Venezia Giulia e sulle aree collinari e pianeggianti del piemonte, in lieve calo in Basilicata e in generale aumento nel resto d'Italia; massime stazionarie sulla Sicilia, in calo in Liguria, Emilia-Romagna e aree collinari e pianeggianti di Piemonte, Lombardia, Veneto e Friuli-Venezia Giulia, in generale aumento sul rimanente territorio.<br/><b>Venti: </b>da moderati a forti da nord sulla Liguria di ponente, da deboli a moderati orientali sul resto del nord e su Toscana, Umbria e Marche con i rinforzi maggiori sul resto della Liguria e sulla Toscana; moderati meridionali sul resto d'Italia con locali rinforzi su Sardegna, Sicilia, Calabria e coste laziali, ma tendenti a divenire forti da sud-est durante il pomeriggio su Sicilia orientale, Calabria e Basilicata.<br/><b>Mari: </b>da agitati a molto agitati mare e canale di Sardegna, con quest'ultimo anche localmente grosso, e tendenti a generalmente agitati per fine giornata; mossi Adriatico e Jonio con moto ondoso in aumento, fino a molto agitato lo Jonio per fine giornata; da molto mossi ad agitati i restanti mari.<br/> </p>
      <h3>Le previsioni per domani</h3>
      <p> Al <b>Nord</b> annuvolamenti compatti su Valle d'Aosta, Piemonte, Liguria e Lombardia centroccidentale nel corso della mattinata, con successivi rasserenamenti; nuvolosità diffusa sul resto del Nord con precipitazioni intense, a carattere nevoso al di sopra dei 1.500 metri ma in abbassamento serale fino a 700 metri sul Trentino-Alto Adige; dalla sera attese forti piogge e temporali su basso Veneto ed Emilia-Romagna orientale. Al <b>Centro e in Sardegna</b> maltempo diffuso su tutte le regioni, con piogge localmente forti e temporali nelle aree tirreniche, in Sardegna e sulle coste marchigiane. Al <b>Sud e in Sicilia </b>al mattino molte nubi e precipitazioni intense, specie su aree ioniche e coste tirreniche. Attesi fenomeni di eccezionalità su Calabria, Basilicata e Puglia. Dal pomeriggio diradamento delle nubi su versante adriatico e Basilicata orientale, mentre altrove persisteranno rovesci e temporali.<br/><br/><br/><br/><br/><br/><br/><br/><br/><br/><br/><br/><br/> </p>
    </article>
  </body>
</html>