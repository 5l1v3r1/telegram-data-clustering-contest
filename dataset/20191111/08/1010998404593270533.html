<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/pochitame-sv-mina-pokrovitel-na-semejstvoto-4.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T08:00:00+00:00"/>
    <meta property="og:title" content="Почитаме св. Мина – покровител на семейството"/>
    <meta property="og:description" content="Свети Мина е покровител r на всички, които са си загубили нещо - помага им да го намерят"/>
  </head>
  <body>
    <article>
      <h1>Почитаме св. Мина – покровител на семейството</h1>
      <h2>Свети Мина е покровител r на всички, които са си загубили нещо - помага им да го намерят</h2>
      <address><time datetime="2019-11-11T08:00:00+00:00">11 Nov 2019, 08:00</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/11/sv_mina_1573456396-1.mp4"/>
      </figure>
      <p>Православната църква почита паметта на Св. мъченици Мина, Виктор и Викентий.</p>
      <p>Свети Мина е покровител на всички, които са си загубили нещо, помага им да го намерят, поддържа надеждата им, че няма нищо невъзвратимо. Важно условие обаче е да не се пристрастяваме към вещите, да не тъгуваме отчаяно за тях.</p>
      <p>Той е и лечител, затова много народни лечители, знахари и екстрасенси го тачат.</p>
      <p>Светецът е покровител и на жените, затова към него са насочени молитвите им за здраве на дома и за деца. Пътниците също се обръщат към този светец и се надяват той да ги пази по далечните пътища на земята.</p>
      <p>Закрила от св. Мина очакват и воините, защото някога светецът бил прочут и смел воин. Оттеглил се обаче в пустинята, защото дивите зверове били по-добри от хората езичници, насилници на вярващите християни.</p>
      <p>Макар изолиран от света, светецът отивал от време на време при хората, спорил с невярващите, разобличавал езичниците на публични места. Затова и бил жестоко измъчван, а през 304 г. - умъртвен. Добри християни погребали останките му, над тях построили църква „Св. Мина".</p>
      <p>Вярвали, че ако му се помолят от сърце, той ще им помогне. Свети Мина наистина идвал в сънищата и мислите на хората и вършел чудеса. Името му означава "месечина, луна".</p>
      <p>Виктор е бил войник, пострадал при император Антоний (138-262 г.) в Италия, припомня "Фокус". Св. Викентий бил дякон. Той се удостоил да пострада за вярата в испанския град Валенция, при император Диоклетиан.</p>
    </article>
  </body>
</html>