<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/veda-a-technika/globalni-oteplovani-spermie-plodnost-muzi-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T08:59:00+00:00"/>
    <meta property="og:title" content="Nečekaný důsledek. Globální oteplování ničí mužskou plodnost, zjistili vědci"/>
    <meta property="og:description" content="Oteplování klimatu ohrožuje plodnost mužů, spolu se smogem, chemickými látkami v ovzduší a radiací. V Itálii poslední údaje statistického institutu ISTAT potvrzují demografický pokles. Loni se narodilo jen 439 747 dětí. To je historické minimum a na vině mohou být uvedené faktory, ať už jeden sám o sobě nebo všechny dohromady, píše italský deník La Repubblica.  "/>
  </head>
  <body>
    <article>
      <h1>Nečekaný důsledek. Globální oteplování ničí mužskou plodnost, zjistili vědci</h1>
      <address><time datetime="2019-11-11T08:59:00+00:00">11 Nov 2019, 08:59</time> by <a rel="author">ČTK</a></address>
      <p>Varování přišlo i od nedávného národního kongresu nazvaného Příroda, životní prostředí, výživa a člověk, který pořádala Italská společnost andrologie (SIA), lékařského oboru, který se zabývá chorobami mužských reprodukčních orgánů, jejich léčbou a prevencí.</p>
      <p>Andrologové doložili demografický pokles těmito daty: průměrný počet mužských spermií se nyní oproti době před 40 lety snížil o polovinu a každý desátý muž je dnes neplodný. Jak vědci uvedli, vinu na tom nese zhoršování životního prostředí, ale může to záviset i na klimatických změnách. Je totiž známo, že zvyšování teploty poškozuje mužský reprodukční aparát, a to mnohem více než ženský.</p>
      <figure>
        <img src="https://g.denik.cz/1/43/spanek-ilustracni_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/alzheimer-mozkomisni-mok-mozek-bostonska-unvezita-vedci-krev-choroba.html">Proti Alzheimeru pomáhá zdravý spánek. Vědci zjistili, proč Přečíst článek ›</a>
      </aside>
      <p>U některých živočišných druhů může zvýšení vnější teploty o několik stupňů snížit o polovinu plodnost a experti se obávají, že se totéž děje i u lidí. Studie realizované na zvířatech, například na motýlech a broucích, ukazují, že zvýšení teploty zřejmě přispělo k vyhynutí některých druhů, protože mužský reprodukční aparát a spermie jsou velmi citlivé na teplo. Negativní účinky vyšší teploty se projevují rovněž na případném potomstvu, které je méně plodné a jehož reprodukční kapacita je snížena o 25 procent.</p>
      <p>Také to, když je muž vystaven teplu v období vývinu, postihuje jeho reprodukční kapacitu v době dospělosti a výsledkem je opět výrazný pokles reprodukční schopnosti. Člověk má dozajista systémy ochrany organismu, ale negativní působení klimatických změn na plodnost je u našeho druhu dnes už téměř jisté. Podle nedávných studií může zvýšení okolní teploty o jeden stupeň vést například ke zvýšení teploty šourku o 0,1 stupně Celsia a to může ovlivnit plodnost.</p>
      <h3>Negativní ovlivnění plodnosti</h3>
      <p>Regrese mužské plodnosti je dnes faktem, ale obviňovat z toho pouze kouření, chemii nebo pohlavní infekce nestačí. Má na to vliv životní prostředí, a to nejen u rizikových pracovníků. Je dnes totiž známo, že vystavení vysokým teplotám, jako je tomu u kuchařů nebo svářečů, může plodnost negativně ovlivnit. Podobně se tomu děje i tehdy, jsou-li varlata vystavena teplotám jen o málo vyšším, jak je tomu o řidičů kamionů nebo u těch, kdo dlouhodobě pracují s laptopem na kolenou.</p>
      <figure>
        <img src="https://g.denik.cz/1/8d/shutterstock-alhohol-deprese-problem-1797452_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/muz-nemoc-saccharomyces-cerevisiae-pivovar-kvasnice-cukr-alkohol-richmond.html">Američan se stal sám sobě pivovarem. Býval opilý, i když se alkoholu nedotkl Přečíst článek ›</a>
      </aside>
      <p>"Máme tedy důvod se domnívat, že celkové zvýšení okolní teploty může působit na plodnost mužů," uvádí Fabrizio Palumbo, vědecký expert ze SIA. Vlny veder tedy mohou být zahrnuty mezi faktory životního prostředí, které mohou trvale zhoršit plodnost. Tváří v tvář takovým rizikům může návštěva u androloga pomoci vysvětlit, jak chránit mužské sexuální zdraví před vnějšími hrozbami. Jde například o změnu životního stylu: vyhýbat se neprodyšným oděvům a dlouhodobému sezení, které neumožňuje správné rozložení tepla.</p>
    </article>
  </body>
</html>