<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620907/%D8%A7%D8%B2-%D9%85%DA%AF%D8%B3-%D9%BE%D9%8E%D8%B1%D8%A7%D9%86-%DA%86%D9%87-%D9%85%DB%8C%E2%80%8C%D8%AF%D8%A7%D9%86%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T08:48:00+00:00"/>
    <meta property="og:title" content="از &quot;مگس پَران&quot; چه می‌دانید؟"/>
    <meta property="og:description" content="به یک سطح صاف زُل بزنید، مثلا دیوار رو به رویتان یا آسمان بالای سرتان، اگر همه چیز صاف و شفاف بود که مشکلی نیست، اما اگر متوجه ذرات غبار مانند کوچکی شدید که با پلک زدن از بین نمی‌روند و مدام جلوی چشمانتان این طرف و آن طرف می‌روند، شما به احتمال زیاد &quot;مگس پَران&quot; دارید."/>
  </head>
  <body>
    <article>
      <h1>از "مگس پَران" چه می‌دانید؟</h1>
      <address>
        <time datetime="2019-11-11T08:48:00+00:00">11 Nov 2019, 08:48</time>
      </address>
      <p>
        <i>به یک سطح صاف زُل بزنید، مثلا دیوار رو به رویتان یا آسمان بالای سرتان، اگر همه چیز صاف و شفاف بود که مشکلی نیست، اما اگر متوجه ذرات غبار مانند کوچکی شدید که با پلک زدن از بین نمی‌روند و مدام جلوی چشمانتان این طرف و آن طرف می‌روند، شما به احتمال زیاد "مگس پَران" دارید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>"مَگس پران" در حقیقت سایه ذراتی است که در زجاجیه چشم قرار دارد و این سایه‌ها عموما به شکل بالِ مگس در میدان دید فرد دیده می‌شوند.</p>
      <p>وجود مگس پَران شاید قدری برای فرد مبتلا اذیت‌کننده باشد، اما به گفته یک متخصص چشم پزشکی این عارضه چندان مهم نیست که باعث نگرانی افراد شود.</p>
      <figure>
        <img src="https://aftabnews.ir/files/fa/news/1398/8/20/357706_206.jpg"/>
      </figure>
      <p>دکتر جلیل امیدیان در خصوص "مگس پران"، گفت: در چشم همه افراد مایع ژله مانندی به نام "زجاجیه" وجود دارد که کاملا شفاف بوده و نور از آن رد می‌شود، بنابراین میدان دید فرد نیز کاملا شفاف است.</p>
      <p>وی افزود: به دلایل مختلف ذراتی در این مایع ژله مانند و شفاف پدیدار می‌شود که هنگام عبور نور از زجاجیه، سایه این ذرات در میدان دید فرد قرار می‌گیرد و فرد مبتلا سایه این ذرات را به شکل ذراتی شبیه بال مگس که شناور هستند در میدان دید خود می‌بیند.</p>
      <p>امیدیان در خصوص چرایی تشکیل این ذرات، گفت: دلایل مختلفی برای وجود این ذرات مطرح شده است، بطور مثال این احتمال وجود دارد که در برخی افراد تعدادی از ملکول‌های زجاجیه به هم بچسبند و به صورت ذرات شناور در زجاجیه درآیند.</p>
      <p>وی افزود: همچنین در بسیاری موارد با بالا رفتن سن افراد، زجاجیه کم کم از حالت ژله مانند خارج شده و آبکی می‌شود و از آنجا که این مایع ژله مانند به شبکیه متصل است، با آبکی شدن کم کم اتصالش به شبکیه سُست می‌شود و احتمال دارد با جدایی آن بخش‌هایی از شبکیه به صورت ذراتی وارد زجاجیه شود.</p>
      <p>امیدیان تصریح کرد: دلایل مختلف دیگری هم وجود دارد، اما در مجموع وجود مَگس پران چندان جای نگرانی ندارد، مگر در مواردی که فرد به شدت از وجود این ذرات احساس ناراحتی کند و یا مگس پران بصورت ناگهانی برای فرد رُخ دهد.</p>
      <p>وی افزود: در این زمان احتمال سوراخ شدن شبکیه وجود دارد که باید درمان شود، بنابراین افرادی که بصورت ناگهانی دچار مَگس‌پران شده و یا وجود این سایه‌ها در مقابل چشم برای آنها آزار دهنده است، باید برای معاینه و بررسی به پزشک مراجعه کنند.</p>
      <p>امیدیان خاطرنشان کرد: بطور معمول علت شایع مگس پران بر اثر جدایی زجاجیه از شبکیه است که در افراد با سن بالا رُخ می‌دهد.</p>
    </article>
  </body>
</html>