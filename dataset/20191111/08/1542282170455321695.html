<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/11/shmera-h-diavash-tou-ermh-brosta-apo-ton-hlio"/>
    <meta property="og:site_name" content="euronews"/>
    <meta property="article:published_time" content="2019-11-11T08:49:30+00:00"/>
    <meta property="og:title" content="Διάβαση του Ερμή μπροστά από τον Ήλιο- Θα είναι ορατή από την Ελλάδα"/>
    <meta property="og:description" content="Η επόμενη «διάβαση» του Ερμή μπροστά από τον Ήλιο θα συμβεί το 2032 και θα είναι πάλι ορατή από τη χώρα μας"/>
  </head>
  <body>
    <article>
      <h1>Διάβαση του Ερμή μπροστά από τον Ήλιο- Θα είναι ορατή από την Ελλάδα</h1>
      <address><time datetime="2019-11-11T08:49:30+00:00">11 Nov 2019, 08:49</time> by <a rel="author">Euronews </a></address>
      <p>Η σχετικά σπάνια διάβαση του Ερμή μπροστά από τον Ήλιο θα είναι ορατή σήμερα από πολλές χώρες, μεταξύ των οποίων και η Ελλάδα. Ο μικρότερος πλανήτης του ηλιακού μας συστήματος και ο πιο κοντινός στον Ήλιο θα κινηθεί ανάμεσα στη Γη και στο μητρικό άστρο μας και θα φαίνεται σα να διασχίζει τον ηλιακό δίσκο. Η προηγούμενη φορά που η διάβαση του Ερμή είχε γίνει ορατή από την Ελλάδα, ήταν το 2016. Η επόμενη «διάβαση» του Ερμή μπροστά από τον Ήλιο θα συμβεί στις 13 Νοεμβρίου 2032 και θα είναι πάλι ορατή από τη χώρα μας, ενώ το ίδιο θα επαναληφθεί το 2039, το 2049 και το 2052. Κατά μέσο όρο συμβαίνουν 13 έως 14 διαβάσεις του Ερμή ανά αιώνα.</p>
      <p>Ο Ερμής και η Αφροδίτη είναι οι μόνοι πλανήτες που μπορούν να «διαβούν» μπροστά από τον Ήλιο, όπως αυτός φαίνεται από τη Γη, επειδή οι τροχιές τους περνούν ανάμεσα στον πλανήτη μας και στο άστρο μας. Δεν θα είναι σε όλη τη διάρκεια της η διάβαση ορατή από την Ελλάδα, αλλά μόνο το πρώτο μισό της. Ο Ήλιος στη χώρα μας θα δύσει περίπου στο μέσο του φαινομένου και έτσι δεν θα είναι ορατή η σταδιακή έξοδος του Ερμή από τον ηλιακό δίσκο. Η έναρξη του φαινομένου στη χώρα μας, με την είσοδο του Ερμή στον ηλιακό δίσκο, θα γίνει στις 14:35 ώρα Ελλάδας. Συνολικά η διάβαση θα διαρκέσει περίπου πεντέμισι ώρες (έως τις 20:04 ώρα Ελλάδας), αλλά στη χώρα μας θα είναι ορατή για σχεδόν τρεις ώρες έως τις 17:20, λίγο πριν δύσει ο Ήλιος.</p>
    </article>
  </body>
</html>