<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-kashmir-two-terrorists-killed-in-encounter-with-security-forces-in-bandipura-2843038.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T05:36:15+00:00"/>
    <meta property="og:title" content="कश्मीर : बांदीपुरा में सुरक्षाबलों के साथ हुई मुठभेड़ में दो आतंकवादी ढेर"/>
    <meta property="og:description" content="सोमवार की सुबह उत्तर कश्मीर के बांदीपुरा जिले में सुरक्षाबलों के साथ मुठभेड़ में एक आतंकवादी मारा गया। पुलिस ने बताया कि श्रीनगर से करीब 55 किलोमीटर दूर लवदारा गांव में सुरक्षा बलों के साथ मुठभेड़..."/>
  </head>
  <body>
    <article>
      <h1>कश्मीर : बांदीपुरा में सुरक्षाबलों के साथ हुई मुठभेड़ में दो आतंकवादी ढेर</h1>
      <address><time datetime="2019-11-11T05:36:15+00:00">11 Nov 2019, 05:36</time> by <a rel="author">एजेंसी, श्रीनगर।</a></address>
      <p>सोमवार की सुबह उत्तर कश्मीर के बांदीपुरा जिले में सुरक्षाबलों के साथ मुठभेड़ में एक आतंकवादी मारा गया। पुलिस ने बताया कि श्रीनगर से करीब 55 किलोमीटर दूर लवदारा गांव में सुरक्षा बलों के साथ मुठभेड़ में रविवार को एक आतंकवादी मारा गया था जबकि एक अन्य आतंकवादी सोमवार को सुबह मारा गया। सुरक्षाबलों ने कुछ आतंकवादियों के मौजूद होने की खुफिया सूचना के बाद तलाश अभियान चलाया था जिसके बाद मुठभेड़ शुरू हुई।</p>
      <p>कल अधिकारियों ने बताया था कि मुठभेड़ उस समय शुरू हुई जब सुरक्षा बल लावदारा गांव में कुछ आतंकवादियों की मौजूदगी की विशेष सूचना मिलने के बाद तलाशी अभियान चला रहे थे। उन्होंने बताया कि आतंकवादियों ने सुरक्षा कर्मियों पर गोलीबारी शुरू कर दी जिसके जवाब में चलाई गई गोली में एक आतंकवादी मारा गया।</p>
      <p>अधिकारियों के अनुसार मारे गए आतंकवादी की पहचान एवं उसके संगठन की पहचान का पता लगाया जा रहा है। बता दें कि इससे पहले 4 नवंबर को जम्मू-कश्मीर के श्रीनगर की हरि सिंह हाई स्ट्रीट पर आतंकियों ने ग्रेनेड से हमला किया था। इस हमले में एक व्यक्ति की मौत गई थी जबकि 25 लोग घायल हो गए थे।</p>
      <p>वहीं पिछले महीने के अंत में जम्मू कश्मीर के कुलगाम में एक बड़े आतंकी हमले में पांच बाहरी मजदूरों हत्या कर दी थी और अन्य एक को घायल कर दिया था। कुलगाम के काटरोसू इलाके में अज्ञात बंदूकधारियों ने बाहरी मजदूरों के एक समूह में गोलियां चलायी जिसमें 6 मजदूरों को गोलियां लगी और उन्हें तुरंत अस्पताल ले जाया गया जहां डॉक्टरों ने पांच मजदूरों को मृत घोषित कर दिया था।</p>
    </article>
  </body>
</html>