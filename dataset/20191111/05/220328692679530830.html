<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/deribeystva-s-telk-ove-v-bolnitsata-v-pazardzhik-406403.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T05:47:42+00:00"/>
    <meta property="og:title" content="Дерибейства с ТЕЛК-ове в болницата в Пазарджик"/>
    <meta property="og:description" content="Членове на ТЕЛК комисии си раздават решения за инвалидност"/>
  </head>
  <body>
    <article>
      <h1>Дерибейства с ТЕЛК-ове в болницата в Пазарджик</h1>
      <address><time datetime="2019-11-11T05:47:42+00:00">11 Nov 2019, 05:47</time> by <a rel="author">Редактори, кадър Нова ТВ</a></address>
      <p>Нова телевизия показа през септември нередности в държавната болница в Пазарджик. Там, докато сестрите протестират заради ниски заплати, един кардиолог получава 57 000 лева месечна заплата. Той бе уличен от екипа на предаването „Неделята на Нова“, че слага стентове както на болни, така и на здрави пациенти.</p>
      <p>Сега, два месеца по-късно, репортерът на предаването Васил Иванов показа нови фрапиращи безобразия, извършени от ръководството на държавната болница.</p>
      <p>Става дума за фалшиви ТЕЛК решения, за които директорът Васил Вълчев получава сигнали от години, но не предприема нищо. ТЕЛК-овете за цялата област се издават от две комисии. И двете са към държавната болница в Пазарджик и са на подчинение на директора Вълчев, както и лекарите в тях.</p>
      <p>Оказва се, че председателите и на двете комисии са с увреждания и са получили ТЕЛК решения от собствените си комисии. Председателят на едната от тях - д-р Снежана Кабаджова, е със 75% увреждане. Имала калцификат в мозъка и не можела да пази равновесие. Заснехме я и установихме, че няма никакъв проблем с равновесието. Така, освен заплатата си в болницата, тя получава отделно 470 лева месечна пенсия за инвалидност. Наред с това, ТЕЛК решението й е пожизнено, каквото много рядко се издава. Това означава, че не трябва да се явява на комисия през две години, както трябва да правят 95% от хората с увреждания у нас, включително и тези с ампутирани крайници.</p>
      <p>Пожизнено е ТЕЛК решението и на председателя на другата ТЕЛК комисия в лечебното заведение. И то е издадено от собствената му комисия. Така, освен заплатата си, д-р Ангел Генов получава 400 лева инвалидна пенсия. Неговото увреждане е загуба на слуха - 57%. За да чува трябва да ползва слухов апарат и, според написаното от колегите му, може да чуе само звук с височина над 85 децибела. Тоест според стандартите не може да чуе нормален говор от половин метър. На практика е глух.</p>
      <p>Екипът провери и установи, че това съвсем не е така и лекарят чува без проблем името си. Преди време една от лекарките в болницата и бивш член на ТЕЛК разбира за случая и сигнализира.</p>
      <p>„В болницата се говореше и оттам разбрах. Взех нещата в свои ръце. Успях да взема ТЕЛК решенията и ги ксерокопирах. Оказа се, че всичко е истина”, заяви д-р Димитрия Чалъкова, бивш член на ТЕЛК. Директорът на болницата Васил Вълчев не обръща внимание на случая, въпреки че, както се убедихме, без негово знание в тази болница нищо не се случва. Не се прави дори проверка. Всъщност прави едно единствено нещо - през 2016 година самият той се явява на ТЕЛК комисия пред споменатите свои подчинени, също с увреждания по документи и получава от тях пожизнено ТЕЛК решение за 82% увреждане, както и инвалидна пенсия от 715 лева, която получава допълнително към заплата си като директор на болницата.</p>
      <p>Сред заболяванията, вписани в решението, е и скъсан ахилес. Има много спортисти, които след такава травма се възстановяват напълно и продължават да се състезават. Друга от диагнозите му е сменена тазобедрена става. При положение че, когато се сменя ставата, състоянието на пациента не се влошава, а точно обратното – подобрява се. Така, директорът на болницата Васил Вълчев се оказва с 82% нетрудоспособност заради диагнозите, записани в решението на комисията, съставена от подчинените му лекари. Практиката показва, че хора с такъв процент увреждания обикновено са в инвалидни колички или на легло. А само преди 2 месеца, когато се срещнахме, за да говорим за аферата с поставяне на стентове в управляваната от него болница, директорът Вълчев изглеждаше във видимо добра физическа форма. И така с ТЕЛК решението му пред нас, два месеца по-късно отново бяхме пред болницата. Пред камерата ни той категорично отказа да говори за тези нарушения, а шофьорът му грубо изблъска екипа ни и качи директора обратно в колата.</p>
      <p>Така без отговор останаха въпросите към директора на държавната болница в Пазарджик – д-р Васил Вълчев. Който даде заплата от 57 000 лева на кардиолог, поставящ стентове на здрави хора. И който притежава документ за 82% инвалидност, издаден от подчинените му – също хора с увреждания.</p>
    </article>
  </body>
</html>