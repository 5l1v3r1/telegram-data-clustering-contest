<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741051"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T05:05:00+00:00"/>
    <meta property="og:title" content="ศาลมาเลเซียสั่งนาจิบให้การเรื่องวันเอ็มดีบี"/>
    <meta property="og:description" content="ศาลไฮคอร์ตของมาเลเซียนัดอดีตนายกรัฐมนตรีนาจิบ ราซัค เข้าให้ปากคำด้วยตัวเองต้นเดือนหน้า ในข้อหาทุจริตแรกที่เชื่อมโยงกับคดีการคอร์รัปชั่นครั้งใหญ่ในกองทุนพัฒนาแห่งชาติ 'วันเอ็มดีบี'"/>
  </head>
  <body>
    <article>
      <h1>ศาลมาเลเซียสั่งนาจิบให้การเรื่องวันเอ็มดีบี</h1>
      <address>
        <time datetime="2019-11-11T05:05:00+00:00">11 Nov 2019, 05:05</time>
      </address>
      <p>
        <b>ศาลไฮคอร์ตของมาเลเซียนัดอดีตนายกรัฐมนตรีนาจิบ ราซัค เข้าให้ปากคำด้วยตัวเองต้นเดือนหน้า ในข้อหาทุจริตแรกที่เชื่อมโยงกับคดีการคอร์รัปชั่นครั้งใหญ่ในกองทุนพัฒนาแห่งชาติ "วันเอ็มดีบี"</b>
      </p>
      <p>สำนักข่าวต่างประเทศรายงานจากกรุงกัวลาลัมเปอร์ ประเทศมาเลเซีย เมื่อวันที่ 11 พ.ย. ว่าศาลไฮคอร์ตในกรุงกัวลาลัมเปอร์มีคำพิพากษาเมื่อวันจันทร์ ว่าหลักฐานทั้งหมดที่สำนักงานอัยการสูงสุดของมาเลเซียได้นำเสนอเมื่อเดือนส.ค. ที่ผ่านมา เกี่ยวกับการที่อดีตนายกรัฐมนตรีนาจิบ ราซัค ใช้อำนาจมิชอบ ส่งผลให้เกิดความเสียหายแก่ทรัพย์สินซึ่งตนเป็นผู้ดูแลแทนอยู่ จากการบริหารจัดการกองทุนเอสอาร์ซี อินเตอร์เนชั่นแนล ระหว่างปี 2554 ถึง 2558  ซึ่งเป็นหนึ่งในกองทุนย่อยของกองทุนวันเอ็มดีบี  โดยมีการยักยอกเงิน 42 ล้านริงกิต ( ราว 308.1 ล้านบาท ) เข้าสู่บัญชีของส่วนตัวนั้น ศาลได้ตรวจสอบหลักฐานทั้งหมดอย่างละเอียดแล้ว พบว่า "มีน้ำหนักมากพอ" ที่จะทำการไต่สวนต่อ<br/> </p>
      <figure>
        <iframe data-src="https://twitter.com/MelGohCNA/status/1193726937505488897?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/MelGohCNA/status/1193760326447091712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ ศาลมีมติด้วยว่าการที่กองทุนวันเอ็มดีบีอยู่ภายใต้ "การควบคุม" ของจำเลยแต่เพียงผู้เดียว นับตั้งแต่วันแรกที่ก่อตั้ง บ่งชี้ว่าผู้ถูกกล่าวหามีอิทธิพลและอำนาจ "ในระดับสูงมาก" และสมควรให้การด้วยตัวเองต่อคำฟ้องทั้ง 7 กระทงของฝ่ายโจทก์ ที่เกี่ยวเนื่องกับการทุจริตในกองทุนเอสอาร์ซี อินเตอร์เนชั่นแนล  โดยศาลนัดนายนาจิบเข้าให้ปากคำในวันที่ 3 ธ.ค. นี้<br/> <br/>อนึ่ง คดีความเรื่องกองทุนเอสอาร์ซี อินเตอร์เนชั่นแนล เป็นเพียงคดีแรกจากความผิดทั้งหมด 42 กระทง ที่อัยการสูงสุดของมาเลเซียฟ้องร้องอดีตนายกรัฐมนตรีวัย 66 ปี ในข้อหาใช้อำนาจมิชอบ  ฟอกเงิน ฉ้อโกง และละเมิดต่ออำนาจหน้าที่ ด้วยวิธีการ "ปล้นทรัพย์อย่างเป็นระบบ" จากวันเอ็มดีบี ที่เป็นกองทุนซึ่งชาวมาเลเซียร่วมกันสะสมเพื่อไว้ใช้พัฒนาประเทศ โดยพฤติการณ์ของจำเลยมีเป้าหมายชัดเจนว่าเพื่อความร่ำรวยและผลประโยชน์ส่วนตน ตลอดจนบุคคลใกล้ชิด อย่างไรก็ตาม นายนาจิบยังคงยืนกรานปฏิเสธข้อกล่าวหาทั้งหมด.<br/><br/><b>เครดิตภาพ : AP</b></p>
    </article>
  </body>
</html>