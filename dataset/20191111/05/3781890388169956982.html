<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740914"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T05:05:00+00:00"/>
    <meta property="og:title" content="มทร.ธัญบุรีผุดแล็ปปั้นกำลังคนรองรับ5G"/>
    <meta property="og:description" content="มทร.ธัญบุรี​ จับมือหัวเทค​ตั้งสถาบันจิงชื่อ เพื่อเป็นห้องปฏิบัติการพัฒนากำลังคน เพื่อรองรับเทคโนโลยี 5G"/>
  </head>
  <body>
    <article>
      <h1>มทร.ธัญบุรีผุดแล็ปปั้นกำลังคนรองรับ5G</h1>
      <address>
        <time datetime="2019-11-11T05:05:00+00:00">11 Nov 2019, 05:05</time>
      </address>
      <p>
        <b>มทร.ธัญบุรี​ จับมือหัวเทค​ตั้งสถาบันจิงชื่อ เพื่อเป็นห้องปฏิบัติการพัฒนากำลังคน เพื่อรองรับเทคโนโลยี 5G</b>
      </p>
      <p>วันนี้ (11พ.ย.) นายวิรัช โหตระไวศยะ รักษาราชการแทนอธิการบดีมหาวิทยาลัยเทคโนโลยีราชมงคล (มทร.) ธัญบุรี เปิดเผยว่า มทร.ธัญบุรี ได้ลงนามความร่วมมือกับบริษัท ปักกิ่ง หัวเทค จิงชื่อ อินฟอร์เมชั่น เทคโนโลยี จำกัด (หัวเทค) สาธารณรัฐประชาชนจีน เพื่อร่วมกันจัดตั้งห้องปฏิบัติการ ระหว่างคณะวิศวกรรมศาสตร์ มทร.ธัญบุรี กับ หัวเทค ในการสร้างทรัพยากรและสภาพแวดล้อมเพื่อการเรียนการสอน การวิจัยฝึกอบรม และการแลกเปลี่ยนบุคลากร โดยส่งเสริมให้อาจารย์ทำงานร่วมกับเจ้าของเทคโนโลยี 5G ระดับโลก โดยเฉพาะการก่อตั้ง'สถาบันจิงชื่อ'ที่คณะวิศวกรรมศาสตร์ มทร.ธัญบุรี ซึ่งจะเปิดเป็นห้องปฏิบัติการที่มีความทันสมัย เพื่อรองรับเทคโนโลยี 5G Optical Communication Internet of Things (IoT) และเทคโนโลยี ICT ขั้นสูงในอนาคต โดยทางหัวเทคจะสนับสนุนเครื่องมือและอุปกรณ์ต่างๆมูลค่า 125 ล้านบาท เพื่อในการผลิตกำลังคนที่มีศักยภาพระดับสูงในด้านวิศวกรรมศาสตร์และเทคโนโลยี<br/><br/>ด้านผศ.ดร.ศิวกร อ่างทอง คณบดีคณะวิศวกรรมศาสตร์ มทร.ธัญบุรี กล่าวว่า คาดว่าสถาบันจิงชื่อจะเปิดอย่างเป็นทางการในเดือนธันวาคมนี้ และพร้อมให้บริการอย่างเต็มรูปแบบภายใต้การควบคุมคุณภาพจากผู้เชี่ยวชาญจากจีน ที่จะมาให้คำแนะนำ ร่วมพัฒนาหลักสูตร และร่วมการศึกษาวิจัย รวมถึงใช้เป็นศูนย์กลางในการพัฒนากำลังคนในกลุ่มประเทศ CLMV ที่ประกอบด้วยกัมพูชา ลาว เมียนมา และเวียดนาม สถาบันจิงชื่อจะเป็นประโยชน์ด้านการศึกษาในการสร้างกำลังคนให้มีทักษะ และความสามารถที่ทันต่อสถานการณ์โลกในยุคปัจจุบัน โดยเฉพาะอย่างยิ่งในเรื่องเทคโนโลยี 5G</p>
    </article>
  </body>
</html>