<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/perincek-ataturkcu-orgutlerde-sozde-ataturkculer-var/926668"/>
    <meta property="og:site_name" content="medya faresi"/>
    <meta property="article:published_time" content="2019-11-11T05:42:00+00:00"/>
    <meta property="og:title" content="Perinçek: Atatürkçü örgütlerde sözde Atatürkçüler var"/>
    <meta property="og:description" content="Vatan Partisi (VP) Genel Başkanı Doğu Perinçek, bugünkü yazısında 'Cumhuriyetçi ve Atatürkçü örgütlerde sözde Atatürkçülerin olduğunu' söyledi ve &quot;Bunlar, 15-16 Temmuzda ABD Gladyosuna, FETÖ Darbesine karşı tavır alamıyorlar&quot; ifadelerini kullandı."/>
  </head>
  <body>
    <article>
      <h1>Perinçek: Atatürkçü örgütlerde sözde Atatürkçüler var</h1>
      <h2>Vatan Partisi (VP) Genel Başkanı Doğu Perinçek, bugünkü yazısında 'Cumhuriyetçi ve Atatürkçü örgütlerde sözde Atatürkçülerin olduğunu' söyledi ve "Bunlar, 15-16 Temmuzda ABD Gladyosuna, FETÖ Darbesine karşı tavır alamıyorlar" ifadelerini kullandı.</h2>
      <address>
        <time datetime="2019-11-11T05:42:00+00:00">11 Nov 2019, 05:42</time>
      </address>
      <p><b>Vatan Partisi (VP)</b> Genel Başkanı <b>Doğu Perinçek</b>, <b>Aydınlık</b> gazetesinde yayınlanan bugünkü köşe <i><b><a href="https://www.aydinlik.com.tr/15-16-temmuz-mevzisi-ve-sakarya-mevzisi-dogu-perincek-kose-yazilari-kasim-2019">yazısında</a></b></i> 'cumhuriyeti savunanların <b>FETÖ</b> darbesine karşı da tavır almaları gerektiğini' söyledi. </p>
      <p>Cumhuriyetçi örgütlerde 'sözde Atatürkçüler' olduğunu iddia eden Perinçek, "Diyelim o gece tavır almak zordu, bugün de tavır alamıyorlar" ifadelerini kullandı.</p>
      <p>Perinçek'in yazısının ilgili kısmı şu şekilde:</p>
      <p>
        <i>"Cumhuriyetçi örgütlerde, Atatürkçü örgütlerde sözde Atatürkçülerimiz var. Bunlar, 15-16 Temmuzda ABD Gladyosuna, FETÖ Darbesine karşı tavır alamıyorlar. Diyelim o gece tavır almak zordu, bugün de tavır alamıyorlar. Ama Sakarya Savaşı üzerine nutuk atmak gerekse, hepimizin önüne fırlıyorlar.</i>
      </p>
      <p>
        <i>Oysa Sakarya Savaşında ve 15-16 Temmuz darbesinin bastırılmasında, aynı görev yapıldı. Her iki savaş da, Ankara’yı kurtarmıştır.</i>
      </p>
      <p>
        <i>1921 yılı Eylül ayında Sakarya’da emperyalistlerin üzerimize sürdüğü orduları durduramasaydık, Ankara düşmanın eline geçecekti. FETÖ Gladyosunun 15-16 Temmuz 2016 Darbesini bastırmasaydık, Ankara’da ABD güdümlü hükümet kurulacaktı.</i>
      </p>
      <p>
        <i>Peki Atatürkçü olduğunu söyleyen kimileri, 15-16 Temmuz mevzisinde bulunmaktan niçin kaçınıyorlar?</i>
      </p>
      <p>
        <i>Çünkü 15-16 Temmuzda Tayyip Erdoğan ile aynı mevzidesiniz. O mevzide Tayyip Erdoğan düşmanlığı yapamazsınız, karşınızda ABD emperyalizminin FETÖ Gladyosu ve PKK/HDP var.</i>
      </p>
      <p>
        <i>Bugün Sakarya hatıralarında Gazi Mustafa Kemal Paşa’nın mevzisinde olmak kolay, mesele 1921 Eylülünde o mevzide savaşmaktı."</i>
      </p>
      <p>Perinçek ayrıca, partisinin Tayyip Erdoğan yönetimiyle 'aynı gemide olduğunu' yineleyerek, "Bugün Sakarya Savaşı cephesinde olmak, 15-16 Temmuz mevzisinde olmaktır" ifadelerini kullandı:</p>
      <p>
        <i>"Vatan Partisi, Türk Ordusuyla, Türk Milletiyle, Türkiye Cumhuriyeti Devletiyle ve Tayyip Erdoğan yönetimiyle aynı gemide olduğunu kesin ve kararlı olarak saptadığı için, 15-16 Temmuz 2016 gecesi tarihî görevini yerine getirdi.</i>
      </p>
      <p>
        <i>Bugün Sakarya Savaşı cephesinde olmak, 15-16 Temmuz mevzisinde, Fırat Kalkanı, Zeytin Dalı, Barış Pınarı, Soçi Mutabakatı mevzisinde olmaktır."</i>
      </p>
    </article>
  </body>
</html>