<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/nova-pobeda-za-sotsialistite-na-izborite-v-ispaniya-406405.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T05:58:53+00:00"/>
    <meta property="og:title" content="Нова победа за социалистите на изборите в Испания"/>
    <meta property="og:description" content="Четвъртите избори за последните четири години завършиха без категоричен победител"/>
  </head>
  <body>
    <article>
      <h1>Нова победа за социалистите на изборите в Испания</h1>
      <address><time datetime="2019-11-11T05:58:53+00:00">11 Nov 2019, 05:58</time> by <a rel="author">Редактори, сн. Ройтерс</a></address>
      <p>Испанските социалисти водят на парламентарните избори, провели се в неделя. Това показват данни на министерството на вътрешните работи при преброени 53 на сто от подадените гласове, предаде ДПА.</p>
      <p>Четвъртите парламентарни избори за последните четири години в Испания завършиха без категоричен победител.</p>
      <p>Според резултати от преброяването на бюлетините в над 99 процента от изборните секции Испанската социалистическа работническа партия печели 28 процента от гласовете и 120 места в Конгреса на депутатите, долната камара на парламента. Това е с три места по-малко от последните общи избори през април и далеч от необходимите 176 места за постигане на парламентарно мнозинство.</p>
      <p>Изпълняващият длъжността министър-председател на Испания и лидер на социалистите Педро Санчес обеща да сформира стабилно правителство. Той призова политическите си противници за подкрепа: „Ще се обърна към всички политически партии, тъй като трябва да подходят великодушно и отговорност, за да успеем да разрешим политическата ситуация в Испания. Социалистическа партия също трябва да участва в това“.</p>
      <p>На второ място се нарежда консервативната Народна партия с близо 21 на сто и 88 места. Тя подобрява резултата си от историческото дъно, което удари през април, когато успя да вкара в долната камара само 66 депутати.</p>
      <p>„Първо, за да бъдем наистина убедителни със Социалистическата партия -  искаме да видим какво предлага Педро Санчес и след това ще  поемем отговорност, тъй като Испания не може да продължи да бъде в застой“, добави лидерът Пабло Касадо.</p>
      <p>Крайнодясната партия „Вокс“ печели малко над 15 процента и 52 места, което е два пъти повече от досегашните й 24 депутати.</p>
      <p>Големите губещи са крайнолявата „Подемос“ с около 10 процента и 26 места и либералната „Сиудаданос“ с почти 7.</p>
      <p>Избирателната активност вчера е била 69,9 процента, малко по-ниска от тази през април, посочи министерството на вътрешните работи.</p>
    </article>
  </body>
</html>