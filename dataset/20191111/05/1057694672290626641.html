<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2029115/chaos-sti-volivia-epithesis-sto-spiti-tou-morales-ipiresiaki-proedros-i-tzanine-anies.html"/>
    <meta property="og:site_name" content="News.gr"/>
    <meta property="article:published_time" content="2019-11-11T05:35:05+00:00"/>
    <meta property="og:title" content="Χάος στη Βολιβία: Επιθέσεις στο σπίτι του Μοράλες, υπηρεσιακή πρόεδρος η Τζανίνε Άνιες"/>
    <meta property="og:description" content="Η πρεσβεία της Βενεζουέλας στη Λα Πας «καταλήφθηκε από κουκουλοφόρους»"/>
  </head>
  <body>
    <article>
      <h1>Χάος στη Βολιβία: Επιθέσεις στο σπίτι του Μοράλες, υπηρεσιακή πρόεδρος η Τζανίνε Άνιες</h1>
      <address>
        <time datetime="2019-11-11T05:35:05+00:00">11 Nov 2019, 05:35</time>
      </address>
      <h3>Η πρεσβεία της Βενεζουέλας στη Λα Πας «καταλήφθηκε από κουκουλοφόρους»</h3>
      <p>Η δεύτερη αντιπρόεδρος της Γερουσίας της <a href="https://www.news.gr/tag/volivia">Βολιβίας</a> Τζανίνε Άνιες ανακοίνωσε ότι θα αναλάβει ρόλο υπηρεσιακής προέδρου, αφού ο πρόεδρος της χώρας <a href="https://www.news.gr/tag/evo-morales">Έβο Μοράλες</a>, ο αντιπρόεδρός του Άλβαρο Γκαρσία Λινέρα, η πρόεδρος της Γερουσίας Αντριάνα Σαλβατιέρα Αριάσα, ο πρώτος αντιπρόεδρος της Γερουσίας και ο πρόεδρος της Βουλής παραιτήθηκαν.</p>
      <p>Η Άνιες, πολιτικός που ανήκει σε παράταξη της κεντροδεξιάς αντιπολίτευσης, δικηγόρος, έκανε την ανακοίνωση μέσω της ηλεκτρονικής έκδοσης της εφημερίδας Página 7.</p>
      <p>«Θα πάω στη Λα Πας τη Δευτέρα [σ.σ. σήμερα] για να αναλάβω την εξουσία με ομαλό τρόπο και να προκηρύξω νέες εκλογές», δήλωσε αργότερα η Άνιες στο τηλεοπτικό δίκτυο Unitel.</p>
      <figure>
        <img src="https://www.news.gr/wp-content/uploads/images/2019/11/11/ap/AP_19314786053576.jpg?x78811"/>
      </figure>
      <h4>Εκδόθηκε ένταλμα σύλληψης του Έβο Μοράλες</h4>
      <p>Η αστυνομία ψάχνει για να συλλάβει τον Έβο Μοράλες, που ανακοίνωσε χθες Κυριακή την παραίτησή του από το αξίωμα του προέδρου, ανέφερε μέσω Twitter ο Λουίς Φερνάντο Καμάτσο, ηγέτης οργάνωσης της αντιπολίτευσης στη Σάντα Κρους η οποία πρωτοστάτησε στις διαδηλώσεις εναντίον του σοσιαλιστή πολιτικού μετά τις εκλογές της 20ής Οκτωβρίου.</p>
      <p>«Επιβεβαιώθηκε! Εκδόθηκε ένταλμα σύλληψης του Μοράλες! Η αστυνομία και ο στρατός τον ψάχνουν στην Τσαπαρέ», ανέφερε μέσω Twitter ο Καμάτσο.</p>
      <p>Δεν έχει εκδοθεί ένταλμα σύλληψης του Έβο Μοράλες, διαβεβαίωσε το βράδυ της Κυριακής [τοπική ώρα, τα ξημερώματα της Δευτέρας ώρα Ελλάδας] ο επικεφαλής της αστυνομίας της χώρας της Λατινικής Αμερικής, μερικές ώρες μετά την παραίτηση του σοσιαλιστή προέδρου.</p>
      <p>Ο Λουίς Φερνάντο Καμάτσο, ηγέτης της αντιπολίτευσης, ανέφερε νωρίτερα πως έχει «επιβεβαιωθεί» η έκδοση εντάλματος σύλληψης, ενώ ο Μοράλες κατήγγειλε το «παράνομο» ένταλμα αυτό και ότι «βίαιες ομάδες» επιτέθηκαν στο σπίτι του.</p>
      <figure>
        <img src="https://www.news.gr/wp-content/uploads/images/2019/11/11/ap/AP_19314777996153.jpg?x78811"/>
      </figure>
      <p>Η έδρα της πρεσβείας της Βενεζουέλας στη Λα Πας καταλήφθηκε χθες Κυριακή από «κουκουλοφόρους», μετά την παραίτηση από την προεδρία του Έβο Μοράλες, πιστού συμμάχου της κυβέρνησης του σοσιαλιστή προέδρου Νικολάς Μαδούρο, δήλωσε η πρεσβεύτρια του Καράκας, η Κρισμπελί Γκονσάλες, στο ABI, το κρατικό πρακτορείο ειδήσεων της Βολιβίας.</p>
      <p>«Εφοδιασμένοι με δυναμίτη, κουκουλοφόροι διαδηλωτές με ασπίδες κατέλαβαν την πρεσβεία της Βενεζουέλας στη Βολιβία. Είμαστε καλά και σε ασφαλές σημείο, αλλά θέλουν να διαπράξουν σφαγή. Βοηθήστε μας να καταγγείλουμε αυτή τη βαρβαρότητα», είπε η διπλωμάτισσα στο πρακτορείο.</p>
      <p>Νωρίτερα, ο πρόεδρος της <a href="https://www.news.gr/tag/venezouela">Βενεζουέλας</a> <a href="https://www.news.gr/tag/nikola-madouro">Νικολάς Μαδούρο</a> καταδίκασε με «κατηγορηματικό» τρόπο το «πραξικόπημα» στη Βολιβία, μετά την παραίτηση του Μοράλες, έπειτα από τρεις εβδομάδες κινητοποιήσεων της αντιπολίτευσης και αιματηρών ταραχών στη χώρα της Λατινικής Αμερικής όπως αναφέρει το Αθηναϊκό Πρακτορείο Ειδήσεων.</p>
      <figure>
        <img src="https://www.news.gr/wp-content/uploads/images/2019/11/11/ap/AP_19314526667596.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/11/ap/AP_19314646089017.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/11/ap/AP_19314777996153.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/11/ap/AP_19314646394899.jpg?x78811"/>
      </figure>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2028923/proores-ekloges-tha-prokirixi-o-evo-morales.html"/>
        <a href="https://www.news.gr/kosmos/article/2027704/diethnis-antidrasis-gia-tin-apofilakisi-tou-loula.html"/>
        <a href="https://www.news.gr/kosmos/article/2027687/monades-tis-astinomias-stasiasan-se-polis-tis-volivias.html"/>
      </related>
    </article>
  </body>
</html>