<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/viyna-na-donbasi-za-dobu-poraneni-chetvero-viyskovih-novini-ukrajini-50052727.html"/>
    <meta property="og:site_name" content="НВ"/>
    <meta property="article:published_time" content="2019-11-11T05:07:00+00:00"/>
    <meta property="og:title" content="На Донбасі від обстрілів бойовиків четверо військових отримали поранення"/>
    <meta property="og:description" content="Протягом минулої доби в районі проведення операції Об'єднаних сил на Донбасі терористи 11 разів порушили режим припинення вогню."/>
  </head>
  <body>
    <article>
      <h1>На Донбасі від обстрілів бойовиків четверо військових отримали поранення</h1>
      <h2>Протягом минулої доби в районі проведення операції Об'єднаних сил на Донбасі терористи 11 разів порушили режим припинення вогню.</h2>
      <address>
        <time datetime="2019-11-11T05:07:00+00:00">11 Nov 2019, 05:07</time>
      </address>
      <p>Як <a href="https://www.facebook.com/pressjfo.news/photos/a.364697644022858/709238962902056/?type=3&amp;theater">повідомляє </a>прес-центр ООС, в районі відповідальності оперативно-тактичного угруповання Схід бойовики двічі вели вогонь з протитанкового ракетного комплексу поблизу Новогнатівки, двічі неподалік Красногорівки — з мінометів калібру 82 мм, автоматичних гранатометів та великокаліберних кулеметів, в районі Пісків — з мінометів калібру 82 мм, поблизу Березового — зі станкових протитанкових гранатометів, неподалік Лебединського — з великокаліберних кулеметів та іншої стрілецької зброї.</p>
      <p>В районі відповідальності оперативно-тактичного угруповання Північ терористи із зенітної установки ЗУ-23−2, станкових протитанкових гранатометів та великокаліберних кулеметів обстріляли українських військових поблизу Майорська та Південного, неподалік Новотошківського — з гранатометів різних систем і стрілецької зброї, в районі Луганського — з ручних протитанкових гранатометів та великокаліберних кулеметів.</p>
      <p>За минулу добу внаслідок обстрілів мінно-вибухові травми отримали чотири військовослужбовці Об'єднаних сил. Загрози життю бійців немає.</p>
      <p>З початку поточної доби обстрілів з боку бойовиків не було.</p>
    </article>
  </body>
</html>