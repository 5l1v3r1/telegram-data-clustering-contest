<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/11/thiruvananthapuram-leopard-disease-in-kattakada.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T05:44:00+00:00"/>
    <meta property="og:title" content="മാരക രോഗം ബാധിച്ച പുലി ഡാമിൽ, ജീവനക്കാരുടെയും ജീവനു ഭീഷണി; ദുരൂഹത"/>
    <meta property="og:description" content="കാട്ടാക്കട∙മാരക രോഗം ബാധിച്ച പുലിയെ ഡാമിലെത്തിക്കാൻ അനുമതി നൽകിയ വനം വകുപ്പ് ഉദ്യോഗസ്ഥരുടെ നിലപാടിൽ ദുരൂഹത.ഡാമിലെ സിംഹ സഫാരി പാർക്കിനെ.Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>മാരക രോഗം ബാധിച്ച പുലി ഡാമിൽ, ജീവനക്കാരുടെയും ജീവനു ഭീഷണി; ദുരൂഹത</h1>
      <address><time datetime="2019-11-11T05:44:00+00:00">11 Nov 2019, 05:44</time> by <a rel="author">മനോരമ ലേഖകൻ</a></address>
      <p>കാട്ടാക്കട∙മാരക രോഗം ബാധിച്ച പുലിയെ ഡാമിലെത്തിക്കാൻ അനുമതി നൽകിയ വനം വകുപ്പ് ഉദ്യോഗസ്ഥരുടെ നിലപാടിൽ ദുരൂഹത.ഡാമിലെ സിംഹ സഫാരി പാർക്കിനെ അട്ടിമറിക്കാനുള്ള നീക്കമെന്നാണ് വിലയിരുത്തൽ. പാർക്ക് പ്രവർത്തിക്കാൻ സെൻട്രൽ സൂ അതോറിറ്റി മാനദണ്ഡങ്ങൾക്ക് എതിരാണ് പാർക്കിൽ പുലിയേയും കടുവയേയുമൊക്കെ പാർപ്പിക്കുന്നത്.</p>
      <p>പാർക്കിന് അകലെ റെയിഞ്ച് ഓഫീസിനു സമീപത്തെ ചീങ്കണ്ണി പാർക്ക് പോലും മാറ്റിയാലെ സിംഹസഫാരി പാർക്കിന് അനുമതി നൽകുവെന്ന കടുംപിടുത്തം സൂ അതോറിറ്റി തുടരുന്നതിനിടെയാണ് നാട്ടിലിറങ്ങുന്ന പുലികളെയും കടുവയുമൊക്കെ ഡാമിലെത്തിക്കുന്നത്. അസുഖം ബാധിച്ച് അവശതയിൽ പാർക്കിലെ കൂട്ടിലുള്ള പുലിയെ വയനാട് നിന്ന് ഡാമിലേക്ക് കൊണ്ടുവരാൻ യാത്രയ്ക്ക് കുഴപ്പമില്ലെന്നും പ്രാഥമിക റിപ്പോർട്ട് നൽകിയ ഡോക്ടറും  ഡോക്ടറുടെ റിപ്പോർട്ട് വാങ്ങി പുലിയെ ഉടൻ വയനാട്നിന്ന് വണ്ടി കയറ്റിയതും വനം വകുപ്പ് ഉദ്യോഗസ്ഥരുടെ അനാസ്ഥയെന്ന് വ്യക്തം.</p>
      <p>പുലിക്ക് മാരക രോഗമെന്ന് ബോധ്യമുള്ളവർ ഇതുവരെ ഈ രോഗം റിപ്പോർട്ട് ചെയ്യപെടാത്ത വന മേഖലയിലേക്ക് പുലിയെ എത്തിക്കാൻ തിടുക്കപെട്ടുവെന്നാണ് ആക്ഷേപം.രോഗ വിവരം മറിച്ച് വച്ച് ഡാമിലെത്തിച്ചത് സംബന്ധിച്ച് ഉന്നത തല അന്വേഷണം വേണമെന്ന ആവശ്യം ശക്മാണ്.സിംഹ സഫാരി പാർക്ക് നിലനിർത്താൻ പുതിയ സിംഹത്തെ കൊണ്ട് വന്ന് ദിവസങ്ങൾ ക്കുള്ളിൽ തന്നെ മാരക രോഗമുള്ള പുലിയെ ഇവിടെയെത്തിച്ചതെന്തിനെന്ന ചോദ്യമുയരുന്നു. പ്രാഥമിക പരിശോധനയോ,ചികിൽയോ നൽകാതെ വയനാട്ടിൽ നിന്ന് പുലിയെ ഡാമിലെത്തിച്ചു.</p>
      <p>ജില്ലയിലെ വനം വകുപ്പ് ഉദ്യോഗസ്ഥർ എതിർപ്പറിയിച്ചിട്ടും പുനരധിവാസ കേന്ദ്ര മെന്നപോലെ ഡാമിൽ പുലിയെയെത്തിക്കാൻ അതീവ രഹസ്യമായി ഉത്തരവിറങ്ങി.ഇതിനുള്ള ന്യായം കൂട് ഒഴിവുണ്ടെന്നാണ്. കൂടുകൾ വേണ്ടിടത്ത് സ്ഥാപിക്കുന്നതിന് പകരം ഡാമിലെത്തിച്ച് ഇവിടത്തെ സഫാരി പാർക്കിനെ മാത്രമല്ല, നെയ്യാർ വന മേഖലയിലെ മൃഗങ്ങളെ കൊല്ലാ കൊലയ്ക്ക് കൊടുക്കുകയാണ് വനം വകുപ്പ് ചെയ്തിരിക്കുന്നത്.</p>
      <p>പുലിയെ ഇവിടെ നിന്ന് മാറ്റാൻ അടിയന്തര നടപടിയുണ്ടായില്ലെങ്കിൽ പാർക്കിലെ സിംഹങ്ങളെയും കടുവയുടെയും മാത്രമല്ല ഇവിടെ ജോലിനോക്കുന്ന ജീവനക്കാരുടെയും ജീവനു ഭീഷണിയാകും. അത്രയ്ക്ക് മാരകമായ രോഗമാണ് പുലിക്കെന്നാണ് വിവരം.രോഗ തീവ്രത സംബന്ധിച്ച റിപ്പോർട്ട് ഉന്നതർക്ക് ഇതിനകം ലഭിച്ചതായാണ് സൂചന.</p>
    </article>
  </body>
</html>