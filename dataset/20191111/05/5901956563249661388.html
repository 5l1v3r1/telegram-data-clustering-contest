<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/pet-mozganom-najskodljivejsih-navad-246653"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T05:50:00+00:00"/>
    <meta property="og:title" content="Pet možganom najškodljivejših navad"/>
    <meta property="og:description" content="Možgani so kompleksen organ, način življenja pa zelo vpliva na njihovo zdravje in delovanje. Nekatere navade jim škodujejo, zato se jim je treba izogibati. Katere? Pomanjkanje spanja Dober spanec ..."/>
  </head>
  <body>
    <article>
      <h1>Pet možganom najškodljivejših navad</h1>
      <h2>Z vsakodnevnimi navadami nehote ogrožate delovanje malih sivih celic.</h2>
      <address><time datetime="2019-11-11T05:50:00+00:00">11 Nov 2019, 05:50</time> by <a rel="author">M. F.</a></address>
      <p>Možgani so kompleksen organ, način življenja pa zelo vpliva na njihovo zdravje in delovanje. Nekatere navade jim škodujejo, zato se jim je treba izogibati. Katere?</p>
      <h3>Pomanjkanje spanja</h3>
      <p>Dober spanec je nepogrešljiv za zdravje. Zlasti možganov. Med nočnim počitkom se namreč ti obnavljajo in skladiščijo informacije, pomanjkanje spanja pa te procese ovira in s tem krati možganske sposobnosti. Več kot tretjina odraslih spi manj kot sedem ur na noč, čeprav bi si za nočni počitek in s tem za zdravje možganov morali nameniti sedem do osem in pol ure spanja. Nedavne raziskave dokazujejo tudi, da pomanjkanje spanja povzroča propadanje možganskih celic, dober spanec pa izboljšuje spomin, koncentracijo in veča storilnost.</p>
      <h3>Pomanjkanje družabnih stikov</h3>
      <p>Druženje in pogovori z drugimi imajo na možgane velik vpliv. Raziskava univerze Michigan je denimo pokazala, da že 10-minutni pogovor izboljšuje spomin in kognitivne funkcije, pomanjkanje socialne interakcije pa vodi v osamljenost in depresijo, kar škodi možganom.</p>
      <h3>Kajenje</h3>
      <p>V delu možganske skorje so centri za spomin, zaznavo in govor. Nikotin iz cigaret pospešuje tanjšanje tega dela možganov in med drugim veča verjetnost alzheimerjeve bolezni. Prenehanje kajenja pripomore k obnovi poškodovanih delov možganov, vendar je proces počasen in dolgotrajen, zato se je kajenju najboljše izogibati. A nikoli ni prepozno, saj je vsaka rešena možganska celica koristna.</p>
      <h3>Prenajedanje in slaba prehrana</h3>
      <p>Prehrambne navade, ki koristijo splošnemu zdravju, pozitivno vplivajo tudi na možgane, predvsem zmerna uporaba soli in sladkorja ter izogibanje alkoholu. Raziskava iz leta 2012 je pokazala, da so pri debelih ljudeh ogrožene kognitivne sposobnosti. Te so pri njih za 22 odstotkov slabše kot pri tistih s primerno telesno maso.</p>
      <h3>Premalo telovadbe</h3>
      <p>Redna vadba je dobra za splošno zdravje in za male sive celice. Hoja, tek in vadba z utežmi pozitivno vplivajo na dele možganov, ki skrbijo za spomin in učenje, za koncentracijo, za organizacijske sposobnosti, za interpretacijo informacij in za sprejemanje odločitev.<br/><br/>Za vse to je dovolj že pol ure vadbe vsaj petkrat na teden.</p>
    </article>
  </body>
</html>