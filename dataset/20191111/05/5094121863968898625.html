<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/svet-si-v-nemecku-pripomnel-30-vyroci-padu-berlinske-zdi-20191110.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T05:00:00+00:00"/>
    <meta property="og:title" content="Svět si v Německu připomněl 30.výročí pádu Berlínské zdi"/>
    <meta property="og:description" content="Ani sametová revoluce, svobodné volby v Polsku, či kulatý stůl v Maďarsku. Pro svět padl komunismus s Berlínskou zdí, jak připomněly oslavy výročí v Německu."/>
  </head>
  <body>
    <article>
      <h1>Svět si v Německu připomněl 30.výročí pádu Berlínské zdi</h1>
      <address><time datetime="2019-11-11T05:00:00+00:00">11 Nov 2019, 05:00</time> by <a rel="author">Luboš Palata</a></address>
      <p>Někdy se dějiny posouvají revolucemi, někdy ukončením válek, jindy svobodnými volbami.</p>
      <p>Ale jsou i momenty, kdy je posune omyl, jedno přeřeknutí. Dopustil se ho na tiskové konferenci 9. listopadu 1989 člen vedení východoněmecké komunistické strany Günter Schabowski, když na otázku, kdy vstupuje v platnost zákon o otevření hranic do západního Německa, odpověděl: „Podle mého názoru ihned“. Proud nadšených východních Němců, deroucích se na Západ, už nešlo zastavit. Berlínská zeď padla.</p>
      <figure>
        <img src="https://g.denik.cz/1/22/schroder-nemecko-je-cechum-vdecne-za-jejich-roli-pri-padu-zdi_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/byvaly-kancler-schroder-nemecko-je-cesi-pad-berlinska-zed-20191108.html">Bývalý kancléř Schröder: Německo je Čechům vděčné za jejich roli při pádu zdi Přečíst článek ›</a>
      </aside>
      <p>Tohoto „omylu“ by však nebylo, nebýt velkých demonstrací v NDR, ale i polské Solidarity, která si vynutila už v létě 1989 svobodné volby, maďarské demokratické opozice, jež u kulatého stolu dohodla přechod k demokracii, nebo akcí české a slovenské protirežimní opozice. V Berlíně to na oslavách 30. výročí pádu Berlínské zdi připomněla za přítomnosti prezidentů zemí Visegrádské čtyřky hlava Německa Frank--Walter Steinmeier.</p>
      <h3>Boj za svobodu</h3>
      <p>„Dlouhý a vytrvalý boj za svobodu a nezávislost ve vašich zemích, zemích ve středu Evropy, patří k historickým předpokladům tohoto 9. listopadu před 30 lety,“ uvedl německý prezident.</p>
      <p>Kancléřka Angela Merkelová pak v projevu v Kapli smíření, na místě, kudy probíhala Berlínská zeď, prohlásila: „Žádné zdi, které rozdělují lidi a omezují svobodu, nejsou tak vysoké ani tak dlouhé, aby nemohly být zničeny.“</p>
      <figure>
        <img src="https://g.denik.cz/1/6e/west-and-east-germans-at-the-brandenburg-gate-in-1989-136869_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/pad-berlinska-zed-ndr-ronald-reagan-michail-gorbacov-zelezna-opona-socialismus.html">Před 30 lety se začala hroutit Berlínská zeď. Její pád odstartoval omylem Přečíst článek ›</a>
      </aside>
      <p>Kancléřka také citovala ve svém projevu bývalého českého a československého prezidenta Václava Havla: „Svoboda je jako moře: jednotlivé vlny mnoho nezmohou, ale síle příboje se vzdorovat nedá“. Po skončení projevu Angely Merkelové pak na setkání zazpíval český písničkář a bývalý disident Jaroslav Hutka.</p>
      <h3>Každý osmý chce zeď</h3>
      <p>Spolková republika si třicáté výročí pádu Berlínské zdi připomíná sice v dobré hospodářské kondici, ale za situace, kdy především v bývalém východním Německu roste síla extremistických stran. A kdy se množí se projevy nesnášenlivosti, hlavně vůči muslimům a židům.</p>
      <figure>
        <img src="https://g.denik.cz/1/2a/berlin-traffic_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/berlin-se-otvira-ukrajincum-potrebuje-400-tisic-lidi-rocne-20191107.html">Berlín se otvírá Ukrajincům. Potřebuje 400 tisíc lidí ročně Přečíst článek ›</a>
      </aside>
      <p>„Napříč naší zemí vyrostly nové zdi: zdi z frustrace, zdi z hněvu a nenávisti. Zdi oněmění a odcizení. Zdi, které jsou neviditelné, ale přesto rozdělují. Zdi, které stojí v cestě naší soudržnosti,“ vyzval v hlavním projevu pod Braniborskou branou prezident Steinmeier.</p>
      <p>Kancléřka Angela Merkelová k tomu dodala, že přes mnohé úspěchy si úplné sjednocení Německa, které začalo právě pádem zdi, vyžádá možná ještě dvacet let. I dnes se podle průzkumů Sinus-Institutu 41% obyvatel bývalé NDR stále považuje za „východní Němce“ a 13% by si přálo, aby byla Berlínská zeď znovu vztyčena.</p>
    </article>
  </body>
</html>