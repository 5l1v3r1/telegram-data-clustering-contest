<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/11/hihetetlen-izgalmakat-produkalt-a-rovidpalyas-gyorskorcsolya-vk-verseny-montrealban"/>
    <meta property="og:site_name" content="infostart"/>
    <meta property="article:published_time" content="2019-11-11T05:49:00+00:00"/>
    <meta property="og:title" content="Hihetetlen izgalmakat produkált a rövidpályás gyorskorcsolya-vk-verseny Montrealban"/>
    <meta property="og:description" content="Liu Shaolin Sándor csak az utolsó körben előzte be dél-koreai riválisát az 500 méteres döntőben, míg a váltó olimpiai bajnokhoz méltón szerepelt."/>
  </head>
  <body>
    <article>
      <h1>Hihetetlen izgalmakat produkált a rövidpályás gyorskorcsolya-vk-verseny Montrealban</h1>
      <address><time datetime="2019-11-11T05:49:00+00:00">11 Nov 2019, 05:49</time> by <a rel="author">Infostart / MTI</a></address>
      <h3>Liu Shaolin Sándor csak az utolsó körben előzte be dél-koreai riválisát az 500 méteres döntőben, míg a váltó olimpiai bajnokhoz méltón szerepelt.</h3>
      <p>Az olimpiai és Európa-bajnok férfi váltó és 500 méteren Liu Shaolin Sándor is győzött vasárnap a rövidpályás gyorskorcsolyázók világkupa-sorozatának második, montreali állomásán.</p>
      <p>A váltóval olimpiai bajnok magyar sportoló a negyeddöntőben öccsével egy futamban szerepelt, de kilökték őt, így csak továbbjuttatással lépett elődöntőbe, míg Liu Shaoang egyike volt a szabálytalanság miatt kizárt riválisoknak. A következő körben Liu Shaolin a legrosszabb külső pályáról rajtolhatott, mégis sikerült feljönnie a második, finálét érő helyre, ami bravúrnak számít a sprinttávon. A hatfős döntőben a rajtnál megtartotta második pozícióját, majd egy körrel a vége előtt megelőzte a dél-koreai Hvang Tae Hont, így a 23 éves magyar első lett, egyúttal átvette a vezetést a táv vk-pontversenyében. Liu Shaolin győzelme és előzése különösen nagy bravúr azt figyelembe véve, hogy a táv kétszeres világbajnoka, Hvang veretlen volt ebben az idényben, azaz mostanáig mindhárom egyéni versenyét megnyerte. A szintén ötkarikás aranyérmes másik két magyar közül Liu Shaoang 18., míg a selejtezőben kiesett Burján Csaba 38. lett.</p>
      <p>Ami a férfiaknál nem jött össze Hvangnak, azt megcsinálta a nőknél a kanadai Kim Boutin, azaz negyedik egyéni versenyében is diadalmaskodott: múlt héten Salt Lake Cityben 500 és 1500 méteren győzött, Montrealban pedig szombaton 1000, vasárnap 500 méteren lett első. A negyeddöntős Jászapáti Petra a 16., míg a selejtezőben búcsúzó Kónya Zsófia a 22. helyen végzett.</p>
      <p>Az 1000 méteres versenyeken ezúttal nem termett babér a magyaroknak, a legtovább a nőknél az elődöntőben kizárt ausztrál születésű Lockett Deanna jutott, aki így 10. helyen zárt. A selejtezőben kiesett Sziliczei-Német Rebeka 24., Bácskai Sára Luca 33. lett. A győzelmet a kínai Han Jü-tung szerezte meg. A férfiaknál a holtszezonban magyarokkal készülő orosz Szemjon Jelisztratov nyert, a magyarok nem jutottak túl a pénteki selejtezőn, az amerikai születésű Krueger Cole 22., a még csak 17 éves Talabos Attila 32., míg Varnyú Alex 34. helyen végzett.</p>
      <p>Az 5000 méteres férfi váltók döntőjében a vk-címvédő és világcsúcstartó magyar négyes Liu Shaolin, Liu Shaoang, Burján és Krueger Cole összeállításban korcsolyázott, és tíz körrel a vége előtt reménytelen helyzetben volt, kissé leszakadt a másik három kvartettről. A kínaiak botlása miatt a magyarok feljöttek a harmadik helyre, ráadásul ledolgozták lemaradásukat, az utolsó váltás pedig annyira jól sikerült a Liu fivérek között, hogy Liu Shaolin élre állt. Az utolsó kanyar kijáratánál a dél-koreaiak befejező embere kívül próbálta legyorsulni a magyar klasszist, de közöttük még célfotó sem tudott dönteni, így holtversenyben győzött a magyar és a dél-koreai kvartett, ami rendkívül ritka ebben a sportágban, tekintve, hogy ezredeket is mérnek.</p>
      <p>A 3000 méteres női váltóversenyt a Salt Lake Cityben is győztes kínaiak nyerték, a negyeddöntőben kiesett magyar négyes 11. lett.</p>
      <p>A vk-sorozat november 29. és december 1. között a japán Nagojában folytatódik.</p>
      <p>
        <i>Nyitókép: MTI/EPA/ANP/VINCENT JANNINK</i>
      </p>
    </article>
  </body>
</html>