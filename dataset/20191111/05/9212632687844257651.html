<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515993/peminat-nyawa-kami"/>
    <meta property="og:site_name" content="HM Online"/>
    <meta property="article:published_time" content="2019-11-11T05:30:22+00:00"/>
    <meta property="og:title" content="'Peminat nyawa kami'"/>
    <meta property="og:description" content="SEIRING peningkatan usia dan pengalaman sepanjang bergiat aktif dalam bidang seni, kumpulan Repvblik kian bijak menangani kontroversi."/>
  </head>
  <body>
    <article>
      <h1>'Peminat nyawa kami'</h1>
      <address><time datetime="2019-11-11T05:30:22+00:00">11 Nov 2019, 05:30</time> by <a rel="author">Ardini Sophia Sina</a></address>
      <p>SEIRING peningkatan usia dan pengalaman sepanjang bergiat aktif dalam bidang seni, kumpulan Repvblik kian bijak menangani kontroversi.</p>
      <p>Pertengahan tahun ini, kumpulan yang dianggotai Ruri selaku vokalis, Hexa (gitar), Lavy (bass), Ei (gitar), Tyar (keyboard) dan</p>
      <p>Alif (dram) terjebak salah faham dengan Lucinta Luna.</p>
      <p>Menjelaskan ia sudah selesai, Ruri berkata, ada ketika mereka selesa mengambil pendekatan berdiam diri agar isu yang diperkatakan itu tidak menjadi lebih besar.</p>
      <p>“Kadang-kadang, ada perkara yang perlu kita jelaskan dan ada juga tidak perlu dilayan kerana ia mungkin akan buat keadaan bertambah buruk.</p>
      <p>“Penting untuk kami berbincang dan menilai semula situasi berkenaan. Kami hanya akan bercakap apabila perlu. Tidak semua masalah kami perlu jelaskan hanya untuk buktikan berada di pihak yang benar.</p>
      <p>“Bagaimanapun, perkara itu sudah selesai dan tidak ada apa-apa lagi yang perlu diulas. Ia hanyalah salah faham dan semuanya berakhir dengan baik. Kita juga tidak mahu mengungkit perkara yang sudah berlalu,” katanya.</p>
      <p>Bergiat aktif sejak 2007, kumpulan Repvblik tidak hanya punya nama besar di Indonesia, tetapi juga di Malaysia. Meski popular, band itu tidak pernah mendabik dada dan sentiasa merendah diri.</p>
      <p>Kata Hexa, mereka tidak pernah menganggap Repvblik sebagai kumpulan hebat.</p>
      <p>Fokus utama mereka hanyalah menghasilkan lagu berkualiti buat peminat.</p>
      <p>Dipuji peminat sebagai kumpulan yang kaya dengan sikap positif, Repvblik bersyukur dan berterima kasih di atas kepercayaan diberikan pelbagai pihak.</p>
      <p>“Kalau bercakap mengenai populariti, ramai lagi penyanyi dan band lain yang lebih berpengaruh. Jadi, tak perlu terlalu bangga dengan pencapaian kami yang tidak seberapa.</p>
      <figure>
        <img src="https://assets.hmetro.com.my/images/articles/11xxcover_1573421411.jpg"/>
        <figcaption>Repvblik bersama kumpulan Floor 88.</figcaption>
      </figure>
      <p>“Kami sangat gembira dan bersyukur kerana peminat masih menyokong Repvblik sejak awal kemunculan hingga sekarang. Selain keluarga, peminat adalah nyawa kami yang menjadi nadi penggerak Repvblik.</p>
      <p>“Sebagai tanda penghargaan, WhatsApp khas buat peminat kami diwujudkan. Interaksi tidak hanya pada platform media sosial, tetapi juga menerusi WhatsApp. Ia secara tidak langsung merapatkan ukhuwah dengan peminat,” kata Hexa.</p>
      <p>Bakal tampil dengan Konsert Repvblik and Friends di Kuala Lumpur pada 18 Disember dan Johor Bahru (20 Disember), band itu menjanjikan persembahan yang menarik serta menghiburkan.</p>
      <p>Konsert itu turut diserikan dengan penampilan Andmesh yang terkenal dengan lagu Cinta Luar Biasa dan Floor 88 yang hangat dengan lagu baharu mereka berjudul Hutang.</p>
      <p>Kata Ruri, pemilihan kedua-dua penyanyi itu berdasarkan populariti mereka di Malaysia dan kredibiliti sebagai penghibur. Ruri percaya, dua penyanyi itu mampu menambah pesona pada konsert itu nanti.</p>
      <p>“Sememangnya kami teruja dan tidak sabar menghiburkan peminat di Malaysia. Kami menjanjikan persembahan hebat yang akan menjadi memori indah buat mereka.</p>
      <p>“Diharap peminat juga menanti-nantikan persembahan kami. Tidak banyak yang kami dapat kongsikan kerana mahu ia menjadi kejutan pada malam itu nanti,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/node/215242"/>
        <a href="https://www.hmetro.com.my/rap/2019/04/444804/muzik-rock-masih-hidup"/>
        <a href="https://www.hmetro.com.my/rap/2017/12/291099/aura-legenda-rock"/>
        <a href="https://www.hmetro.com.my/rap/2018/11/395035/rock-kapak-muncul-semula"/>
        <a href="https://www.hmetro.com.my/rap/2017/11/284569/kembalikan-kehangatan-muzik-rock"/>
        <a href="https://www.hmetro.com.my/utama/2019/01/416752/hadiah-kerana-dihargai"/>
        <a href="https://www.hmetro.com.my/rap/2017/10/271156/10-lagu-tak-cukup"/>
        <a href="https://www.hmetro.com.my/utama/2018/08/364747/projector-band-tunjuk-taring"/>
      </related>
    </article>
  </body>
</html>