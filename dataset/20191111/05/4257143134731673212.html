<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/11/tudosok-megtalaltak-a-jo-dal-receptjet"/>
    <meta property="og:site_name" content="infostart"/>
    <meta property="article:published_time" content="2019-11-11T05:15:00+00:00"/>
    <meta property="og:title" content="Tudósok megtalálták a jó dal receptjét"/>
    <meta property="og:description" content="A legeslegfontosabb, hogy változatos legyen és meglepő. Nyilvánosságra hozták a módszertanukat is, amivel erre az eredményre jutottak."/>
  </head>
  <body>
    <article>
      <h1>Tudósok megtalálták a jó dal receptjét</h1>
      <address><time datetime="2019-11-11T05:15:00+00:00">11 Nov 2019, 05:15</time> by <a rel="author">Infostart / MTI</a></address>
      <h3>A legeslegfontosabb, hogy változatos legyen és meglepő. Nyilvánosságra hozták a módszertanukat is, amivel erre az eredményre jutottak.</h3>
      <p>Tudósok megfejtették a jó dalok írásának titkát. Egy kutatócsoport az amerikai Billboard slágerlistán szereplő klasszikus popsikerek több tízezernyi akkordhangzását elemezték ki statisztikailag.</p>
      <p>Közlésük szerint megtalálták a választ: a siker titka a változékonyság és a meglepetés megfelelő kombinációjában rejlik.</p>
      <p>A kutatócsoport vezetője, Vincent Cheung, a lipcsei Max Planck Intézet munkatársa elmondta, az adatok segítséget jelenthetnek a dalszerzőknek a következő nagy sikerek megalkotásában.</p>
      <p>"Bámulatos, hogy</p>
      <blockquote>az emberek örömüket lelhetik egy zenedarabban csak attól függően, hogy a hangok miként vannak sorrendbe állítva"</blockquote>
      <p>- mondta a kutató.</p>
      <p>A dalszerzők ösztönösen tudják, hogy a kiszámíthatóság nagy szerepet játszik abban, mennyi élvezetet kap a hallgató a daltól, de a közvetlen kapcsolat eddig zavaros volt.</p>
      <p>A Current Biology című lapban megjelent tanulmány készítői kiválasztottak 745 Billboard-popklasszikust az</p>
      <p>
        <mark>1958 és 1991 közötti időszakból,</mark>
      </p>
      <p>köztük a The Beatles Ob-La-Di, Ob-La-Da című dalát, a UB40 Red Red Wine és az ABBA Knowing Me, Knowing You című slágerét.</p>
      <p>Egy úgynevezett gépi tanulási modell segítségével matematikailag meghatározták a változékonyság és a meglepetés mértékét 80 ezer, egymáshoz hasonlatos hangsorban. Ezután lejátszottak egy kis szakaszt mintegy 80 tesztalanynak, akiknek agyáról eközben funkcionális mágneses rezonanciatomográffal (fMRI) készítettek felvételek.</p>
      <h4>A meglepetés ereje és az agy</h4>
      <p>A tudósok arra jutottak, hogy ha a tesztalanyok viszonylag biztosak lehettek abban, milyen hang lesz a következő, sokkal élvezetesebbnek tartották, ha ehelyett meglepték őket. Fordított esetben, ha az egyének bizonytalanok voltak abban, mi következik, élvezetesebbnek tartották, ha a következő hang nem okozott meglepetést.</p>
      <p>A zene okozta élvezet megjelenik az amigdalában, a hippokampuszban és a hallókéregben. Ezek a régiók felelősek az érzelmek feldolgozásáért, a tanulásért és emlékezetért, ugyanakkor a hangok feldolgozásáért is.</p>
      <p>Korábbi kutatásokkal ellentétben a szakértők arra jutottak, hogy az agy jutalmazási központja (nucleus accumbens) csak a bizonytalanságra reflektált.</p>
      <p>Cheung elmondta, azért döntöttek úgy, hogy a zenét csak hangokra csupaszítják le, mert a dallam és a szöveg az adott dalokhoz kapcsolódó asszociációkat ébreszthetne a hallgatóban, ami megmásíthatja az eredményeket. Cheung szerint érdekes lenne megvizsgálni, hogy az eredmények más műfajok, például a dzsessz, vagy más kultúrák hagyományos zenéje, például afrikai és kínai melódiák esetében is megállják-e a helyüket.</p>
      <p>
        <i>Nyitókép: Pexels.com</i>
      </p>
    </article>
  </body>
</html>