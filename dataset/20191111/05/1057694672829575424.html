<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2029091/kinoniko-merisma-i-kinisis-tou-ikonomikou-epiteliou-gia-tin-dianomi-meta-tin-exangelia-tou-prothipourgou.html"/>
    <meta property="og:site_name" content="News.gr"/>
    <meta property="article:published_time" content="2019-11-11T05:15:41+00:00"/>
    <meta property="og:title" content="Κοινωνικό μέρισμα: Οι κινήσεις του οικονομικού επιτελείου για την διανομή του μετά την εξαγγελία του πρωθυπουργού"/>
    <meta property="og:description" content="Κατέβασαν ταχύτητα τα φορολογικά έσοδα τον Οκτώβριο"/>
  </head>
  <body>
    <article>
      <h1>Κοινωνικό μέρισμα: Οι κινήσεις του οικονομικού επιτελείου για την διανομή του μετά την εξαγγελία του πρωθυπουργού</h1>
      <address>
        <time datetime="2019-11-11T05:15:41+00:00">11 Nov 2019, 05:15</time>
      </address>
      <h3>Κατέβασαν ταχύτητα τα φορολογικά έσοδα τον Οκτώβριο</h3>
      <p>Μετά τη μείωση του ΕΝΦΙΑ, τις <a href="https://www.news.gr/tag/120-dosis">120 δόσεις</a>, τις βελτιώσεις στο επίδομα του πετρελαίου θέρμανσης η  κυβέρνηση προετοιμάζεται για το νέο κύκλο παροχών στο τέλος του έτους με φόντο το υπερπλεόνασμα του φετινού προϋπολογισμού. Ο πρωθυπουργός <a href="https://www.news.gr/tag/kyriakos-mhtsotakhs">Κυριάκος Μητσοτάκης</a> προανήγγειλε (με συνέντευξη στον Σκάι) διανομή του υπερπλεονάσματος  στο τέλος του έτους «στοχευμένα και με έμφαση στους πιο αδύναμους συμπολίτες μας».</p>
      <p>Στη γραμμή του πρωθυπουργού το οικονομικό επιτελείο της κυβέρνησης έχει στη διάθεσή του λιγότερο από δέκα ημέρες για τον τελικό λογαριασμό και τις αποφάσεις για τη διανομή του Χριστουγεννιάτικου «δώρου» από το φετινό υπερπλεόνασμα. Κλειδί αποτελούν τα στοιχεία εκτέλεσης του προϋπολογισμού έως τον Οκτώβρη, από τα οποία θα φανούν και τα περιθώρια για το ύψος του μερίσματος. Εντός της εβδομάδας  αναμένεται να ανακοινωθούν τα προσωρινά στοιχεία του 10μηνου Ιανουαρίου – Οκτωβρίου με τις πληροφορίες να αναφέρουν ότι οι εισπράξεις από <a href="https://www.news.gr/tag/fpa">ΦΠΑ</a> και ΕΝΦΙΑ κατέβασαν ταχύτητα.</p>
      <p>Αρμόδιοι παράγοντες χαμηλώνουν τον πήχη των μεγάλων προσδοκιών που καλλιεργήθηκαν ιδίως μετά την πρόβλεψη της Standard and Poor’s για πλεόνασμα 4,3% του ΑΕΠ φέτος. Η επιβεβαίωση μιας τέτοιας πρόβλεψης θα οδηγούσε σε υπερπλεόνασμα της τάξεως του 1,5 δις ευρώ, δίνοντας τη δυνατότητα διανομής μερίσματος ακόμα και 1 δις ευρώ.</p>
      <p>Το <a href="https://www.news.gr/tag/geniko-logisthrio-toy-kratoys">Γενικό Λογιστήριο του Κράτους</a> επιμένει στην πρόβλεψη η οποία έχει εγγραφεί στον προσχέδιο προϋπολογισμού για πρωτογενές πλεόνασμα 3,7% του ΑΕΠ αν και η <a href="https://www.news.gr/tag/komision">Κομισιόν</a> εμφανίζεται πιο αισιόδοξη βάζοντας τον πήχη στο 3,8%. Τα μεγέθη αυτά υποδεικνύουν ένα εύρος δημοσιονομικού χώρου μεταξύ 350 και 550 εκατ. ευρώ αν και το προηγούμενο διάστημα υπήρχε αισιοδοξία για ακόμα καλύτερες επιδόσεις.</p>
      <p>Η εικόνα φαίνεται να άλλαξε τον Οκτώβριο καθώς, σύμφωνα με πληροφορίες, τα πρώτα στοιχεία τα οποία έχει στη διάθεσή του το υπουργείο Οικονομικών δείχνουν σημάδια κόπωσης στο μέτωπο των εσόδων. «Πήγε καλά ο Οκτώβριος, αλλά όχι θεαματικά όπως τους προηγούμενους μήνες από τον Ιούλιο και μετά» αναφέρει αρμόδια πηγή κάνοντας λόγο για μικρή μόνο υπέρβαση των εσόδων. Το πλεόνασμα υπενθυμίζει, δεν προκύπτει όμως μόνο από τα έσοδα του κρατικού προϋπολογισμού αλλά από τη συνολική εικόνα εσόδων και δαπανών στη γενική κυβέρνηση.</p>
      <p>Στο τέλος Σεπτεμβρίου τα στοιχεία εκτέλεσης του προϋπολογισμού είχαν δείξει υπέρβαση των συνολικών εσόδων κατά 1,939 δις ευρώ με επιμέρους υπερβάσεις 644 εκατ. ευρώ στον ΦΠΑ και τα έσοδα από <a href="https://www.news.gr/tag/enfia-2019">ΕΝΦΙΑ</a> αυξημένα κατά 76 εκατ. ευρώ σε σχέση με αυτά που είχαν προϋπολογιστεί. Οι πρώτες πληροφορίες αναφέρουν ότι τα έσοδα από ΦΠΑ και ΕΝΦΙΑ καταγράφουν σημάδια κόπωσης μετά τις μειώσεις του καλοκαιριού οι οποίες μέχρι πρότινος δεν είχαν επιδράσει στις εισπράξεις.</p>
      <p>Ακόμα και εάν το «καλάθι» έχει τελικά μικρότερο εύρος, η κυβέρνηση είναι αποφασισμένη να διαθέσει ένα μέρος του υπεροπλεονάσματος για τη στήριξη των ασθενέστερων οικονομικά τάξεων, κατά πάσα πιθανότητα με οδηγό το <a href="https://www.news.gr/tag/kinoniko-isodima-allilengiis">Κοινωνικό Εισόδημα Αλληλεγγύης</a>. Παράλληλα, αναμένεται ένα μέρος του υπερπλεονάσματος να δοθεί για την κάλυψη των υποχρεώσεων του δημοσίου προς τη <a href="https://www.news.gr/tag/deh">ΔΕΗ</a> για Υπηρεσίες Κοινής Ωφέλειας. Ο σχετικός λογαριασμός των 200 εκατ. ευρώ εάν δεν καλύπτονταν από τον κρατικό προϋπολογισμό θα έπαιρνε τη μορφή επιβαρύνσεων στους λογαριασμούς ρεύματος των καταναλωτών. Οι αποφάσεις θα ανακοινωθούν από τον Πρωθυπουργό και θα ενσωματωθούν στον προϋπολογισμό του 2020, ο οποίος αναμένεται να κατατεθεί στις 20 Νοεμβρίου στη Βουλή.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2029103/stin-athina-o-proedros-tis-kinas-sinantisis-me-pavlopoulo-ke-mitsotaki.html"/>
        <a href="https://www.news.gr/oikonomia/article/2029040/avrio-i-ipografes-gia-tis-simfonies-me-tin-kina.html"/>
        <a href="https://www.news.gr/oikonomia/article/2028404/o-admie-mpeni-stin-apothikefsi-energias-ke-stis-tilepikinonies.html"/>
      </related>
    </article>
  </body>
</html>