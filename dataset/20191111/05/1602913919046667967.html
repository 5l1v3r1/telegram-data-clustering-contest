<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/greaua-mostenire-invocata-de-noua-putere-nu-e-chiar-o-piatra-de-moara-doar-0-3-din-pib-peste-nivelul-de-deficit-estimat-pentru-noua-luni-18558442"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T05:18:00+00:00"/>
    <meta property="og:title" content="„Greaua moştenire“ invocată de noua putere nu e chiar o piatră de moară: doar 0,3% din PIB peste nivelul de deficit estimat pentru nouă luni"/>
    <meta property="og:description" content="ANALIZĂ"/>
  </head>
  <body>
    <article>
      <h1>„Greaua moştenire“ invocată de noua putere nu e chiar o piatră de moară: doar 0,3% din PIB peste nivelul de deficit estimat pentru nouă luni</h1>
      <address><time datetime="2019-11-11T05:18:00+00:00">11 Nov 2019, 05:18</time> by <a rel="author" href="https://www.zf.ro/autor/iulian-anghel" target="_blank">Iulian Anghel</a></address>
      <p>ANALIZĂ</p>
      <slideshow>
        <figure>
          <img src="https://storage0.dms.mpinteractiv.ro/media/1/1481/21333/18558442/2/3-salariile.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21333/18558442/1/3-deficit.jpg?width=620"/>
        </figure>
      </slideshow>
      <p>Planificarea de venituri la nouă luni a fost la începutul anului de 249,2 mld. lei, veniturile reale fiind de 228,6 mld. lei (un minus de 20,6 mld. lei). În aceeaşi vreme cheltuielile prognozate au fost de 272,5 mld. lei, dar cheltuielile efective au fost cu 16,9 mld. lei mai mici. Prin urmare, deficitul real a crescut, la nouă luni, cu 3,7 miliarde, faţă de deficitul prognozat, până la 2,6% din PIB. Lucrurile ar putea fi mai rele dacă fostul guvern a rămas aproape de ţinta de deficit amânând rambursările de TVA către firme, aşa cum acuză noua putere. În aceste condiţii, deficitul va exploda la final de an. “Nu s-a rambursat TVA de trei luni, rambursările pe lună fiind de aproximativ 2 mld. lei pe lună”, potrivit premierului.</p>
      <p>Deficitul va ajunge în 2019 la 3,6% din PIB, este ultima prognoză a Comisiei Europene. ING Bank vede un deficit pentru anul în curs de 3,4% din PIB, iar ultimul raport al UniCredit Bank avensează un deficit de 3,7% din PIB. Nu ne mai putem menţine la 3% din PIB, vom discuta cu Comisia Europeană, spune premierul Ludovic Orban.În faţa avalanşei de lamentări, guvernatorul BNR Mugur Isărescu a transmis un mesaj de calm: Situaţia economică este delicată, dar economia României “nu este nici în abis, nici pe marginea prăpastiei”.</p>
      <p>Premierul Ludovic Orban a anunţat la finalul săptămânii trecute că guvernul său va constitui un consiliu consultativ cu mediul de afaceri, astfel ca deciziile viitoare să fie luate în cunoştinţă de cauză. "Am luat decizia ca să constitui un consiliu consultativ cu mediul de afaceri care să fie cu adevărat un organism care să participe la fundamentarea oricăror decizii la nivel guvernamental şi în care vocile autorizate ale mediului privat să poată să-şi spună punctul de vedere pe orice act normativ care are impact asupra mediului de afaceri. Nu este un act formal, ci chiar poziţiile care vor fi exprimate în acest consiliu consultativ al mediului de afaceri vor fi poziţii de care vom ţine cont în deciziile pe care le vom lua”, a anunţat premierul.</p>
      <figure>
        <img src="https://storage0.dms.mpinteractiv.ro/media/1/1481/21333/18558442/1/3-deficit.jpg"/>
      </figure>
    </article>
  </body>
</html>