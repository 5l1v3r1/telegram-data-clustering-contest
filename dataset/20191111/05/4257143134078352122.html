<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/szuksegallapot-langokban-all-ausztralia"/>
    <meta property="og:site_name" content="infostart"/>
    <meta property="article:published_time" content="2019-11-11T05:32:00+00:00"/>
    <meta property="og:title" content="Szükségállapot: lángokban áll Ausztrália"/>
    <meta property="og:description" content="Katasztrofális tűzvész pusztít két államban, az embereknek el kell hagyniuk otthonukat."/>
  </head>
  <body>
    <article>
      <h1>Szükségállapot: lángokban áll Ausztrália</h1>
      <address><time datetime="2019-11-11T05:32:00+00:00">11 Nov 2019, 05:32</time> by <a rel="author">Infostart / MTI</a></address>
      <h3>Katasztrofális tűzvész pusztít két államban, az embereknek el kell hagyniuk otthonukat.</h3>
      <p>Szükségállapotot rendeltek el hétfőn a helyi hatóságok Ausztrália Új-Dél-Wales és Queensland államában a várhatóan "katasztrofális" tűzvész miatt.</p>
      <p>A legnagyobb veszélyben lévő területeken élőket felszólították, hogy hagyják el otthonukat, mert kedden előreláthatólag példátlanul meleg és szeles idő lesz, ami tovább szíthatja a már égő bozóttüzeket. Új-Dél-Walesben már három ember meghalt, és 150 ház megsemmisült a tűzben a hétvégén.</p>
      <p>A szükségállapot széles körű felhatalmazást ad a tűzoltóságnak, hogy kormányzati erőforrásokat mozgósítsanak, kitelepítéseket rendeljenek el, utakat zárjanak le és közszolgáltatásokat állítsanak le. A rendkívüli jogrend hét napig lesz érvényben.</p>
      <p>Ausztráliában nem szokatlanok a pusztító bozóttüzek, ám a mostani, a szokásos tüzek időszakát jóval megelőző tűzvész meglepetésként érte az érintett területeken élőket.</p>
      <p>"Mindenkinek ébernek kell lennie, bárhol is legyen, és mindenkinek a legrosszabbra kell készülnie, és senki sem lazíthat" - hangsúlyozta Gladys Berejiklian, Új-Dél-Wales miniszterelnöke.</p>
      <p>Sydneyt egyelőre megkímélték a lángok, de a nagyvárost övező térségre keddre már szintén "katasztrofális" tüzet jeleznek előre. A tűzveszély osztályozását 2009-ben vezették be, és Sydneyt azóta most először fenyegeti ilyen súlyos tűzvész. A legnépesebb ausztrál városban keddre 34 Celsius-fokos hőmérsékletet prognosztizálnak.</p>
      <p>"A holnapi nap az életmentésről, a tulajdonunk megvédéséről szól, és arról, hogy mindenki annyira biztonságban legyen, amennyire csak lehet" - húzta alá Berejiklian.</p>
      <p>A mintegy 5 millió lakosú Sydneyt jórészt bokros területek övezik, amelyek csontszárazak, miután a környéken hónapok óta alig esett.</p>
      <p>Az új-dél-walesi tűzoltóság vezetője arra szólította fel a veszélyeztetett területeken élőket, hogy meneküljenek, mielőtt késő lesz, és ne akkor kezdjenek szedelődzködni, amikor a lángok már a hátsó ajtón dörömbölnek. Nyomatékosította, hogy a katasztrofális besorolású tüzet azok az épületek sem bírják ki, amelyek névleg tűzbiztosak. Elmondta, hogy a szomszédos Victoria államból 50 tűzoltóautó és 400 tűzoltó érkezik, hogy segítsenek megfékezni a lángokat. Az államban jelenleg 18 helyen ég a bozót; két tűz ezek közül egyelőre kontroll nélkül tombol. Új-Dél-Wales közbiztonsági minisztere arra figyelmeztetett, hogy az Ausztrália előtt álló hét a legpusztítóbb tűzvészt hozhatja, amelyet az ország valaha látott.</p>
      <p>
        <i>Nyitókép: Pixabay</i>
      </p>
    </article>
  </body>
</html>