<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/a-yavuz-kocaomer/gercek-bir-star-lara-mehmet-2218204"/>
    <meta property="og:site_name" content="Posta"/>
    <meta property="article:published_time" content="2019-11-11T05:00:24+00:00"/>
    <meta property="og:title" content="Gerçek bir star: Lara Mehmet"/>
    <meta property="og:description" content="Bu haftaki yazımızda teknik bilgiler vermeyeceğiz; sisteme dair eleştiri de yok, spor da yok."/>
  </head>
  <body>
    <article>
      <h1>Gerçek bir star: Lara Mehmet</h1>
      <address><time datetime="2019-11-11T05:00:24+00:00">11 Nov 2019, 05:00</time> by <a rel="author">A. Yavuz Kocaömer</a></address>
      <p>Bu haftaki yazımızda teknik bilgiler vermeyeceğiz; sisteme dair eleştiri de yok, spor da yok. Bu hafta köşemizde bir kahraman var. Aslında bir star demek daha doğru olur. Sizleri onunla tanıştırmak istedik. Adı, Lara Mehmet.</p>
      <p>
        <b>Mücadele hiç bitmiyor</b>
      </p>
      <p>Lara 1 yaşındayken çok ender görülen bir HLH hastalığına yakalanıyor. HLH nedir derseniz; HLH hastalığı ciddi bir hastalık ve yaşamı tümüyle etkileyebiliyor. HLH hastalığı, hemofagositik lenfohistiyositozdur. HLH hayatı tehdit eden bir hastalık. Hastalığa genellikle, ‘primer’ HLH veya ‘ailesel’ HLH olarak adlandırılan bağışıklık sisteminin kalıtsal bir problemi neden olur.</p>
      <figure>
        <img src="https://i.pstimaj.com/img/75/640x0/5dc88c81ae298b418720f3ca"/>
      </figure>
      <p>Lara’nın annesi İstanbullu, babası ise Kıbrıs Türkü. Lara ve ailesi Londra’da yaşıyor. Bu sebeple Lara Türkiye’de teşhis konulduktan sonra Londra’ya giderek gereken ilik naklini yaptırıyor. Buraya kadar her şey muhteşem. Bu naklin ardından gelişen süreçte sevgili Lara, fiziksel gelişimi ile ilgili sıkıntılar yaşamaya başlıyor. Şu an Laramız 10 yaşında. Hayatla ve sağlıkla mücadelesi devam ediyor. Ama bahsetmek istediğimiz kısım bu değil.</p>
      <p>
        <b>Müzikle can buluyor</b>
      </p>
      <p>Lara’nın annesi sevgili Sema Kotan Mehmet ile yaptığımız sohbette söylediği çok değerli bir cümle var: “Lara ile her aktiviteyi, her spor dalını, her müzik dalını deneyimledik ki çocuğumuzun neyi yapabildiğini görmek istedik.” İşte bizim için dünyanın en muhteşem annesi, en değerlisi. Lara’nın öyle bir sesi var ki, adeta Ray Charles gırtlağı. Jazz söylüyor, piyano çalıyor.</p>
      <figure>
        <img src="https://i.pstimaj.com/img/75/640x0/5dc88c8e66a97ce0328d550a"/>
      </figure>
      <p>Geçtiğimiz günlerde de trompet çalmaya başladı. Ayrıca ukulele ile de şahane şarkılar çalıp söylüyor. Müzik ile başka bir boyuta geçiyor, sahnede yükseldikçe yükseliyor. Geçtiğimiz ağustos ayında İngiltere Kraliyet Filarmoni Orkestrası ile sahne aldı. Onun sahnede ne kadar devleştiğini görmeniz lazım. Bunlara şahit olmak isterseniz Lara’nın instagram hesabını takip edin derim. Hesabı: lara_vocals</p>
      <p>
        <b>Tiyatrodan vazgeçmiyor</b>
      </p>
      <p>Lara’nın tüm engellere rağmen hayata tutunmasının bununla sınırlı olduğunu zannediyorsanız yanılıyorsunuz. Lara eğitimini sürdürüyor, okuluna aksatmadan devam ediyor. Sanatsal faaliyetleri arasında tiyatro da var. Old Vic Tiyatrosu’nda Christmas Carol oyununda sahne alıyor. Bu oyun zannetmeyin ki ayda bir sahneye konuluyor. Epey performans sergilenen, hazırlıkları hayli zaman alan, önemli bir oyunu. Aynı zamanda yaşadıkları bölgede yerel bir orkestrada, ara sıra pazar günleri sahneye çıkıyor. Lara’nın enerjisi çok yüksek.</p>
      <figure>
        <img src="https://i.pstimaj.com/img/75/640x0/5dc88ca166a97ce031ef730c"/>
      </figure>
      <p>Şan şöhret ve alkışla ilgilenmeyen bir çocuk ki, bence o doğallığı ve hiçbir şeyi çok fazla önemsememesi, sadece yaptığı işi en iyi şekilde yapmaya çalışması, onun enerjisini daha da artırıyor. Umut olmaya çalışıyor Diğer taraftan Lara bu ve benzeri hastalığı yaşayan arkadaşlarına umut olmak için sosyal sorumluluk projelerine katılıyor ve çaba sarf ediyor. Her şey daha iyi nasıl olur diye elinden gelenin en iyisini, hem kendi hem de ailesi yapıyor. Zannetmeyin ki hastane ile hiç işi kalmadı. Tiyatro provasını yapıyor, hastanesine gidiyor, gerektiğinde ameliyatını oluyor ve dönüp hayatına devam ediyor. Sevgili Lara ve sevgili annesi Sema, sizleri yürekten kutluyor ve sizlerle gurur duyuyoruz. Öncelikle hayatla olan bu mücadeleniz, ardından bu mücadeleniz ile binlerce insana örnek ve lider olduğunuz için. Bizler sizlerin her zaman yanınızdayız.</p>
      <p>
        <b>Teşekkürler Selina</b>
      </p>
      <p>Satırlarımıza son verirken bir teşekkür de sevgili Lara’nın ablası Selina’ya. Sanırım Selina ile en yakın olan benim; o beni anlar, ben de onu. Selina’nın sevgili Lara’nın mücadelesi ile yaşadığı süreci ben de ağabeyim Oğuz ile yaşadım. Selina şu anda Londra’nın en iddialı üniversitelerinden birinin ekonomi bölümüne harıl harıl hazırlanıyor. Hem Sema hem Lara bu konu için inanılmaz gayret gösteriyor.</p>
      <p>
        <b>Şikayet etmeyi hemen bırakın</b>
      </p>
      <p>Bu satırların sonunda hepimizin anlaması gereken şu: Hayatta her zaman farklı farklı zorluklar var. Bırakın şikayet etmeyi, bırakın sürekli söylenmeyi, siz hayata neresinden tutunabiliyorsunuz, çocuğunuzu nereye tutundurabiliyorsunuz buna bakın. Ağlamak ve şikayet etmek en kolayı. Kalkın da “Ben ne yapabilirim?” diye sorun kendinize. Her zaman ‘UMUT’ var.</p>
      <p>
        <b>ÇENGELLİ PANO</b>
      </p>
      <p>
        <b>‘Yardım istiyorum’</b>
      </p>
      <p>Sakarya merkezde yaşıyorum. Yüzde 40 engelli ve mağdurum. İki ay önce babamı kaybettim. Annem yatalak, ben bakıyorum. Anneme baktığım için çalışamıyorum. Babam serbest meslek sahibi olduğu için çok büyük bir miktarda borcu çıktı. Eve sadece annemin bakım parası giriyor. Onunla babamın borcunu ödemem imkansız. Borcu ödeyebilmek için sizlerin yardımlarınıza ihtiyacım var. Vedat Türkcan 0546 293 15 16</p>
      <p>
        <b>'KİTAP VE MEKTUP EN İYİ DOSTUMUZ'</b>
      </p>
      <p>Yüzde 76 fiziksel ve zihinsel engelliyim. Uşak cezaevinde yatmaktayım. 49 yaşındayım. Zamanın bol olduğu sıkıntılı günlerde yazışmak ve tanışmak için mektup arkadaşları arıyorum. Ayrıca kitap desteklerinizi de bekliyorum. Suat Sönmez E Tipi Kapalı Ceza İnfaz Kurumu D-12 Koğuşu / Uşak</p>
      <p>2 yıldır cezaevindeyim. Kitap okumayı seven biri olarak herkesten kitap ve mektup bekliyorum. Harun Keskin T Tipi Kapalı Ceza İnfaz Kurumu Boğazlıyan / Yozgat</p>
      <p>1 yıldır cezaevindeyim ve daha 5 yıl cezam var. İngilizce öğrenmek istiyorum. Mümkünse temel İngilizce eğitim kitaplarına ve İngilizce-Türkçe sözlüğe ihtiyacım var. Kenan Bardakçı E Tipi K.C.İ.K. Koğuş E-1 / Manisa</p>
    </article>
  </body>
</html>