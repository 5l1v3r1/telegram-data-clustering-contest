<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196936/si-tzinpingk-tha-anoixoyme-ena-neo-kefalaio-sti-sxesi-elladas-kinas"/>
    <meta property="og:site_name" content="CNN.gr"/>
    <meta property="article:published_time" content="2019-11-11T05:38:24+00:00"/>
    <meta property="og:title" content="Σι Τζινπίνγκ: Θα ανοίξουμε ένα νέο κεφάλαιο στη σχέση Ελλάδας-Κίνας"/>
    <meta property="og:description" content="Ο Κινέζος πρόεδρος, Σι Τζινπινγκ , πραγματοποιεί επίσημη διήμερη επίσκεψη στη χώρα μας, ύστερα από την πρόσκληση του Έλληνα ομολόγου του, Προκόπη Παυλόπουλου ."/>
  </head>
  <body>
    <article>
      <h1>Σι Τζινπίνγκ: Θα ανοίξουμε ένα νέο κεφάλαιο στη σχέση Ελλάδας-Κίνας</h1>
      <h2>Ο Κινέζος πρόεδρος, Σι Τζινπινγκ, πραγματοποιεί επίσημη διήμερη επίσκεψη στη χώρα μας, ύστερα από την πρόσκληση του Έλληνα ομολόγου του, Προκόπη Παυλόπουλου.</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/10/19140/photos/full/21873069.JPG"/>
          <figcaption>Στην Αθήνα ο πρόεδρος της Λαϊκής Δημοκρατίας της Κίνας Σι Τζινπίνγκ - Πηγή: ΑΠΕ-ΜΠΕ/ ΑΛΕΞΑΝΔΡΟΣ ΜΠΕΛΤΕΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/10/19140/photos/full/21873070.JPG"/>
          <figcaption>Στην Αθήνα ο πρόεδρος της Λαϊκής Δημοκρατίας της Κίνας Σι Τζινπίνγκ - Πηγή: ΑΠΕ-ΜΠΕ/ ΑΛΕΞΑΝΔΡΟΣ ΜΠΕΛΤΕΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/10/19140/photos/full/21873072.JPG"/>
          <figcaption>Στην Αθήνα ο πρόεδρος της Λαϊκής Δημοκρατίας της Κίνας Σι Τζινπίνγκ - Πηγή: ΑΠΕ-ΜΠΕ/ ΑΛΕΞΑΝΔΡΟΣ ΜΠΕΛΤΕΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/10/19140/photos/full/21873073.JPG"/>
          <figcaption>Στην Αθήνα ο πρόεδρος της Λαϊκής Δημοκρατίας της Κίνας Σι Τζινπίνγκ - Πηγή: ΑΠΕ-ΜΠΕ/ ΑΛΕΞΑΝΔΡΟΣ ΜΠΕΛΤΕΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/10/19140/photos/full/21873071.JPG"/>
          <figcaption>Στην Αθήνα ο πρόεδρος της Λαϊκής Δημοκρατίας της Κίνας Σι Τζινπίνγκ - Πηγή: ΑΠΕ-ΜΠΕ/ ΑΛΕΞΑΝΔΡΟΣ ΜΠΕΛΤΕΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/10/19140/photos/full/21873074.JPG"/>
          <figcaption>Στην Αθήνα ο πρόεδρος της Λαϊκής Δημοκρατίας της Κίνας Σι Τζινπίνγκ - Πηγή: ΑΠΕ-ΜΠΕ/ ΑΛΕΞΑΝΔΡΟΣ ΜΠΕΛΤΕΣ</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 07:38 , 11 November 2019</p>
      <p>Έφτασε στο αεροδρόμιο «Ελευθέριος Βενιζέλος» το απόγευμα της Κυριακής, όπου τον υποδέχθηκαν εκ μέρους της κυβερνήσεως ο υπουργός Εξωτερικών, <b><a href="https://www.cnn.gr/eidhseis/tag/1198/nikos-dendias">Νίκος Δένδιας</a>,</b> και εκ μέρους του Προέδρου της Δημοκρατίας, ο γενικός γραμματέας της Προεδρίας, <b>Γιώργος Γεννηματάς. </b></p>
      <p>Αμέσως μετά την άφιξη του ο Πρόεδρος της Κίνας έστειλε το μήνυμα πως με τις συναντήσεις του στην Ελλάδα <b>θα ανοίξει ένα νέο κεφάλαιο στην ολοκληρωμένη στρατηγική εταιρική σχέση Ελλάδας και Κίνας.</b></p>
      <p>Η επίσημη επίσκεψη του Προέδρου Σι Τζινπίνγκ στην Ελλάδα, λίγες μόνο ημέρες μετά την επίσκεψη του πρωθυπουργού <a href="https://www.cnn.gr/eidhseis/tag/215/kyriakos-mitsotakis"><b>Κυριάκου Μητσοτάκη</b></a> στη Σαγκάη, αναμένεται να δώσει <b>νέα ώθηση στις διμερείς σχέσεις Ελλάδας-Κίνας</b>, οι οποίες από το 2006 έχουν λάβει τον χαρακτήρα Συνολικής Στρατηγικής Εταιρικής Σχέσης. Οι δυο πλευρές θα έχουν την ευκαιρία να <b>αναβαθμίσουν και να εμβαθύνουν τις σχέσεις τους</b>, τόσο στο πολιτικό επίπεδο όσο και στον οικονομικό και πολιτιστικό τομέα, με την υπογραφή <b>Συμφωνιών και Μνημονίων</b> που θα διευκολύνουν και θα οδηγήσουν σε αύξηση το εμπόριο, τις επενδύσεις, τις τουριστικές ροές και τις πολιτιστικές ανταλλαγές.</p>
      <p>Στο <b>επίκεντρο</b> της επίσκεψη του Σι Τζινπίνγκ στην Αθήνα αναμένεται να βρεθεί και η κομβικής σημασίας επένδυση της <a href="https://www.cnn.gr/eidhseis/tag/16812/cosco"><b>Cosco</b> </a>στον Πειραιά, την οποία θα επισκεφθεί ο Kινέζος Πρόεδρος μαζί με τον Κυριάκο Μητσοτάκη το απόγευμα της Δευτέρας.</p>
      <h3>Το μήνυμά του Κινέζου Προέδρου</h3>
      <p>Το μήνυμα πως με τις συναντήσεις του στην Ελλάδα θα ανοίξει ένα <b>νέο κεφάλαιο στην ολοκληρωμένη στρατηγική εταιρική σχέση Ελλάδας και Κίνας</b>, έστειλε μετά την έλευσή του στη χώρα μας ο Κινέζος Πρόεδρος, με γραπτή του δήλωση.</p>
      <p>Αναφερόμενος στις επαφές του που θα έχει στην Αθήνα με την ελληνική πολιτειακή και πολιτική ηγεσία, είπε πως «θα έχουμε σε βάθος συνομιλίες για την <b>περαιτέρω ενίσχυση των δεσμών Κίνας-Ελλάδας</b> κάτω από τις νέες συνθήκες, θα χαράξουμε ένα σχέδιο διμερούς συνεργασίας και θα ανοίξουμε ένα νέο κεφάλαιο στην ολοκληρωμένη στρατηγική εταιρική μας σχέση».</p>
      <p>Σε αυτό το πλαίσιο, εξέφρασε την πεποίθησή του «οι συντονισμένες προσπάθειες και από τις δύο πλευρές» θα καταστήσουν την επίσκεψή του πλήρως επιτυχημένη. Περαιτέρω σημείωσε πως οι ισχυρότεροι δεσμοί Ελλάδας και Κίνας και η ευρύτερη συνεργασία είναι προς το συμφέρον των δύο χωρών.</p>
      <p>«<b>Έχω φέρει μαζί μου τη βαθιά φιλία του λαού μου προς τον λαό της Ελλάδας</b>. Αυτή είναι ο πρώτος σταθμός του ταξιδιού μου στην Ευρώπη και τη Λατινική Αμερική. Μετά από μια ενδιάμεση στάση στη Ρόδο πριν από πέντε χρόνια, μου προκαλεί θετικά συναισθήματα το να έλθω ξανά στη χώρα αυτή, όπου το αρχαίο και το σύγχρονο συνδυάζονται τέλεια μεταξύ τους. Επιτρέψτε μου να επωφεληθώ αυτής της ευκαιρίας για να επεκτείνω, εξ ονόματος της κυβέρνησης και του λαού της Κίνας, να στείλω <b>θερμούς χαιρετισμούς και τις καλύτερες ευχές προς την κυβέρνηση και τον λαό της Ελλάδας</b>» ανέφερε εισαγωγικά ο Σι Τζινπίνγκ.</p>
      <p>Στη συνέχεια, μεταξύ άλλων, ο πρόεδρος της Κίνας ανέδειξε τα <b>κοινά χαρακτηριστικά της ελληνικής και της κινέζικης κουλτούρας</b> και έκανε λόγο για μια <b>μακρά ιστορία φιλικών και αμοιβαία επωφελών ανταλλαγών.</b></p>
      <p>Εστιάζοντας στις διμερείς σχέσεις, επισημαίνει πως έχουν ισχυροποιηθεί τα τελευταία χρόνια, αναφέροντας ενδεικτικά τις «<b>στενές ανταλλαγές υψηλού επιπέδου</b>, την εμβάθυνση της πολιτικής εμπιστοσύνης και τη γόνιμη συνεργασία» στο πλαίσιο της κινεζικής πρωτοβουλίας «Μία Ζώνη, ένας Δρόμος», αλλά κυρίως με το πρότζεκτ στον Πειραιά.</p>
      <p>«Η στενή επικοινωνία και ο συντονισμός μας σε σημαντικά περιφερειακά και διεθνή ζητήματα όχι μόνο έχουν εξυπηρετήσει τα κοινά μας συμφέροντα, αλλά συνέβαλαν και στην ειρήνη, τη σταθερότητα, την ανάπτυξη και την ευημερία του κόσμου» προσέθεσε.</p>
      <h3>Το πρόγραμμά του</h3>
      <p>Σύμφωνα με το <b>επίσημο πρόγραμμα</b>, σήμερα στις 09:50, ο Κινέζος Πρόεδρος θα καταθέσει <b>στεφάνι στο Μνημείο του Αγνώστου Στρατιώτη</b>, ενώ στη συνέχεια θα μεταβεί στο <b>Προεδρικό Μέγαρο</b>, όπου θα γίνει δεκτός από τον Πρόεδρο της Δημοκρατίας, Προκόπη Παυλόπουλο, και θα ακολουθήσουν διευρυμένες συνομιλίες.</p>
      <p>Στη συνέχεια, στις 11:10 ο Σι Τζινπίνγκ θα συναντηθεί στο <b>Μέγαρο Μαξίμου</b> με τον πρωθυπουργό. Θα ακολουθήσει τελετή ανταλλαγής των διμερών συμφωνιών που θα υπογραφούν μεταξύ των δύο κρατών και στη συνέχεια θα ακολουθήσουν οι κοινές δηλώσεις των δύο ηγετών.</p>
      <p>Στις 12.40 ο πρωθυπουργός θα παραθέσει <b>γεύμα</b> προς τιμήν του Προέδρου της Λαϊκής Δημοκρατίας της Κίνας σε κεντρικό εστιατόριο της Αθήνας.</p>
      <p>Αργότερα, στις 16.30 οι δύο ηγέτες, συνοδευόμενοι από τις συζύγους τους, θα επισκεφθούν τις <b>εγκαταστάσεις της Cosco</b> (Σταθμός Εμπορευματοκιβωτίων) στο λιμάνι του Πειραιά.</p>
      <p>Η πρώτη ημέρα της επίσκεψης του Κινέζου Προέδρου στην Ελλάδα θα ολοκληρωθεί με το <b>επίσημο δείπνο</b> που θα παραθέσει προς τιμήν του Κινέζου Προέδρου στις 19:00, ο Πρόεδρος της Δημοκρατίας Προκόπης Παυλόπουλος, στο οποίο θα παραστεί ο πρωθυπουργός.</p>
      <p>Αύριο Τρίτη 12 Νοεμβρίου, στις 10:30, ο κ. Σι Τζινπίνγκ, συνοδευόμενος από τον Πρόεδρο της Δημοκρατίας, θα ξεναγηθεί στο <b>Μουσείο της Ακρόπολης</b>.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/196937/episkepsi-si-tzinpingk-ektaktes-kykloforiakes-rythmiseis-se-athina-peiraia">Έπισκεψη Σι Τζινπίνγκ: Έκτακτες κυκλοφοριακές ρυθμίσεις σε Αθήνα - Πειραιά</a>
        </li>
        <li>
          <a href="https://www.cnn.gr/oikonomia/story/196888/prostasia-a-katoikias-oi-allages-poy-erxontai">Προστασία α' κατοικίας: Oι αλλαγές που έρχονται</a>
        </li>
        <li>
          <a href="https://www.cnn.gr/news/ellada/story/196880/koinoniko-merisma-2019-poioi-einai-oi-dikaioyxoi-kai-ta-kritiria">Κοινωνικό μέρισμα 2019: Ποιοι είναι οι δικαιούχοι και τα κριτήρια</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/15504/si-tzinpingk">ΣΙ ΤΖΙΝΠΙΝΓΚ</a>
        </li>
        <li>
          <a href="https://www.cnn.gr/eidhseis/tag/649/prokopis-paylopoylos">ΠΡΟΚΟΠΗΣ ΠΑΥΛΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/435/kyvernisi">ΚΥΒΕΡΝΗΣΗ</a>
        </li>
        <li>
          <a href="https://www.cnn.gr/eidhseis/tag/462/kina">ΚΙΝΑ</a>
        </li>
        <li>
          <a href="https://www.cnn.gr/eidhseis/tag/16812/cosco">COSCO</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/196936/snapshot/2752582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196939/snapshot/2680830.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196917/snapshot/ASOEE.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196872/snapshot/2750595.jpg"/>
      </figure>
    </article>
  </body>
</html>