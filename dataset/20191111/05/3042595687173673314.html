<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/vi-har-ingen-a-miste-bortsett-fra-en-bussjafor-eller-to/71794040"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T05:00:00+00:00"/>
    <meta property="og:title" content="Vi har ingen å miste. Bortsett fra en bussjåfør eller to."/>
    <meta property="og:description" content="Bussjåførenes sikkerhet ved kollisjoner er for lav!"/>
  </head>
  <body>
    <article>
      <h1>Vi har ingen å miste. Bortsett fra en bussjåfør eller to.</h1>
      <h2>Bussjåførenes sikkerhet ved kollisjoner er for lav!</h2>
      <address><time datetime="2019-11-11T05:00:00+00:00">11 Nov 2019, 05:00</time> by <a rel="author">Morten Ellingsen, busspassasjer og nestleder i Nordre Follo Ap</a></address>
      <p><b>Hver gang jeg har gått </b>om bord i en buss har jeg passet på å smile og si hei til sjåføren. Lite visste jeg at det kan være det siste sjåføren får se. Dersom bussen krasjer, er jeg som passasjer nemlig mye bedre sikret enn sjåføren. Det sørger anbudsregimet for.</p>
      <p><b>Når de skal kjøpe nye</b> busser i Norden bruker de et felles sett med krav gjennom samarbeidet Bus Nordic, skriver nettstedet frifagbevegelse.no. Her blir det tydelig at de som har bussen som arbeidsplass, ikke har den tryggheten en skulle tro.</p>
      <p><b>For passasjerenes trygghet</b> settes det krav til både bilbelter, dørbremser, blindsonevarsling, alkolås, ryggekamera, overvåkingskamera, utvendig belysning av dørområder, førstehjelpsutstyr og automatisk brannslukking.</p>
      <p>Men krav til kollisjonssikkerhet for sjåførene er ikke tatt med. Å jobbe i trafikken er risikabelt i seg selv, men kjører du buss er risikoen ekstra stor. Forholdsvis små ulykker får store konsekvenser. <a href="https://www.aibn.no/Veitrafikk/Avgitte-rapporter/2019-04">Eller for å si det med Statens havarikommisjon for transport</a> sine litt mer byråkratiske ord: «Undersøkelsen har vist at kravene til kollisjonssikkerhet i slike typer busser er lave i forhold til andre kjøretøygrupper».</p>
      <p><a href="https://frifagbevegelse.no/magasinet-for-fagorganiserte/den-lille-elbilen-pa-bildet-smadret-bussen--sjaforenes-sikkerhet-ofres-for-a-vinne-anbud-6.158.657279.2a62ba8160"><b>I 2017 krasjet to busser</b> med hverandre i 33 kilometer i timen på Nannestad.</a> Det ble en dødsulykke. Nylig så vi bilder av en bitte liten elbil som gjorde store skader på frontpartiet på en buss. Dette til tross for at bussene tilfredsstilte internasjonalt og nasjonalt teknisk regelverk.</p>
      <p>Det er for eksempel ikke airbag i bussene, og dashbordet i hardplast sitter helt fast og vil i en kollisjon fort bli livsfarlig for en sjåfør.</p>
      <p><b>Dette kan vi ikke akseptere,</b> dette må bedres. Bussjåførene er verdifulle mennesker med verdifulle jobber. Det er ikke godt nok at en kutter på deres sikkerhet for å lage billige nok busser til å vinne anbudene.</p>
      <p>Vi bør snarest sette krav til kollisjonssikkerhet for førere som et kriterium ved anbud på nye kollektivtransportruter.</p>
      <p><b>Nå styrer Arbeiderpartiet</b> både Oslo og Viken. Jeg håper dette blir en av de første tingene som settes på dagsorden.</p>
    </article>
  </body>
</html>