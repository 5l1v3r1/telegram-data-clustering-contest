<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741066"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T05:59:00+00:00"/>
    <meta property="og:title" content="แรงงานคอตก!'หม่อมเต่า'ย้ำ ค่าจ้างขั้นต่ำเหมาะสมดีแล้ว"/>
    <meta property="og:description" content="'หม่อมเต่า'ขนกุนซือลงเมืองกาญจน์ หวังยกระดับฝีมือแรงงาน ชี้เหตุคนไทยเตะฝุ่นเนื่องจากเศรษฐกิจไทยยกระดับขึ้น เผยค่าจ้างขั้นต่ำไทยอยู่ในเกณฑ์ที่เหมาะสมเมื่อเทียบกับรายได้ประชาชาติ ย้ำไม่สูง-ต่ำไป"/>
  </head>
  <body>
    <article>
      <h1>แรงงานคอตก!'หม่อมเต่า'ย้ำ ค่าจ้างขั้นต่ำเหมาะสมดีแล้ว</h1>
      <address>
        <time datetime="2019-11-11T05:59:00+00:00">11 Nov 2019, 05:59</time>
      </address>
      <p>
        <b>"หม่อมเต่า"ขนกุนซือลงเมืองกาญจน์ หวังยกระดับฝีมือแรงงาน ชี้เหตุคนไทยเตะฝุ่นเนื่องจากเศรษฐกิจไทยยกระดับขึ้น เผยค่าจ้างขั้นต่ำไทยอยู่ในเกณฑ์ที่เหมาะสมเมื่อเทียบกับรายได้ประชาชาติ ย้ำไม่สูง-ต่ำไป</b>
      </p>
      <p>เมื่อวันที่ 11 พ.ย. ที่สำนักงานพัฒนาฝีมือแรงงานกาญจนบุรี ม.ร.ว.จัตุมงคล โสณกุล รมว.แรงงาน พร้อมด้วยนายธวัช เบญจาทิกุล อธิบดีกรมพัฒนาฝีมือแรงงาน และคณะผู้บริหารกระทรวงแรงงาน ลงพื้นที่จ.กาญจนบุรี พบปะประชาชนกลุ่มผู้ประกันตนมาตรา 40 และเยี่ยมชมผลิตภัณฑ์ของกลุ่มแรงงานอิสระจำนวน 4 กลุ่ม ได้แก่ กลุ่มผ้าขาวม้าร้อยสี กลุ่มทำขนมตาล กลุ่มออมทรัพย์เพื่อการผลิต และกลุ่มเกษตรกรหนองขาวก้าวหน้า กว่า 200 คน โดยม.ร.ว.จัตุมงคล กล่าวว่า แรงงานอิสระเป็นฐานกำลัง ของคนทำงานที่กระทรวงแรงงานให้ความสนใจ และกำหนดเป็นนโยบายในการให้ความดูแลอย่างดีมีมาตรฐาน เพื่อให้มีรายได้ที่สูงขึ้น มีรายได้ที่แน่นอน และพอเพียงต่อการใช้ชีวิตอย่างมีคุณภาพ ขณะเดียวกันในเรื่องคุณภาพชีวิต มีหลักประกันในยามเจ็บป่วย รวมทั้งมีการดูแลคุ้มครองในด้านความปลอดภัยในการทำงานควบคู่ไปด้วย</p>
      <figure>
        <img src="https://www.dailynews.co.th/admin/upload/20191111/news_NcruGOATqz131232_533.jpg?v=20191111152?v=2472"/>
      </figure>
      <p>ม.ร.ว.จัตุมงคล กล่าวถึงสถานการณ์การเลิกจ้างของโรงงานที่เกิดการเลิกจ้างเป็นรายวันในขณะนี้ ว่า ยังไม่เห็นว่ามากมาย ซึ่งจากการสำรวจก็ยังพบอัตราการว่างงานยังคงเป็นร้อยละ 1 ส่วนใหญ่จะเป็นการออกงานเก่าแต่ไปเริ่มต้นทำงานที่ใหม่ และส่วนหนึ่งเกิดจากสภาพของเศรษฐกิจไทยมีการเปลี่ยนแปลง ประเทศไทยไม่ได้อยู่ที่เดิมหรือเหมือนเดิม แต่เรากำลังยกระดับแรงงาน และอุตสาหกรรมขึ้นไปสู่ระดับที่ดีขึ้น จะเห็นได้จากมีแรงงานต่างด้าวเข้ามาทำงานกว่า 3 ล้านคน ซึ่งเป็นงานที่ส่วนใหญ่แล้วคนไทยไม่ทำแล้วเพราะเหนื่อยไม่คุ้มค่า สู้ให้คนไทยไปทำงานที่มีประโยชน์และมีผลิตภาพที่มีทักษะเพิ่มขึ้น อย่างไรก็ตามทางกระทรวงแรงงานก็เตรียมมาตรการรองรับ ตลอดจนยังมีตำแหน่งรองรับสำหรับคนว่างงานกว่า 4,000-5,000 ตำแหน่ง ซึ่งหากคนไหนสนใจก็สามารถไปติดต่อได้ที่สำนักงานแรงงานประจำจังหวัดได้ อีกทั้งประเทศไทยกำลังยกระดับแรงงานและอุตสาหกรรมขึ้นอีกระดับ ส่วนเรื่องค่าจ้างขั้นต่ำหากเทียบกับรายได้ประชาชาติ จะเห็นได้ว่าประเทศไทยอยู่ในระดับที่เหมาะสม เมื่อดูตารางก็ถือว่าไทยอยู่ในกราฟที่ดี ไม่สูงไปหรือต่ำไปกว่ามาตรฐาน ไม่ใช่ว่าให้ค่าจ้างขั้นต่ำต่ำไปเมื่อเทียบกับรายได้ประชาชาติ และก็ไม่ได้สูงไปเช่นกัน</p>
      <figure>
        <img src="https://www.dailynews.co.th/admin/upload/20191111/news_YpPeydwZxm131320_533.jpg?v=20191111152?v=4604"/>
      </figure>
      <p>"ถ้าในช่วงไหนที่ภาวะเศรษฐกิจดีมาก เราก็อาจจะลองกระโดดสูงๆ แล้วลองดูว่ามันจะผลักดันให้เราเดินเร็วขึ้นได้ไหม ในขณะที่เศรษฐกิจยังพอประมาณในขณะนี้ ก็ไม่อยากใช้ค่าจ้างที่สูงเป็นตัวผลักให้คนตกงาน แล้วเกิดความวุ่นวาย ตอนนี้ก็คงใช้นโยบายเเรงงานที่พอดีกับรายได้ประชาชาติของเรา" ม.ร.ว.จัตุมงคล กล่าว <br/><br/>ต่อมาเวลา 11.30 น. ม.ร.ว.จัตุมงคล ได้เดินทางไปเยี่ยมชมการดำเนินงานของบริษัท ไทยเพิ่มพูนอุตสาหกรรม จำกัด ในพื้นที่อ.ท่าม่วง จ.กาญจนบุรี ซึ่งบริษัทได้มีการดำเนินกิจกรรมในด้านการเพิ่มผลิตภาพแรงงานด้วยมาตรฐานฝีมือแรงงานของผู้ประกอบอาชีพ "สาขาพนักงานขับรถตัดอ้อย ระดับ 1” เพื่อส่งเสริมมาตรฐานฝีมือตามพ.ร.บ.ส่งเสริมการพัฒนาฝีมือแรงงาน พ.ศ.2545 มาตรา 26 ซึ่งทางสำนักงานพัฒนาฝีมือแรงงานกาญจนบุรี (สนพ.กาญจนบุรี) ได้ร่วมกับบริษัท จัดทำมาตรฐานฝีมือแรงงานของผู้ประกอบอาชีพ ในสาขาพนักงานขับรถตัดอ้อย ระดับ 1 พร้อมทั้งนำมาพัฒนาเป็นหลักสูตรฝึกอบรมให้แก่พนักงาน เพื่อให้มีทักษะและความชำนาญสูงขึ้น เป็นการป้องกันความเสียหายและลดอุบัติเหตุจากการทำงานด้วย.</p>
    </article>
  </body>
</html>