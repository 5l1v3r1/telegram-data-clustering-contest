<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/her-kanama-bir-isaret-2218207"/>
    <meta property="og:site_name" content="Posta"/>
    <meta property="article:published_time" content="2019-11-11T05:00:25+00:00"/>
    <meta property="og:title" content="Her kanama bir işaret"/>
    <meta property="og:description" content="Menopoza giren yani 1 yıl adetten tamamen kesilen kadında kanama olması problemin işareti."/>
  </head>
  <body>
    <article>
      <h1>Her kanama bir işaret</h1>
      <address><time datetime="2019-11-11T05:00:25+00:00">11 Nov 2019, 05:00</time> by <a rel="author">Opr. Dr. Hande Akbaş</a></address>
      <p>Menopoza giren yani 1 yıl adetten tamamen kesilen kadında kanama olması problemin işareti. Çünkü bu dönemde 1 damla bile kan olmaması gerekir. Vakit kaybetmeden doktora gidin ki sorun büyümeden çözülsün.</p>
      <p>
        <b>Rahim kalınlaşması varmış</b>
      </p>
      <p>
        <b>2 yıl önce menopoza girdim. Geçtiğimiz gün az da olsa kanamam oldu. Doktora gittim. Ultrason çektiler ve rahim kalınlaşması teşhisi konuldu. Acilen kürtaj olmam gerektiğini söylediler. Sizce de uygun olan ameliyat mı?</b>
      </p>
      <p>
        <b>CEVAP</b>
      </p>
      <p>Sevgili okuyucum, menopoz kadının 1 yıl boyunca adetten tamamen kesilmesi demektir. Bundan sonra olacak her kanama anormal bir sorunun işaretidir. Bir de ultrasonografi de rahim iç duvarınızda kalınlaşma saptanmış. Meslektaşlarımın size önermiş olduğu rahim içinden biyopsi alınarak patolojinin ne olduğunun anlaşılması işlemi çok doğru bir yaklaşımdır. Vakit kaybetmeden yaptırın.</p>
      <p>
        <b>Adet görmedim</b>
      </p>
      <p>
        <b>2 aylık evliyim. Bu ay adet görmedim. Eşimin kan değerlerinden biri çok yüksek. Bunun nedenle gebe kalamamam söz konusu olur mu?</b>
      </p>
      <p>
        <b>CEVAP</b>
      </p>
      <p>Sevgili okuyucum, eşinizde hangi kan değeri yüksek ve ne kadar yüksek bakılması gerekir. Eşinizin sperm sayı ve kalitesi hamilelik üzerinde daha fazla önem taşıdığından ona bakmanız daha doğru bir yol gösterici olacaktır.</p>
      <p>
        <b>Gebe kalamaz mıyım?</b>
      </p>
      <p>
        <b>27 yaşında evli kadınım. Daha önce kürtaj yaptırmıştım. Eşimle ilişki sırasında korumadık ve 1 ay 10 gündür adet görmüyorum. 3-4 kez ara kanamalarım oldu. İki kez test yaptırdım. Sonuçlar negatif çıktı. Sizce hamile olma riskim var mı? Ya da testler beni yanıltabilir mi? Kürtaj yaptırdığım için artık hamile kalamaz mıyım?</b>
      </p>
      <p>
        <b>CEVAP</b>
      </p>
      <p>Sevgili okuyucum, kanda gebelik testi yaptırdıysanız ve negatif sonuç geldiyse bu gebe olmadığınızın bir göstergesidir. Hem ara kanamalarınızın nedeninin anlaşılması hem de tekrar hamile kalmanızı engelleyecek bir durum var mı bakılması için size önerim üreme tıbbı alanında deneyimli bir uzmana başvurmanız. Doktor sizi muayene edecek ve gerekli testleri isteyecektir.</p>
      <p>
        <b>İlaç verdi</b>
      </p>
      <p>
        <b>23 yaşındayım. Ara ara sarımtırak renkte olan akıntı 1 haftadır kırmızımsı bir renk aldı. Adetim yakın, doktora gittim. Ultrason ile baktı, enfeksiyon için hap ve ilaç verdi. Adet görmezsem tekrar kontrole gelmemi söyledi. Sizce yapılanlar doğru mu?</b>
      </p>
      <p>
        <b>CEVAP</b>
      </p>
      <p>Sevgili okuyucum, vajinal smear sonucunuz normalse bazen enfeksiyona bağlı olarak kanama gözlenebilir. Gebe olup olmadığınızdan emin olmakta fayda var. Bunun için bir test yapabilirsiniz. Ayrıca adetinizin başlangıcına bağlı bir kanama da olabileceği için önümüzdeki aylarda hem belirtileri hem de partnerinizi takip etmenin de doğru olacağı görüşündeyim. Enfeksiyon için doktorun uygun gördüğü ilaçları kullanmanız yerinde olacaktır.</p>
    </article>
  </body>
</html>