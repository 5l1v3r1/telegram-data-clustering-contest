<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/society/epanastatiki-aytoamyna-sto-stoxastro-tis-elas-to-mystiriodes-trito-prosopo-stis-epitheseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T06:57:29+00:00"/>
    <meta property="og:title" content="Επαναστατική Αυτοάμυνα: Στο στόχαστρο της ΕΛΑΣ το μυστηριώδες «τρίτο» πρόσωπο στις επιθέσεις"/>
    <meta property="og:description" content="Φόβοι για επίθεση εντός των ημερών της οργάνωσης «ΟΛΑ» και για κλιμάκωση ενεργειών με στόχο κυρίως αστυνομικούς"/>
  </head>
  <body>
    <article>
      <h1>Επαναστατική Αυτοάμυνα: Στο στόχαστρο της ΕΛΑΣ το μυστηριώδες «τρίτο» πρόσωπο στις επιθέσεις</h1>
      <h2>Φόβοι για επίθεση εντός των ημερών της οργάνωσης «ΟΛΑ» και για κλιμάκωση ενεργειών με στόχο κυρίως αστυνομικούς</h2>
      <address><time datetime="2019-11-11T06:57:29+00:00">11 Nov 2019, 06:57</time> by <a rel="author">Λαμπρόπουλος Βασίλης Γ.</a></address>
      <p>Το «τρίτο» πρόσωπο που φέρεται να συνόδευε τον 46χρονο ήδη  καταζητούμενο αντιεξουσιαστή  Δ.Χ. στις επιθέσεις στα γραφεία του ΠΑΣΟΚ το 2014, στη ρίψη χειροβομβίδας το 2016 στην πρεσβεία της Γαλλίας και στους πυροβολισμούς -δύο φορές- κατά των διμοιριών των ΜΑΤ το 2017 που ανέλαβε η «Επαναστατική Αυτοάμυνα», είναι πλέον στο στόχαστρο της ΕΛΑΣ, ύστερα από τον εντοπισμό της γιάφκας της οργάνωσης στον Χολαργό.<br/>Οι αξιωματικοί της ΕΛΑΣ γνωρίζουν ότι ούτε ο ενοικιαστής του διαμερίσματος στον Χολαργό αλλά ούτε κι ο 41χρονος, πρώην μέλος του «Επαναστατικού Αγώνα» που αποφυλακίστηκε στις αρχές του 2018, θα μπορούσε να είναι το άτομο που συνόδευε τον 46χρονο στις επιθέσεις της εν λόγω οργάνωσης, την περίοδο 2014-2017.<br/>Κι έτσι η ταυτοποίησή του και η σύλληψη αυτού του «τρίτου» προσώπου, όπως κι ενός ακόμη ή και δύο συνεργών έχει εξελιχθεί στο μεγάλο ζητούμενο  των αρχών ασφαλείας που φαίνεται να διαθέτουν σειρά  προγενέστερων πληροφοριών αλλά κι ευρημάτων για την συνολική πορεία του στον αναρχικό χώρο.<br/>Σημειώνεται ότι η ΕΛΑΣ εκτιμά ότι πρωταγωνιστής και παρόν σε όλες τις επιθέσεις της «Επαναστατικής Αυτοάμυνας»   είναι ο 46χρονος που είχε ηγετικό ρόλο την τελευταία δεκαετία στον χώρο των αναρχικών.<br/>Θεωρείται «αρχηγός» μίας  απο τις κύριες ομάδες που προχωρούσαν σε δεκάδες εμπρηστικές επιθέσεις σε αστυνομικές δυνάμεις κλπ., με βασικό ορμητήριο μία κατάληψη της οδού Καλλιδρομίου.<br/>Πλέον ζητούμενο των αξιωματικών της ΕΛΑΣ είναι η εξάρθρωση της οργάνωσης «Ομάδα Λαϊκών Αγωνιστών» που έχει προχωρήσει από τις αρχές του 2013 σε σειρά επιθέσεων στα γραφεία της ΝΔ, στην πρεσβεία του Ισραήλ, στην κατοικία του Γερμανού Πρέσβη, στα γραφεία του ΣΕΒ, στο Εφετείο, στα γραφεία του ΣΚΑΙ.<br/>Κι αυτό γιατί η συγκεκριμένη ένοπλη ομάδα  (σσ. θεωρείται ότι έχει σχέσεις με τον «Επαναστατικό Αγώνα»  αλλά και με αναρχικούς που σχετίζονταν με τους επονομαζόμενους ληστές του Διστόμου) συνηθίζει να πραγματοποιεί τις επιθέσεις της το τελευταίο δίμηνο κάθε χρόνου.<br/>Έτσι η ΕΛΑΣ φοβάται το ενδεχόμενο η «Ομάδα Λαϊκών Αγωνιστών», το αμέσως επόμενο διάστημα, να προχωρήσει σε «εκδικητικές» ενέργειες λόγω της εξάρθρωσης της «Επαναστατικής  Αυτοάμυνας»  ή λόγω των επεμβάσεων της ΕΛΑΣ στα Εξάρχεια, ιδίως  μετά την κατάργηση του πανεπιστημιακού ασύλου.<br/>Τα στελέχη της ΕΛΑΣ έχουν θορυβηθεί από την προεργασία στην οποία είχε προχωρήσει η «Επαναστατική Αυτοάμυνα» τόσο για τις επιθέσεις εναντίον αστυνομικών όσο και  για την αύξηση του οπλοστασίου της και φοβούνται ότι μπορεί να υπάρχει κλιμάκωση κι από την ΟΛΑ ή άλλα ένοπλα σχήματα.<br/><a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a></p>
    </article>
  </body>
</html>