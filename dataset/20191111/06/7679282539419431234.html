<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-decision-on-ayodhya-read-what-will-be-the-challenge-for-the-political-parties-of-up-2843091.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T06:48:48+00:00"/>
    <meta property="og:title" content="अयोध्या पर फैसला : पढ़िए यूपी के सियासी दलों के लिए क्या होगी चुनौती"/>
    <meta property="og:description" content="अयोध्या विवाद पर सुप्रीम कोर्ट का फैसला प्रदेश के सियासी दलों के लिए कठिन चुनौती लेकर आया है। चुनौती इसलिए क्योंकि भाजपा जहां अयोध्या की कानूनी व सियासी लड़ाई लड़ने का श्रेय लेने की कोशिश करेगी। भाजपा..."/>
  </head>
  <body>
    <article>
      <h1>अयोध्या पर फैसला : पढ़िए यूपी के सियासी दलों के लिए क्या होगी चुनौती</h1>
      <address><time datetime="2019-11-11T06:48:48+00:00">11 Nov 2019, 06:48</time> by <a rel="author">आनंद सिन्हा ,लखनऊ।</a></address>
      <p>अयोध्या विवाद पर सुप्रीम कोर्ट का फैसला प्रदेश के सियासी दलों के लिए कठिन चुनौती लेकर आया है। चुनौती इसलिए क्योंकि भाजपा जहां अयोध्या की कानूनी व सियासी लड़ाई लड़ने का श्रेय लेने की कोशिश करेगी। भाजपा के लिए चुनौती होगा कि कैसे वह सबका विश्वास कायम करने में कामयाब हो। वहीं सपा-कांग्रेस और बसपा के लिए भाजपा द्वारा प्रत्यक्ष-अप्रत्यक्ष धार्मिक ध्रुवीकरण से निपटना बड़ी चुनौती होगी।</p>
      <p><b>सबका विश्वास बनाए रखना होगा:</b> प्रदेश में अभी वर्ष 2022 में विधानसभा चुनाव होने हैं। भाजपा की सत्तारुढ़ सरकार अपना करीब आधा कार्यकाल पूरा कर चुकी है। भाजपा संगठन हमेशा चुनावी मोड में रहते हुए अपने कार्यक्रम संचालित करता रहता है। फिलहाल इस मुद्दे पर संगठन के नेताओं के होंठ सिले हुए हैं। भाजपा के लिए चुनौती होगा कि कैसे वह मौजूदा फैसले की रोशनी में अपनी सधी हुई सियासत करे ताकि विपक्ष को ध्रुवीकरण के आरोप लगाने का मौका न मिले।</p>
      <p><b>सियासत गर्मा सकती है: </b>वैसे सियासी जानकारों को यह चिंता भी सताने लगी है कि मंदिर मुद्दा एक बार फिर जीवित हो सकता है। फैसले के बाद ट्रस्ट बनना है और मंदिर निर्माण की प्रक्रिया शुरू होगी। तब तक प्रदेश का सियासी माहौल गर्माने लग चुका होगा। ऐसे में पहले मंदिर के लिए भूमि पूजन फिर शिलान्यास और फिर मूर्ति प्रतिष्ठा जैसे आयोजनों होंगे। कार्यक्रमों को मेगाइवेंट के रूप में करने में माहिर भाजपा इसे अपने ढंग से भुनाने की कोशिश कर सकती है। ऐसे में नि:संदेश एक खेमे में सियासी ध्रुवीकरण जोर पकड़ने का आंदेशा सता सकता है।</p>
      <p><b>कांग्रेस: अल्पसंख्यकों को पाले में वापस लाना बड़ी चिंता</b><br/>हाल के उपचुनाव में कांग्रेस का वोट बैंक बढ़ा है। यूपी में सपा से गठबंधन का प्रयोग कर घाटे में रही कांग्रेस के सामने खुद को सपा और बसपा के मुकाबले खड़ा करना चुनौती होगा। फैसले के मद्देनज़र कांग्रेस के लिए यह चुनौती आ खड़ी हुई है कि कैसे वह सपा के अल्पसंख्यक ध्रवीकरण और भाजपा के बहुसंख्यक वोट बैंक की काट निकाले। वहीं कैसे दलित वोट को फिर अपने साथ करे। फैसले के मद्देनज़र अगर ध्रुवीकरण हुआ तो कहना गलत न होगा कि कांग्रेस के लिए भी घाटे में रहने से बचा दुश्कर होगा।</p>
      <p><b>सपा सधी रणनीति बनाने में जुटी </b><br/>फैसला आते ही कांग्रेस से लेकर बसपा तक ने स्वागत किया लेकिन मंदिर आंदोलन के विरोध से शिखर पर पहुंची समाजवादी पार्टी ने प्रतिक्रिया व्यक्त करते करते शाम कर दी। पार्टी कुछ भी सार्वजनिक रूप से कहने में हिचकिचाती रही। कहना गलत न होगा कि समाजवादी पार्टी बखूबी समझती है कि भाजपा कैसे इसका लाभ लेने की कवायद में जुटेगी। सपा के सामने अब चुनौती है कि वह कैसे और क्या रणनीति अपनाए ताकि उसकी सियासी पूंजी उसके पाले में सिमटी रही।  </p>
    </article>
  </body>
</html>