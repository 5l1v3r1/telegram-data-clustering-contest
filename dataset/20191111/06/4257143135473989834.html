<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/11/keseru-hirek-erkeznek-a-cukorrepa-haza-tajarol"/>
    <meta property="og:site_name" content="infostart"/>
    <meta property="article:published_time" content="2019-11-11T06:06:00+00:00"/>
    <meta property="og:title" content="Keserű hírek érkeznek a cukorrépa háza tájáról"/>
    <meta property="og:description" content="Ez az év nem igazán lesz a hasznos és finom gyökéré, ha a szakmának igaza van."/>
  </head>
  <body>
    <article>
      <h1>Keserű hírek érkeznek a cukorrépa háza tájáról</h1>
      <address><time datetime="2019-11-11T06:06:00+00:00">11 Nov 2019, 06:06</time> by <a rel="author">Infostart / MTI</a></address>
      <h3>Ez az év nem igazán lesz a hasznos és finom gyökéré, ha a szakmának igaza van.</h3>
      <p>Az eddig feldolgozott termésből származó adatok szerint az átlagosnál gyengébb a cukorrépa termésátlaga az idén - tudta meg a Világgazdaság Kelemen Istvántól, a Cukorrépa Termesztők Országos Szövetségének (CTOSZ) főtitkárától. A múlt heti esők azonban javíthattak a hozamon.</p>
      <p>A múlt hét közepéig a betakarítandó terület háromnegyedén már felszedték a répát, és a termőterület 51 százalékáról származó termést fel is dolgozták - mondta a főtitkár a hétfői számban megjelent cikk szerint. A hét második felében azonban az eső miatt leállt a betakarítás.</p>
      <p>A terméseredmény egyelőre nem mondható túl jónak, hektáronként 50 tonna körül van, és gyengének számít a 15,6 százalékos cukortartalom is. A friss csapadéknak köszönhetően azonban a termés akár 20 százalékkal is több lehet - fejtette ki Kelemen István, úgy vélve, hogy az eddigi számításokból még nem kell messzemenő következtetéseket levonni.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>