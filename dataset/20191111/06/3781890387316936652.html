<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741078"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T06:53:00+00:00"/>
    <meta property="og:title" content="&quot;ผู้ว่า กปน.&quot;อวยพรทัพโบว์ลิ่งไทยให้คว้าชัยศึกซีเกมส์"/>
    <meta property="og:description" content="“ผู้ว่า กปน.” อวยพรทัพโบว์ลิ่งไทยให้คว้าชัยศึกซีเกมส์ พร้อมมอบเงินหนุน 50,000 บาท ด้าน ทัพทอยแก่นไทย ตั้งเป้า 2 ทองซีเกมส์ “สุวลัย” ชี้ เรื่องพื้นน้ำมันไม่ปัญหา แต่ห่วงนักกีฬากดดันหวังให้รีแลกซ์ เพื่อทำตามเป้าหมายเหรียญทอง"/>
  </head>
  <body>
    <article>
      <h1>"ผู้ว่า กปน."อวยพรทัพโบว์ลิ่งไทยให้คว้าชัยศึกซีเกมส์</h1>
      <address>
        <time datetime="2019-11-11T06:53:00+00:00">11 Nov 2019, 06:53</time>
      </address>
      <p>
        <b>“ผู้ว่า กปน.” อวยพรทัพโบว์ลิ่งไทยให้คว้าชัยศึกซีเกมส์ พร้อมมอบเงินหนุน 50,000 บาท ด้าน ทัพทอยแก่นไทย ตั้งเป้า 2 ทองซีเกมส์ “สุวลัย” ชี้ เรื่องพื้นน้ำมันไม่ปัญหา แต่ห่วงนักกีฬากดดันหวังให้รีแลกซ์ เพื่อทำตามเป้าหมายเหรียญทอง</b>
      </p>
      <p>เมื่อวันที่ 11 พ.ย. ที่ห้องปิยราษฎร์ สำนักงานใหญ่ กปน. ถนนประชาชื่น นายวิวัฒน์ชัย รัตนะรัต อุปนายกสมาคมกีฬาโบว์ลิ่งแห่งประเทศไทย พร้อมด้วย นางสุวลัย ศัตรูลี้ เลขาธิการสมาคมกีฬาโบว์ลิ่งฯ นำนักกีฬาโบว์ลิ่งทีมชาติไทย ชุดซีเกมส์ 2019 ที่ประเทศฟิลิปปินส์ เข้าพบ นายปริญญา ยมะสมิต ผู้ว่าการประปานครหลวง (กปน.) ที่ให้การสนับสนุนสมาคมกีฬาโบว์ลิ่งฯ ในโครงการสนับสนุนการพัฒนากีฬา “โครงการ 1 รัฐวิสาหกิจ 1 สมาคมกีฬา” เพื่อขอพรเป็นสิริมงคล ก่อนออกเดินทางไปเข้าร่วมการแข่งขัน โดยในการนี้ กปน. ได้มอบเงินสนับสนุน 30,000 บาทให้กับสมาคมกีฬาโบว์ลิ่งฯ รวมทั้ง นายปริญญา ยมะสมิต ผู้ว่าการ กปน. ได้มอบเงินส่วนตัว 20,000 บาท รวมเป็น 50,000 บาท สนับสนุนให้กับนักกีฬาโบว์ลิ่งไทยในศึกซีเกมส์ครั้งนี้<br/><br/>นายปริญญา ยมะสมิต กล่าวว่า กปน. ขอเป็นกำลังใจให้กับนักกีฬาโบว์ลิ่งขิองไทยในการเข้าร่วมชิงชัยในศึกซีเกมส์ครั้งนี้ และขอให้ทุกคนมีความมั่นใจ และเตรียมตัวให้พร้อม เชื่อมั่นว่า จะคว้าเหรียญรางวัลได้ตามเป้าหมาย และขอให้ประสบความสำเร็จในการแข่งขันนำเหรียญรางวัลมาฝากพี่น้องชาวไทยให้ได้<br/><br/>ขณะที่ นายวิวัฒน์ชัย รัตนะรัต กล่าวว่า นักกีฬาโบว์ลิ่งไทยจะออกเดินทางไปฟิลิปปินส์ ในวันที่ 30 พ.ย.นี้ ซึ่งซีเกมส์ครั้งก่อนทำผลงานคว้ามาได้ 1 เหรียญทอง 2 เหรียญเงิน 2 เหรียญทองแดง ส่วนครั้งนี้แม้จะถูกลดจาก 11 อีเวนต์เหลือ 9 อีเวนต์ แต่ก็ยังตั้งเป้าไว้อย่างน้อย 2 เหรียญทอง โดยเฉพาะประเภททีมชาย ที่มีลุ้นคว้าเหรียญทอง ส่วนคู่แข่งชาติสำคัญก็จะมี มาเลเซีย และสิงคโปร์ แต่เราเองก็ได้คัดเลือกตัวนักกีฬาชุดดีที่สุดไปแข่งขันครั้งนี้<br/><br/>ด้าน นางสุวลัย ศัตรูลี้ กล่าวว่า ขอบคุณ กปน. ที่ให้การอุปการะสมาคมกีฬาโบว์ลิ่งฯ ยาวนานถึง 12 ปี สำหรับซีเกมส์ครั้งนี้นักกีฬาทุกคนเตรียมทีมกันมาอย่างดี ส่วนน้ำมันที่จะใช้ในลานการแข่งขันจะเป็นน้ำมันกลางของเจ้าภาพ ซึ่งนักกีฬาทุกชาติจะได้ใช้ในการฝึกซ้อมพร้อมกัน จึงคิดว่าไม่น่ามีปัญหา แต่ยังมีความกังวลเรื่องความเคลียดความกดดันของนักกีฬาเพราะมีความคาดหวังเหรียญทอง และจะต้องสู้กับแชมป์โลกอย่าง มาเลเซีย และสิงคโปร์ แต่จะพยายามทำให้นักกีฬารีแลกซ์และพร้อมในการแข่งขันให้มากที่สุด<br/><br/>ขณะที่ “โจ้” ญาณพล ลาภอาภารัตน์ นักกีฬาโบว์ลิ่งความหวังสำคัญของไทย กล่าวว่า สมาคมกีฬาโบว์ลิ่งฯ ได้ตั้งเป้าไว้ 2 เหรียญทอง ซึ่งเชื่อว่าน่าจะทำได้ โดยมีลุ้นจากประเภททีมชาย โดยตัวเองก็จะพยายามทำผลงานให้ดีที่สุด และหวังว่าโชคจะเข้าข้างด้วย ยืนยันว่า ศึกซีเกมส์ครั้งนี้จะไม่กลับบ้านมือเปล่าแน่นอน.</p>
      <figure>
        <img src="https://www.dailynews.co.th/admin/upload/20191111/news_ySxclyRuWZ140351_533.jpg?v=20191111145?v=2404"/>
      </figure>
    </article>
  </body>
</html>