<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/romuna-so-oglobili"/>
    <meta property="og:site_name" content="Primorske novice"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="Romuna so oglobili"/>
    <meta property="og:description" content="Primorski policisti so zaradi nedovoljenega zbiranja prostovoljnih prispevkov v zadnjih dneh znova obravnavali več tujcev. Dvojico so oglobili."/>
  </head>
  <body>
    <article>
      <h1>Romuna so oglobili</h1>
      <address><time datetime="2019-11-11T06:00:00+00:00">11 Nov 2019, 06:00</time> by <a rel="author">Sijan Pretnar</a></address>
      <p>
        <b>Primorski policisti so zaradi nedovoljenega zbiranja prostovoljnih prispevkov v zadnjih dneh znova obravnavali več tujcev. Dvojico so oglobili.</b>
      </p>
      <figure>
        <img src="https://static.primorske.si/foto/highres/gnweb/719137_denar-1.jpg"/>
        <figcaption>Foto: pixabay.com</figcaption>
      </figure>
      <p><b>PRIMORSKA</b> &gt; Bovški policisti so pred dnevi obravnavali štiri Romune, stare 19, 22, 25 in 39 let. V Bovcu so zbirali prostovoljne prispevke, a za to niso imeli dovoljenja upravne enote. Četverica se je na Bovškem prevažala v temnejšem audi A4 bolgarske registracije.</p>
      <p>Možje postave so med postopkom ugotovili, da so četverico v preteklosti že obravnavali zaradi beračenja in zbiranja prostovoljnih prispevkov. Zaradi kršenja zakona o javnem redu so tokrat oglobili Romuna, stara 22 in 25 let.</p>
      <p>S podobnim primerom so se v četrtek dopoldne ukvarjali tudi novogoriški policisti. V središču Nove Gorica sta neznanca zbirala prostovoljne prispevke. S pretvezo, da zbirata denar za gluhoneme osebe, sta nagovorila več ljudi. Policisti ju kljub intenzivnemu iskanju niso našli.</p>
      <p>Občanom svetujejo, naj v primerih, ko neznanci zbirajo prostovoljne prispevke, preverijo, ali imajo ustrezno dovoljenje. Posamezniki ali pravne osebe lahko zbirajo prispevke v humanitarne namene le, če imajo dovoljenje upravne enote. Če policisti ugotovijo, da so ljudje zbirali denar brez dovoljenja, jim ga lahko tudi vzamejo. Ob tem pa ljudem svetujejo, naj neznancev, tudi če trdijo, da zbirajo prostovoljne prispevke, ne spuščajo v svoje domove, saj se v takšnih primerih pogosto dogajajo tudi priložnostne tatvine.</p>
    </article>
  </body>
</html>