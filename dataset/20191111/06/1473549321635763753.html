<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/marsz-narodowcow-2019-stowarzyszenie-marsz-niepodleglosci-beda-weryfikowane-hasla-na-transparentach,984487.html"/>
    <meta property="og:site_name" content="TVN24"/>
    <meta property="article:published_time" content="2019-11-11T06:42:26+00:00"/>
    <meta property="og:title" content="Narodowcy przejdą dzisiaj ulicami Warszawy"/>
    <meta property="og:description" content="Bez udziału prezydenta Andrzeja Dudy, za to z dbałością o to, by wszystko odbyło się zgodnie z prawem. Jak zapowiedział prezes stowarzyszenia Marsz Niepodległości Robert Bąkiewicz, podczas dzisiejs..."/>
  </head>
  <body>
    <article>
      <h1>Narodowcy przejdą dzisiaj ulicami Warszawy</h1>
      <address><time datetime="2019-11-11T06:42:26+00:00">11 Nov 2019, 06:42</time> by <a rel="author">pqv</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/f4d4d206-4e6c-4cb4-920d-be5a617140fc-480p.mp4"/>
        <figcaption>Marsz narodowców odbędzie się w poniedziałek w Warszawie<cite>Foto: tvn24 | Video: TVN 24</cite></figcaption>
      </figure>
      <h3>Bez udziału prezydenta Andrzeja Dudy, za to z dbałością o to, by wszystko odbyło się zgodnie z prawem. Jak zapowiedział prezes stowarzyszenia Marsz Niepodległości Robert Bąkiewicz, podczas dzisiejszego marszu narodowców w Warszawie organizatorzy zrobią wszystko, co w ich mocy, by podczas manifestacji nie pojawiły się hasła niezgodne z prawem.</h3>
      <p>11 listopada 2018 roku prezydent Andrzej Duda ramię w ramię z politykami Prawa i Sprawiedliwości szedł ulicami stolicy kilkaset metrów przed narodowcami. Tym razem powtórki nie będzie - prezydent marszu nie organizuje i nie wybiera się na żaden inny.</p>
      <h3>"Nie ma możliwości sprawdzenia każdego transparentu"</h3>
      <p>Szczegóły corocznej manifestacji na ulicach Warszawy zdradził podczas niedzielnej konferencji prasowej Robert Bąkiewicz. Prezes stowarzyszenia Marsz Niepodległości wyjaśnił, że transparenty mają być weryfikowane w specjalnych punktach. Przyznał jednak, że w manifestacji może wziąć udział kilkadziesiąt tysięcy osób, co uniemożliwi sprawdzenie wszystkich.</p>
      <related>
        <a href="https://www.tvn24.pl/wiadomosci-z-kraju,3/kaczynski-o-wypelnianiu-historycznej-misji,984482.html"/>
      </related>
      <p>- Nie ma możliwości byśmy każdy transparent sprawdzili. Zrobimy wszystko co w naszej mocy, by żadne treści niezgodne z prawem na Marszu Niepodległości się nie pojawiły - zapewnił.</p>
      <p>Wiceprezes stowarzyszenia Marsz Niepodległości i szef straży marszu narodowców Mateusz Marzoch poinformował, że weryfikować hasła na transparentach będzie straż marszu oraz obserwatorzy z Ordo Iuris.</p>
      <p>Dodał, że będą dwa punkty weryfikacji transparentów, jeden na trasie marszu. Zaapelował do chcących wziąć udział w manifestcji, by zgłaszali się do tych punktów w celu upewnienia się czy transparent jest dopuszczalny.</p>
      <h3>Zgaszą w zarodku "lewacką prowokację"</h3>
      <p>Marzoch zapowiedział ponadto, że marsz narodowców zabezpieczać będzie 400 osób. Mają oni również odgradzać uczestników kontrmanifestacji od osób biorących udział w marszu.</p>
      <p>- Mogę zapewnić, że straż, jak co roku, stanie na wysokości zadania i zabezpieczy przemarsz kolumny marszowej na błonia Stadionu Narodowego. Jesteśmy gotowi na to, by każdą lewacką prowokację, każdą próbę sprofanowania świętych symboli i zakłócenia przebiegu marszu zgasić w zarodku - powiedział.</p>
      <h3>Księża wprowadzeni w błąd</h3>
      <p>Bąkiewicz odniósł się też do kwestii odwołania mszy w Parafii Najświętszego Zbawiciela w Warszawie. Wyraził nadzieję, że sprawa będzie miała swój bieg w Watykanie.</p>
      <related>
        <a href="https://fakty.tvn24.pl/r/marsz-niepodleglosci-w-stolicy-bez-udzialu-andrzeja-dudy,984433.html"/>
      </related>
      <p>Księża z Parafii Najświętszego Zbawiciela w Warszawie potwierdzili w wydanym w piątek oświadczeniu, że pojawiła się inicjatywa zorganizowania dodatkowej mszy świętej w rycie nadzwyczajnym w dniu 11 listopada i że msza została wstępnie zarezerwowana.</p>
      <p>Jednak, jak czytamy w komunikacie dostępnym na stronach Archidiecezji Warszawskiej, księża nie zostali poinformowani, że będzie to msza święta rozpoczynająca marsz narodowców. Dodali, że o tym fakcie dowiedzieli się ze strony internetowej wydarzenia, a nie z rozmowy przy dokonywaniu rezerwacji.</p>
      <p>"Uznaliśmy się za wprowadzonych w błąd. Dopiero po odwołaniu przez nas rezerwacji pojawił się telefoniczny kontakt ze strony organizatorów" - dodali.</p>
      <p>W oświadczeniu podali również, że zmiana decyzji nie była wynikiem interwencji Kurii Metropolitalnej, ani samego Arcybiskupa Warszawskiego. "Była podyktowana brakiem pewności, czy nie zostaniemy zaskoczeni kolejnymi ustaleniami, o których dowiemy się post factum" - wyjaśnili.</p>
      <h3>Początek na rondzie Dmowskiego</h3>
      <p>Organizatorzy marszu poinformowali na niedzielnej konferencji prasowej, że rozpocznie się on odmówieniem różańca o godz. 13.30 na Rondzie Dmowskiego. W tym samym miejscu zaplanowane są przemówienia. Potem uczestnicy manifestacji przejdą Alejami Jerozolimskimi na błonia Stadionu Narodowego, gdzie odbędzie się wiec.</p>
      <p>Zakończenie marszu planowane jest na godz. 19.00-19.30.</p>
      <p>
        <a href="https://n-5-16.dcs.redcdn.pl/file/o2/tvn/web-content/m/orig/p1/i/1f71e393b3809197ed66df836fe833e5/e32b6603-c243-4fc6-bb28-9f0467f7286d.jpg">
          <b>ZOBACZ MAPĘ WARSZAWY Z ZAZNACZONYMI TRASAMI PRZEMARSZÓW I MANIFESTACJI &gt;&gt;&gt;</b>
        </a>
      </p>
    </article>
  </body>
</html>