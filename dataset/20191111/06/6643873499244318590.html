<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/wPkmMd/morales-hevder-politiet-vil-arrestere-ham"/>
    <meta property="og:site_name" content="Bergens Tidende"/>
    <meta property="article:published_time" content="2019-11-11T06:36:55+00:00"/>
    <meta property="og:title" content="Morales hevder politiet vil arrestere ham"/>
    <meta property="og:description" content="Bolivias avgåtte president Evo Morales hevder at politiet vil arrestere ham, men politiet selv sier det ikke stemmer. FN er bekymret for situasjonen i landet."/>
  </head>
  <body>
    <article>
      <h1>Morales hevder politiet vil arrestere ham</h1>
      <h2>Bolivias avgåtte president Evo Morales hevder at politiet vil arrestere ham, men politiet selv sier det ikke stemmer. FN er bekymret for situasjonen i landet.</h2>
      <address><time datetime="2019-11-11T06:36:55+00:00">11 Nov 2019, 06:36</time> by <a rel="author">NTB</a></address>
      <p>– En politibetjent har offentlig sagt at han har blitt instruert til å utføre en ulovlig arrest mot meg.</p>
      <p>Det uttalte Morales ikke mange timene etter at han gikk av som president i en TV-sendt tale søndag. Ifølge Morales har «voldelige grupper» også angrepet mot boligens hans i Cochabamba.</p>
      <p>– De ansvarlige for kuppet bryter rettsprinsippene, skriver han videre på Twitter.</p>
      <p>Politiet bestrider Morales påstander. Politigeneral Yuri Calderón kaller det «falske nyheter» og sier det ikke er blitt utstedt en arrestordre på den avgåtte presidenten, skriver nyhetsbyrået AP.</p>
      <p>Også opposisjonsleder Luis Fernando Camacho mener det er utstedt en arrestordre på Morales, og at politi og militæret leter etter ham.</p>
      <h3>FN bekymret</h3>
      <p>Morales trakk seg som president etter uker med protester etter anklager om valgfusk. FN sier i en uttalelse at de er dypt bekymret for situasjonen i Bolivia.</p>
      <p>I uttalelsen ber generalsekretær António Guterres involverte aktører om å forplikte seg til å oppnå en fredelig løsning på krisen og sikre et åpent og troverdig nyvalg.</p>
      <p>Guterres ber også alle involverte om å følge internasjonale lover og ikke utøve vold og forverre situasjonen.</p>
      <figure>
        <img src="https://images.sacdn.no/v2/images/9d289338-6957-46ba-b251-75a7aed50d71?fit=crop&amp;h=1869&amp;w=1900&amp;s=d5806bff4be4de1ad122239e5f63cee2bf1c5192"/>
        <figcaption>FERDIG: Evo Morales er ferdig som Bolivias president. Han sier politiet har en arrestordre på ham.<cite>Foto: AP / NTB scanpix</cite></figcaption>
      </figure>
      <h3>Topper pågrepet</h3>
      <p>Samme kveld som Morales meldte sin avgang, feiret tusenvis opposisjonstilhengere i gatene. Samtidig søkte 20 bolivianske politikere tilflukt på Mexicos ambassade i La Paz, ifølge Mexicos utenriksminister Marcelo Ebrard.</p>
      <p>Han har ikke utdypet hvorfor de oppholder seg der. Ebrard har også tilbudt Morales asyl.</p>
      <p>Ikke lenge etter Morales avgang, ble det også kjent at politiet har pågrepet presidenten og visepresidenten i valgkommisjonen i landet.</p>
      <p>Ifølge boliviansk politi var president Maria Choque Quispe utkledd som en mann i et forsøk på å komme seg unna. Hun trakk seg fra jobben kort tid før Morales meldte sin avgang.</p>
      <p>– Denne kvinnen var utkledd som en mann, noe som tyder på at hun forsøkte å gå fra ansvaret og hindre at offiserene som lette etter henne, å finne henne, uttalte politiet ifølge avisa El Deber.</p>
      <p>Visepresident Antonio Costas trakk seg dagen etter presidentvalget 20. oktober.</p>
      <h3>«Statskupp»</h3>
      <p>Det at Morales trakk seg etter protester og anklager om valgfusk, mener flere andre land i regionen var et «statskupp».</p>
      <p>– Et statskupp fant sted i Bolivia som et resultat av felles aksjoner fra voldelige sivile, selvutnevnte politifolk og hærens passivitet, skrev Argentinas president Alberto Fernández på Twitter søndag.</p>
      <p>Også Venezuelas president Nicolás Maduro og Nicuraguas president Daniel Ortega mener det samme.</p>
      <related>
        <h4>Les også</h4>
        <a href="https://www.bt.no/btmeninger/kommentar/i/nalrJx/i-skuggen-av-berlinmuren"/>
      </related>
      <related>
        <h4>Mest lest akkurat nå</h4>
        <a href="https://www.bt.no/innenriks/i/1neboJ/lastebil-og-personbil-kolliderte-paa-e39-en-person-omkom"/>
        <a href="https://www.bt.no/nyheter/lokalt/i/kJvKVB/sakkyndig-osteroey-kommune-broet-regler-foer-raset"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/JoXXo6/sykehus-faar-kritikk-etter-kneoperasjon-hun-trodde-hun-skulle-doe"/>
        <a href="https://www.bt.no/btmagasinet/i/MRXPym/med-kajakk-gjennom-asfaltjungelen"/>
        <a href="https://www.bt.no/innenriks/i/zGzXrv/hver-femte-nordmann-tror-ikke-paa-menneskeskapte-klimaendringer"/>
      </related>
      <ol>
        <li>
          <a href="https://www.bt.no/tag/Bolivia">Bolivia</a>
        </li>
        <li>
          <a href="https://www.bt.no/tag/FN">FN</a>
        </li>
        <li>
          <a href="https://www.bt.no/tag/Nicol%C3%A1s_Maduro">Nicolás Maduro</a>
        </li>
        <li>
          <a href="https://www.bt.no/tag/Alberto_Fern%C3%A1ndez">Alberto Fernández</a>
        </li>
      </ol>
    </article>
  </body>
</html>