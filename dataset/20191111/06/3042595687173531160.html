<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/fryktet-at-forholdet-skulle-ryke/71803382"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T06:37:52+00:00"/>
    <meta property="og:title" content="Fryktet at forholdet skulle ryke"/>
    <meta property="og:description" content="Skriver i boka «Endelig mandag» om kjærester som går fra hverandre på grunn av sykdom."/>
  </head>
  <body>
    <article>
      <h1>Fryktet at forholdet skulle ryke</h1>
      <h2>Skriver i boka «Endelig mandag» om kjærester som går fra hverandre på grunn av sykdom.</h2>
      <address><time datetime="2019-11-11T06:37:52+00:00">11 Nov 2019, 06:37</time> by <a rel="author">Anders Grønneberg</a></address>
      <p>Nylig kom Petter Stordalen (56) ut med boka «Endelig mandag», om det å elske hverdagen. Den er skrevet som en dagbok, og deler av den er viet hans kone, Gunhild (40).</p>
      <p>Paret har de siste åra vært et av de aller største kjendisparene i Norge. De har vært åpne om forholdet, og sykdommen som rammet Gunhild for fem år siden.</p>
      <figure>
        <img src="https://dbstatic.no/71803412.jpg?imageId=71803412&amp;width=1024&amp;height=615"/>
        <figcaption><b>BRYLLUP:</b> Gunhild og Petter Stordalen giftet seg i Marrakesh, Marokko, i 2010. Når har paret annonsert at de går fra hverandre. Foto: Øisten Norum Monsen Vis mer</figcaption>
      </figure>
      <h3>Sykdom og slitasje</h3>
      <p>Gunhild og Petter Stordalen har ofte erklært sin kjærlighet til hverandre offentlig. Derfor kommer det som en stor overraskelse at de flytter fra hverandre etter å ha vært sammen i 14 år. De giftet seg i 2010.</p>
      <p>
        <b>Frykten for at et brudd skulle komme, har tydeligvis Petter tenkt på - og fryktet.</b>
      </p>
      <p>I boka «Endelig mandag» under kapittelet «Oslo 12. juli» skriver han:</p>
      <p>
        <i>«I dag leste jeg at foreldre som mister et barn, har større sannsynlighet for å gå fra hverandre. Det samme gjelder kjærestepar der en i forholdet er alvorlig syk.»</i>
      </p>
      <h3>En stor sorg</h3>
      <p>I boka kan vi lese at Petter grubler, mens han den sommerdagen tar en padletur på vannet. Han tenker på frykten og usikkerheten de går gjennom. Gunhild fikk i 2014 diagnosen systemisk sklerodermi. Det er en autoimmun, dødelig sykdom.</p>
      <p>
        <b>Så forteller han om en sorg over at ting ikke ble som de hadde trodd.</b>
      </p>
      <p>
        <i>«Etterpå kommer sorgen over det som ikke ble som man hadde trodd. Den sorgen er mindre angripelig. Den er mer personlig og opp til hver enkelt å takle og minner oss på at vi tross alt er to forskjellige mennesker. Det var derfor jeg ikke klarte å slutte å tenke på det, fordi det føltes som om statistikken avslørte noe.»</i>
      </p>
      <figure>
        <img src="https://dbstatic.no/71803419.jpg?imageId=71803419&amp;x=10.965435041716&amp;y=0&amp;cropw=76.638855780691&amp;croph=100&amp;width=643&amp;height=557"/>
        <figcaption><b>NYGIFT:</b> Gunhild og Petter Stordalen. Foto: Dagbladet Vis mer</figcaption>
      </figure>
      <h3>«Velge hverandre bort»</h3>
      <p>Den siste setningen som han skriver i dagboka denne dagen, har noe gnagende og foruroligende ved seg. Og spesielt sett i lys av nyheten om at paret går fra hverandre.</p>
      <p>
        <b>Her er de siste ordene på side 103:</b>
      </p>
      <p>
        <i>«Når vi trenger hverandre som mest, har vi en tendens til å velge hverandre bort.»</i>
      </p>
      <p>I boka skriver han også om sorg og gleder, oppturer og nedturer knyttet til konas alvorlige sykdom. Om sorgen ved tilbakefall, om eksperimentelle behandlinger, frykten for kreft og om lange og krevende sykehusopphold. Men så konkluderer han også med følgende:</p>
      <p>
        <i>«Men det gjorde at vi oppi alt også hadde noen av våre fineste stunder sammen.»</i>
      </p>
      <h3>Til psykolog</h3>
      <p>At de siste fem åra har vært krevende og vanskelige for ekteparet Stordalen, er ikke vanskelig å forstå. I boka skriver også Petter Stordalen om at Gunhild oppsøkte psykolog</p>
      <p>
        <b>De gikk også sammen til psykolog sammen.</b>
      </p>
      <p>«Vi gikk dit sammen også, som par. En av tingene psykologen pratet om, var at det ikke nødvendigvis er de store traumene som er de vanskeligste for mennesker å bearbeide, det er den jevne strømmen av de små problemene. De hverdagslige.»</p>
      <h3>Stress og konflikter</h3>
      <p>På nettstedet <a href="https://www.helsenett.no/180-sykdommer/familie/familien/15965-kronisk-sykdom-og-parforhold.html">Helsenett</a> om temaet kronisk sykdom og parforhold står det også at i forhold der en av partene er kronisk syk, er det gjerne mer konflikter og stress.</p>
      <p>«Sjansen er dermed større for at det ender med brudd», skriver artikkelforfatteren</p>
      <p>
        <b>Videre står det å lese i artikkelen:</b>
      </p>
      <p><i>«For en frisk person kan det være vanskelig å forestille seg hvordan det er å ha en sykdom som for eksempel fibromyalgi, multippel sklerose, depresjon eller kronisk utmattethet. Det er ikke uvanlig at man setter spørsmålstegn ved hvor syk den andre egentlig er. Har han virkelig så vondt eller så stor funksjonssvikt? </i>På den andre siden, føler gjerne den syke parten seg oversett. Han eller hun ønsker mer støtte og omsorg fra partneren.»</p>
    </article>
  </body>
</html>