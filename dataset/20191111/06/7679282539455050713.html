<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/astrology/story-the-second-batch-of-sikh-pilgrims-reached-pakistan-through-the-kartarpur-corridor-2843090.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T06:50:29+00:00"/>
    <meta property="og:title" content="तीर्थयात्रियों का दूसरा जत्था करतारपुर कॉरिडोर से पाकिस्तान पहुंचा"/>
    <meta property="og:description" content="करतारपुर कॉरिडोर के जरिये 225 आम तीर्थयात्रियों के एक समूह ने रविवार को भारतीय सीमा पार की और पाकिस्तान के नारोवाल जिले के ऐतिहासिक गुरुद्वारा में माथा टेका। अधिकारियों ने रविवार को कहा कि शुरुआत..."/>
  </head>
  <body>
    <article>
      <h1>तीर्थयात्रियों का दूसरा जत्था करतारपुर कॉरिडोर से पाकिस्तान पहुंचा</h1>
      <address><time datetime="2019-11-11T06:50:29+00:00">11 Nov 2019, 06:50</time> by <a rel="author">एजेंसी,डेरा बाबा नानक</a></address>
      <p>करतारपुर कॉरिडोर के जरिये 225 आम तीर्थयात्रियों के एक समूह ने रविवार को भारतीय सीमा पार की और पाकिस्तान के नारोवाल जिले के ऐतिहासिक गुरुद्वारा में माथा टेका।</p>
      <p>अधिकारियों ने रविवार को कहा कि शुरुआत में रोजाना यात्रा के लिए 500 तीर्थयात्रियों के लिए व्यवस्था की गई है। करतारपुर साहिब गुरुद्वारा से लौटे गुरदीप सिंह ने कहा, वह पाकिस्तानी अधिकारियों की व्यवस्थाओं व आतिथ्य से प्रभावित हैं।</p>
      <p>उन्होंने कहा, हमने इंटीग्रेटेड चेक पोस्ट को सुबह में पार किया। वहां कई घंटे बिताने के बाद वह सूर्यास्त से पहले भारत लौट आए। उन्होंने कहा कि पाकिस्तानी अधिकारियों ने गर्मजोशी से भारतीय तीर्थयात्रियों का स्वागत किया और वहां उनकी स्वतंत्र आवाजाही पर कोई रोक नहीं थी।</p>
      <p>प्रधानमंत्री नरेंद्र मोदी ने शनिवार को करतारपुर कॉरिडोर पर इंटीग्रेटेड चेकपोस्ट का उद्घाटन किया था। यह सात दशक में भारत व पाकिस्तान के बीच पहला धार्मिक संपर्क है।</p>
    </article>
  </body>
</html>