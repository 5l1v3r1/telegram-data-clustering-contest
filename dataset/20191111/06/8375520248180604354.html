<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ciklon-u-indiji-i-bangladesh-zabrav-zhittya-vzhe-14-lyudey--639074.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T06:38:15+00:00"/>
    <meta property="og:title" content="Циклон у Індії і Бангладеш забрав життя вже 14 людей"/>
    <meta property="og:description" content="Влада Бангладеш повідомляє про тисячі людей, які через циклон залишилися без даху над головою і не менше п'ятьох зниклих безвісти"/>
  </head>
  <body>
    <article>
      <h1>Циклон у Індії і Бангладеш забрав життя вже 14 людей</h1>
      <address>
        <time datetime="2019-11-11T06:38:15+00:00">11 Nov 2019, 06:38</time>
      </address>
      <h4>Влада Бангладеш повідомляє про тисячі людей, які через циклон залишилися без даху над головою і не менше п'ятьох зниклих безвісти</h4>
      <p>Через циклон «Бульбуль», що вирує у Індії та Бангладеш, вже загинуло більше 14 осіб, а більше двох мільйонів були змушені провести ніч у тимчасових притулках. Про це із посиланням на представників влади обох країн повідомляє інформаційне агентство AFP.</p>
      <p>У індійському штаті Західна Бенгалія переважно через повалені дерева загинуло семеро осіб. Ще одна людина померла через руйнування стіни у західноіндійському шататі Одіша. Водночас вже майже 120 тисяч індусів, які були змушені залишити свої домівки через негоду, вже повернулися додому.</p>
      <p>«Після того, як шторм досяг берега Західної Бенгалії, він залишив за собою смугу спустошення», - зазначив у коментарі журналістам міністр державного розвитку цього штату Фірхад Хакім.</p>
      <p>У Бангладеш своєю чергою через стихійне лихо загинули шестеро осіб, п'ятеро з них - також через повалені дерева. Окрім того, відомо про щонайменше 20 поранених внаслідок негоди. Також влада Бангладеш повідомляє про <a href="https://glavcom.ua/world/observe/u-bangladesh-cherez-tsiklon-evakujuvali-majzhe-dva-miljoni-ljudej-638956.html">тисячі людей, які через циклон залишилися без даху</a> над головою і не менше п'ятьох зниклих безвісти. Влада Бангладеш була змушена залучити для допомоги постраждалим армію, а також звернутися по допомогу десятків тисяч волонтерів.</p>
      <p>Ураганний вітер досяг суходолу у цьому регіоні Азії у суботу, 9 листопада. У цей момент швидкість вітру сягала 120 кілометрів на годину. І хоча протягом неділі шквальний вітер послаблювався, «Бульбуль» привів за собою потужні зливи, заявила AFP заступниця директора метеорологічної служби Бангладеш Аєша Хатун.</p>
      <p>Востаннє десятки людей гинули через негоду у цьому регіоні у липні цього року. Тоді через сильні мусонні дощі та повені лише у Непалі загинули щонайменше 27 людей. Втім негода зачепила також Індію та Бангладеш.</p>
      <related>
        <a href="https://glavcom.ua/world/observe/u-bangladesh-cherez-tsiklon-evakujuvali-majzhe-dva-miljoni-ljudej-638956.html"/>
        <a href="https://glavcom.ua/news/v-indiji-mayzhe-2-mln-osib-pozbavili-gromadyanstva-621762.html"/>
        <a href="https://glavcom.ua/news/u-stolici-bangladesh-vogon-znishchiv-15-tisyach-budinkiv-618644.html"/>
      </related>
    </article>
  </body>
</html>