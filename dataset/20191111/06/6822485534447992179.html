<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820014.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T06:30:00+00:00"/>
    <meta property="og:title" content="استراماچونی منتظر انتقام زمستانی از کالدرون"/>
    <meta property="og:description" content="به گزارش باشگاه خبرنگاران جوان، آندره‌آ استراماچونی طی ۱۰ هفته‌ای که از لیگ پشت‌سر گذاشته شده استقلال را ۴ بار رودرروی تیم‌هایی به میدان فرستاده که سرمربیان‌شان خارجی بودند. استقلال دومین باخت خود را هم روبه‌روی پرسپولیس در حالی تجربه کرد که اولین تجربه رویارویی استراماچونی با مربیان خارجی رقم می‌خورد."/>
  </head>
  <body>
    <article>
      <h1>استراماچونی منتظر انتقام زمستانی از کالدرون</h1>
      <address>
        <time datetime="2019-11-11T06:30:00+00:00">11 Nov 2019, 06:30</time>
      </address>
      <p>در مدت زمانی که آندره‌آ استراماچونی به لیگ برتر ایران آمده تیمش را تنها دو بار بازنده از زمین بیرون برده است. یک بار در تبریز مقابل ماشین‌سازی و بار دوم رودرروی پرسپولیس در شهرآورد تهران.</p>
      <p>به گزارش باشگاه خبرنگاران جوان، آندره‌آ استراماچونی طی ۱۰ هفته‌ای که از لیگ پشت‌سر گذاشته شده استقلال را ۴ بار رودرروی تیم‌هایی به میدان فرستاده که سرمربیان‌شان خارجی بودند. استقلال دومین باخت خود را هم روبه‌روی پرسپولیس در حالی تجربه کرد که اولین تجربه رویارویی استراماچونی با مربیان خارجی رقم می‌خورد.</p>
      <p>گابریل کالدرون ۸۰ دقیقه با تیم دست نخورده برانکو نتوانسته بود تیم به هم ریخته وینفرد شفر را شکست بدهد که در نهایت یک توپ پس از برخورد به تیر دروازه با برخورد به بدن حسینی به گل پیروزی‌بخش قرمز‌ها تبدیل شد.</p>
      <p>
        <b>استراماچونی منتظر انتقام زمستانی از کالدرون</b>
      </p>
      <p>دومین تیم گل‌گهر سیرجان تازه لیگ برتری شده با هدایت وینگو بگوویچ بود. استقلال برای اینکه طلسم پیروز نشدن‌هایش را بشکند به پیروزی برابر این حریف سیرجانی احتیاج داشت و در نهایت هم ۲ بر یک برنده شد. تفکرات مرد ۴۳ ساله ایتالیایی به درستی تاکتیک‌های تدافعی بگوویچ را از بین برد تا این مربی پس از شکست در دیدار با پرسپولیس کالدرون، مچ دیگر مربی خارجی لیگ برتری را بخواباند.</p>
      <p>
        <b>سومین مسابقه؛ حمله به سلطنت دنیزلی</b>
      </p>
      <p>او در گام بعدی روبه‌روی تراکتور ایستاد. مربی ترکیه‌ای که خیلی از طرفداران تیم پرشور‌ها امیدوار بودند استقلال را با گل‌های بسیار بدرقه کند، ولی استراماچونی با تدابیر تاکتیکی که در تبریز رو کرد مصطفی پاشا و تیمش را در خانه چهارتایی کرد.</p>
      <p>زدن ۴ گل به تراکتور پایه‌های سلطنت دنیزلی بزرگ را سست کرد تا پس از شکست به صنعت نفت آبادان و باخت بعدی اش برابر سپاهان در خطر خروج از تبریز قرار بگیرد. تیم استراماچونی گرچه در تبریز دو گل دریافت کرد، ولی دست از حمله برنداشت و البته با تفکرات درست ایتالیایی خط هافبک فعال و قدرتمند تراکتور را از کار انداخت.</p>
      <p>
        <b>چهارمین دیدار؛ دومین شکست اسکوچیچ</b>
      </p>
      <p>استراماچونی باز هم در گام بعدی روبه‌روی یکی دیگر از سرمربیان خارجی قرار گرفت. کسی که صنعت نفت آبادان را بالای جدول و جزو مدعیان جای داده بود. دراگان اسکوچیچ که با شکست تراکتور به عنوان تیم پنجم جدول به تور استقلال خورد شکست سنگینی مقابل استقلال تجربه کرد. به ثمر رساندن ۵ گل در دیدار با تیم اسکوچیچ که پیش از آن همه رقبایش را آچمز کرده بود ثابت کرد استراماچونی به درستی در مسیری که می‌خواسته قدم برمی‌دارد و تیمش را به خوبی هدایت می‌کند.</p>
      <p>
        <b>حریف بعدی شاهین بوشهر</b>
      </p>
      <p>پس از این تنها یک تیم دیگر باقی می‌ماند که سرمربی خارجی دارد و با استقلال بازی نکرده است. شاهین شهرداری بوشهر با هدایت میشو کریستیچوویچ که البته در آخرین هفته دور رفت باید روبه‌روی استقلال به میدان بیاید. با توجه به روند حرکتی تیم استقلال به نظر می‌رسد استراماچونی مشکلی از این بابت در دیدار با شاهین بوشهر نداشته باشد.</p>
      <p>
        <b>استراماچونی؛ در انتظار شهرآورد برگشت</b>
      </p>
      <p>خیلی از کارشناسان بر این باورند اگر پرسپولیس در هفته‌های پایانی نیم‌فصل اول به دیدار استقلال می‌رفت قادر به کسب پیروزی مقابل آبی‌پوشان نبود. از این رو قطعاً استراماچونی که حالا بیش از پیش به اهمیت برد و باخت در شهرآورد واقف شده برای شهرآورد برگشت لحظه‌شماری می‌کند تا مچ کالدرون آرژانتینی را بخواباند و ضمن گرفتن انتقام باخت شهرآورد یک بر صفر رفت، به نوعی انتقام نیمه‌نهایی جام جهانی ۱۹۹۰ ایتالیا را هم بگیرد.</p>
      <p>شبی که آرژانتین در خاک ایتالیا این تیم را در پایان ۱۲۰ دقیقه تلاش دو تیم پس از کسب تساوی ۱-۱ در ضربات پنالتی از پیش‌رو برداشت. تاریخ شهرآورد برگشت ۱۷ دی سال جاری تعیین شده است.</p>
    </article>
  </body>
</html>