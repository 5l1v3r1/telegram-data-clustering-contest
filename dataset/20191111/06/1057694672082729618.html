<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2029189/proidopiisi-kallianou-apo-triti-to-pio-dinato-kima-kakokerias.html"/>
    <meta property="og:site_name" content="News.gr"/>
    <meta property="article:published_time" content="2019-11-11T06:45:42+00:00"/>
    <meta property="og:title" content="Προειδοποίηση Καλλιάνου: Από Τρίτη το πιο δυνατό κύμα κακοκαιρίας"/>
    <meta property="og:description" content="«Μιλάμε για 72 ώρες κάτω από σφοδρές καταιγίδες σε αρκετές περιοχές της χώρας»"/>
  </head>
  <body>
    <article>
      <h1>Προειδοποίηση Καλλιάνου: Από Τρίτη το πιο δυνατό κύμα κακοκαιρίας</h1>
      <address>
        <time datetime="2019-11-11T06:45:42+00:00">11 Nov 2019, 06:45</time>
      </address>
      <h3>«Μιλάμε για 72 ώρες κάτω από σφοδρές καταιγίδες σε αρκετές περιοχές της χώρας»</h3>
      <p>Αλλάζει ξανά το σκηνικό του καιρού την Τρίτη με βροχές και καταιγίδες ενώ ο Γιάννης Καλλιάνος προειδοποιεί για το πιο δυνατό κύμα κακοκαιρίας του φετινού φθινοπώρου από το μεσημέρι της Τρίτης.</p>
      <p>Μιλώντας στον ΘΕΜΑ 104,6 ανέφερε: «Με κύρια χαρακτηριστικά τις βροχές, τις καταιγίδες, τις χαλαζοπτώσεις και τους πολύ ισχυρούς νοτιάδες - κυρίως στο Ιόνιο Πέλαγος - θα προκληθεί από το χαμηλό βαρομετρικό-τέρας που θα σχηματιστεί στην κεντρική Μεσόγειο την Τρίτη και το οποίο θα στροβιλίζεται γύρω από τον εαυτό του πάνω από την Ιταλία».</p>
      <p>«Τα υπολείμματα αυτού του χαμηλού θα επηρεάσουν και την περιοχή μας. Από το μεσημέρι της Τρίτης ο καιρός θα ξεκινήσει να είναι άστατος από το Ιόνιο με κύρια χαρακτηριστικά τις καταιγίδες και τους πολύ ισχυρούς νοτιάδες έντασης 9-10 μποφόρ. Το βράδυ της Τρίτης τα φαινόμενα θα έχουν επεκταθεί και στα υπόλοιπα ηπειρωτικά. Προς τις πρωινές ώρες της Τετάρτης η Αττική θα δέχεται κατά κύματα σφοδρές βροχοπτώσεις και καταιγίδες» είπε ο κ. Καλλιάνος.</p>
      <p>Στη συνέχεια διευκρίνισε ότι «για αρκετές περιοχές της χώρας και κυρίως για τη Δυτική Ελλάδα τα φαινόμενα θα έχουν και ένταση και διάρκεια».</p>
      <p>Τα στοιχεία δείχνουν, δε, ότι θα έχουμε και λασποβροχή λόγω της συγκέντρωσης σκόνης».</p>
      <p>«Φοβάμαι ότι θα έχουμε πλημμυρικά φαινόμενα, θα είναι δύσκολη η κατάσταση. Είναι το πιο δυνατό κύμα κακοκαιρίας το φετινό φθινόπωρο. Την Πέμπτη πλέον τα φαινόμενα θα φτάσουν στο ανατολικό Αιγαίο. Άρα μιλάμε για 72 ώρες κάτω από σφοδρές καταιγίδες σε αρκετές περιοχές της χώρας» κατέληξε ο Γιάννης Καλλιάνος.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2029057/keros-se-pies-perioches-tha-sinechisthoun-i-vroches.html"/>
        <a href="https://www.news.gr/ellada/article/2028764/erevna-dichni-allagi-sto-klima-afxanonte-ta-akrea-kerika-fenomena.html"/>
        <a href="https://www.news.gr/ellada/article/2028290/keros-vroches-ke-kategides-simera-pote-veltionete.html"/>
      </related>
    </article>
  </body>
</html>