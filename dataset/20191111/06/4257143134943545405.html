<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/11/kozeledik-az-emberek-es-a-gyarak-nagy-kozos-ejszakaja"/>
    <meta property="og:site_name" content="infostart"/>
    <meta property="article:published_time" content="2019-11-11T06:40:45+00:00"/>
    <meta property="og:title" content="Közeledik az emberek és a gyárak nagy, közös éjszakája"/>
    <meta property="og:description" content="Az Innovációs és Technológiai Minisztérium harmadik alkalommal rendezi meg a Modern gyárak éjszakáját 2019. november 15-én."/>
  </head>
  <body>
    <article>
      <h1>Közeledik az emberek és a gyárak nagy, közös éjszakája</h1>
      <address><time datetime="2019-11-11T06:40:45+00:00">11 Nov 2019, 06:40</time> by <a rel="author">Infostart / MTI</a></address>
      <h3>Az Innovációs és Technológiai Minisztérium harmadik alkalommal rendezi meg a Modern gyárak éjszakáját november 15-én.</h3>
      <p>Idén 72 helyszínen lehet megnézni a legkorszerűbb hazai gyárak és nemzetközileg versenyképes ipari üzemek működését országszerte. A programsorozat célja a lakosság és a vállalkozások figyelmének felkeltése a piacvezető ipari technológiák iránt.</p>
      <p>György László gazdaságstratégiáért és szabályozásért felelős államtitkár hangsúlyozta: a Modern gyárak éjszakája programsorozat alkalmat teremt arra, hogy mindenki személyesen győződjön meg Magyarország technológiaalapú gazdasággá válásáról.</p>
      <blockquote>Az automatizálásban és digitalizációban éllovas üzemek megnyitása lehetővé teszi, hogy a vállalatok majdani beszállítóikkal találkozzanak</blockquote>
      <p>és a fiatalok kedvet kapjanak akár az innovációhoz, akár a 21. századi körülményeket látva az ipari munkavállaláshoz.</p>
      <p>A látogatható gyárak között tizenkét szektor képviseletében megtalálhatók magyar vállalatok, mint a Szerencsi Bonbon Kft. vagy a Hirschler Glas, de idén is kitárja kapuit több jól ismert multi, köztük a Bosch, a Knorr-Bremse és a Siemens is.</p>
      <p>A programhoz csatlakozó vállalatok új kínálattal és számos érdekességgel készülnek: a látogatók a különböző helyszíneken kipróbálhatják a 3D nyomtatást, megtekinthetik a csokoládé és ropi készítését és megtudhatják hogyan kerül a dobozba az állateledel.</p>
      <p>A részvétel ingyenes, de előzetes regisztrációhoz kötött. Jelentkezni a <a href="http://www.moderngyarakejszakaja.hu/">www.moderngyarakejszakaja.hu</a> oldalon tudnak az érdeklődők.</p>
      <p>
        <i>Nyitókép: moderngyarakejszakaja.hu</i>
      </p>
    </article>
  </body>
</html>