<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/koprcanke-ostajajo-prve-v-mestu"/>
    <meta property="og:site_name" content="Primorske novice"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="Koprčanke ostajajo prve v mestu"/>
    <meta property="og:description" content="Niti največji navijači koprskega ženskega odbojkarskega kluba niso pričakovali, da bi se lahko prvi sosedski obračun sezone končal s tako zanesljivo zmago rumeno-modrih. Dekletom iz ankaransko-hrvatinskega kluba v soboto ni uspevalo skoraj nič, medtem ko so “gostje” na Markovcu prikazale predstavo brez nihanj, kar je najbolj vplivalo na razplet dvoboja."/>
  </head>
  <body>
    <article>
      <h1>Koprčanke ostajajo prve v mestu</h1>
      <address><time datetime="2019-11-11T06:00:00+00:00">11 Nov 2019, 06:00</time> by <a rel="author">Sandi Jerman</a></address>
      <p>
        <b>Niti največji navijači koprskega ženskega odbojkarskega kluba niso pričakovali, da bi se lahko prvi sosedski obračun sezone končal s tako zanesljivo zmago rumeno-modrih. Dekletom iz ankaransko-hrvatinskega kluba v soboto ni uspevalo skoraj nič, medtem ko so “gostje” na Markovcu prikazale predstavo brez nihanj, kar je najbolj vplivalo na razplet dvoboja.</b>
      </p>
      <figure>
        <img src="https://static.primorske.si/foto/highres/sport/719141_f259odbojka_anka_koper13t.jpg"/>
        <figcaption>Nina Đukić (št. 2) je na derbiju za zmago Koprčank prispevala pet točk. Foto: Tomaž Primožič/FPA</figcaption>
      </figure>
      <p><b>KOPER</b> &gt; Ankaranske odbojkarice so bile pred lokalnim obračunom favoritinje zaradi prikazanega v prvih krogih nove sezone ter posledično boljšega položaja na lestvici. Pred tekmo so v koprskem taboru poudarjali, da imajo težave s poškodbami in z neuigranostjo, a se je na parketu igrišču OŠ Antona Ukmarja izkazalo, da slednje ne drži.</p>
      <p>Prvi set obalnega derbija ni postregel z vrhunsko odbojko, saj je bilo napak veliko na obeh straneh. Tekma je bila vseskozi izenačena in šele v končnici so si Koprčanke zagotovile odločilno prednost. Po vodstvu z 22:21 so bolje odigrale zaključne žoge niza.</p>
      <blockquote><b>Ankaran-Hrvatini : Luka Koper 0:3</b><br/><b>Dvorana OŠ Antona Ukmarja, gledalcev 250 sodnika Jovanovič (Ljubljana) in Kramar (Kamnik). Po nizih: (-21, -19, -17)</b><br/><b>Ankaran-Hrvatini</b>: Tozan, Krstić 3, Apollonio 1, Pangerc, Angelini 1, Medved, Uršič 3, Cerovac, Ćorić 11, Lovšin, Trobec 12, Valenčič 5. Trener: Alen Bektaševič.<br/><b>Luka Koper</b>: Primik, Đukić 5, Raič 4, Debernardi, Suljić, Lucas 4, Letnik 7, Kolbl 1, Simčić, Jovič 3, Pavlovič, Cvetanovič 10. Trener: Dragan Grmača.</blockquote>
      <p>Drugi set je bil nato izenačen do sedme točke, potem pa so Ankarančanke popustile in Luka Koper je povedla s 14:8. Sledil je odgovor gostiteljic, ki so se po delnem izidu 5:0 približale na 13:14. Kot se je kasneje izkazalo, je bilo to edino obdobje na vsem srečanju, ko je varovankam trenerja <b>Alena Bektaševića</b> uspelo odigrati na polno in napraviti serijo zapored osvojenih točk. Na koprski odgovor ni bilo treba čakati dolgo. Po nekaj zaporednih slabih zaključkih ankaranske ekipe je bil izid na zapisnikarski mizi 17:22 (semafor v telovadnici ni deloval), kar je zadostovalo, da so rumeno-modre mirno dobile drugi niz s 25:19.</p>
      <p>Tretji niz je bil kopija prvih dveh - po enakovrednem uvodu so Koprčanke ušle na prednost petih točk, ki so jo potem, zaradi vrste neizsiljenih napak črno-vijoličnih, zlahka pretvorile v končnih 25:17. Skupna zmaga s 3:0 Luke Koper je bila plod večje želje in zbranosti vseh njenih igralk, medtem ko so Ankarančanke tokrat najbrž poskusile v derbi vstopiti neobremenjeno, a je to potem negativno vplivalo na njihovo igro.</p>
      <p>“Škoda. Danes smo imele očitno slab dan. Bomo jim pa vrnile naslednjič in tedaj pokazale svojo pravo igro. Sicer naš sprejem in blok nista bila tako slaba, servis pa je bil šibek in tu bi lahko dobile kakšno točko več,” je dejala <b>Mia Angelini </b>iz ankaranske ekipe. “Na derbijih se vedno vse borimo do konca, zato nismo pričakovale takšnega razpleta, pa tudi naša igra zadnje čase res ni bila dobra. Na treningih smo poskusili odpraviti naše črne minute in mislim, da nam je to kar dobro uspelo,” pa je bila zadovoljna <b>Marina Cvetanović</b>, ŽOK Luka Koper.</p>
      <slideshow>
        <figure>
          <img src="https://static.primorske.si/foto/highres/gnweb/719141_f259odbojka_anka_koper12t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper11t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper14t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper04t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper08t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper09t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper07t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper06t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper05t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper02t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper01t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719141_f259odbojka_anka_koper03t.jpg"/>
          <figcaption>Foto: Tomaž Primožič/FPA</figcaption>
        </figure>
      </slideshow>
    </article>
  </body>
</html>