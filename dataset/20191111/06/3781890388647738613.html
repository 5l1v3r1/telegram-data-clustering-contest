<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741071"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T06:30:00+00:00"/>
    <meta property="og:title" content="กษ.นัดถกรับมือโรคอหิวาต์สุกรป้องระบาดข้ามพรมแดน"/>
    <meta property="og:description" content="กษ.ระดมรับมือโรคอหิวาต์สุกร นัดถกทุกฝ่าย15พ.ย.นี้ เตรียมแนวทางป้องกันโรคระบาดข้ามพรมแดน"/>
  </head>
  <body>
    <article>
      <h1>กษ.นัดถกรับมือโรคอหิวาต์สุกรป้องระบาดข้ามพรมแดน</h1>
      <address>
        <time datetime="2019-11-11T06:30:00+00:00">11 Nov 2019, 06:30</time>
      </address>
      <p>
        <b>กษ.ระดมรับมือโรคอหิวาต์สุกร นัดถกทุกฝ่าย15พ.ย.นี้ เตรียมแนวทางป้องกันโรคระบาดข้ามพรมแดน</b>
      </p>
      <p>เมื่อวันที่ 11 พ.ย. นายเฉลิมชัย ศรีอ่อน รมว.เกษตรและสหกรณ์ เปิดเผยว่านายจุรินทร์ ลักษณวิศิษฐ์ รองนายกฯ มอบให้เตรียมประชุมคณะกรรมการอำนวยการป้องกัน ควบคุม และกำจัดโรคอหิวาต์แอฟริกาในสุกรแห่งชาติตามที่ครม. เห็นชอบให้เป็นวาระแห่งชาติ<br/><br/>ทั้งนี้นายกรัฐมนตรี ได้แต่งตั้งคณะกรรมการชุดนี้ เพื่อกำหนดนโยบายและเตรียมความพร้อมรับมือโรคอหิวาต์แอฟริกาในสุกร (ASF) มาตรการช่วยเหลือผู้เดือดร้อนและผู้ที่ได้รับผลกระทบ จะบูรณาการทุกภาคส่วน โดยกรมปศุสัตว์ ผู้ประกอบการ และเกษตรกรผู้เลี้ยงสุกรร่วมมือในการป้องกันโรคอย่างเข้มแข็งมาตลอด<br/><br/>“ขณะนี้ไทยเป็นประเทศเดียวในภูมิภาคที่ยังไม่เกิดโรค ดังนั้นจะต้องยกระดับมาตรการเฝ้าระวังป้องโรคให้เข้มงวดขึ้น ตลอดจนเตรียมแผนรับสถานการณ์ และแนวทางการช่วยเหลือเกษตรกรผู้ได้รับผลกระทบ “รมว.เกษตรฯกล่าว<br/><br/>สถานการณ์ล่าสุดประเทศไทยประกาศเป็นเขตเฝ้าระวังการระบาดของโรค ASF แล้ว 27 จังหวัดซึ่งส่วนใหญ่เป็นจังหวัดตามแนวชายแดนและจังหวัดเชื่อมต่อรวม 22 จังหวัดได้แก่ เชียงราย พะเยา น่าน อุตรดิตถ์ แม่ฮ่องสอน เชียงใหม่ เลย หนองคาย บึงกาฬ นครพนม มุกดาหาร อำนาจเจริญ อุบลราชธานี ศรีสะเกษ สุรินทร์ บุรีรัมย์ สระแก้ว จันทบุรี ตราด ราชบุรี ระนอง และประจวบคีรีขันธ์ ส่วนอีก 5 จังหวัดที่ประกาศเป็นเขตเฝ้าระวังบางส่วน ได้แก่ จังหวัดตากมี 5 อำเภอคือ อุ้มผาง แม่สอด ท่าสองยาง แม่ระมาด และพบพระ จังหวัดพิษณุโลกมี 2 อำเภอคือ ชาติตระการ และนครไทย จังหวัดเพชรบุรีมี 2 อำเภอคือ หนองหญ้าปล้อง และแก่งกระจาน จังหวัดกาญจนบุรีมี 5 อำเภอคือ สังขละบุรี ทองผาภูมิ ไทรโยค เมืองกาญจนบุรี และด่านมะขามเตี้ย และจังหวัดชุมพรมี 1 อำเภอคือ ท่าแซะ<br/><br/>“แม้จะไม่ได้เป็นโรคติดต่อจากสัตว์สู่คน แต่ก็เป็นโรคระบาดร้ายแรงในสุกร หากสุกรติดเชื้อไวรัสก่อโรคมีอัตราการตายสูงถึง 100 เปอร์เซ็นต์ เชื้อ ASF มีความคงทนสิ่งแวดล้อม เชื้อมาสามารถอยู่ในเลือด เนื้อ กระดูก สารคัดหลั่ง และของเสียที่ขับออกจากสุกร แม้นำไปแปรรูปเป็นผลิตภัณฑ์แล้วก็ยังพบการปนเปื้อนของเชื้อโรค ซึ่งยังไม่มีวัคซีนป้องกันและยารักษา โดยกำลังระบาดในจีน เวียดนาม กัมพูชา ลาว เมียนมา ล่าสุดที่ฟิลิปปินส์และเกาหลีใต้ ดังนั้นไทยต้องมีแนวทางป้องกันที่ให้ทุกฝ่ายเกิดความมั่นใจ ร่วมมือป้องกันไม่ให้เกิดโรคนี้ เพื่อไม่ส่งผลกระทบเศรษฐกิจของประเทศและการส่งออกสุกร” นายเฉลิมชัย กล่าว.<br/><br/><br/> </p>
    </article>
  </body>
</html>