<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741057"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T06:22:00+00:00"/>
    <meta property="og:title" content="รพ.ยันเอาผิดแก๊งโจ๋ไม่มีเว้น เหิมยกพวกตีกันไม่เข็ดหลาบ"/>
    <meta property="og:description" content="รพ.อ่างทอง ออกแถลงการณ์ ยันให้ความสำคัญในความปลอดภัยของผู้ป่วยและบุคลากร ย้ำดำเนินการตามนโยบายเอาผิดผู้ใช้ความรุนแรงในรพ.ทุกกรณี ไม่มียกเว้น "/>
  </head>
  <body>
    <article>
      <h1>รพ.ยันเอาผิดแก๊งโจ๋ไม่มีเว้น เหิมยกพวกตีกันไม่เข็ดหลาบ</h1>
      <address>
        <time datetime="2019-11-11T06:22:00+00:00">11 Nov 2019, 06:22</time>
      </address>
      <p>
        <b>รพ.อ่างทอง ออกแถลงการณ์ ยันให้ความสำคัญในความปลอดภัยของผู้ป่วยและบุคลากร ย้ำดำเนินการตามนโยบายเอาผิดผู้ใช้ความรุนแรงในรพ.ทุกกรณี ไม่มียกเว้น </b>
      </p>
      <p>เมื่อวันที่ 11 พ.ย. จากกรณีกลุ่มวัยรุ่นกว่า 20 คน ยกพวกตีกันในห้องฉุกเฉินโรงพยาบาลอ่างทอง หลังคู่กรณีทั้ง 2 ฝ่าย ก่อเหตุทะเลาะวิวาทกันมาก่อนบริเวณหน้าสถานบันเทิงแห่งหนึ่งจนมีผู้บาดเจ็บจึงถูกส่งตัวมารักษา ต่อมาตำรวจสภ.เมืองอ่างทอง ได้จับกุมผู้ร่วมก่อเหตุมาดำเนินคดีได้แล้ว 3 ราย ดำเนินคดีข้อหา ร่วมกันทำร้ายร่างกายผู้อื่น และร่วมกันบุกรุกเข้าไปในสถานที่ราชการในเวลากลางคืน โดยร่วมกระทำผิดด้วยกันตั้งแต่สองคนขึ้นไป ซึ่งขณะนี้อยู่ระหว่างรวบรวมพยานหลักฐานเพื่อขอหมายจับพวกที่ร่วมก่อเหตุที่เหลือเพิ่มเติม <br/><br/>หลังเกิดเหตุรพ.อ่างทอง ออกแถลงการณ์ กรณีเกิดเหตุทะเลาะวิวาท ตามที่เกิดกรณีผู้ป่วยและกลุ่มญาติผู้ป่วยทะเลาะวิวาทกัน ณ ห้องอุบัติเหตุและฉุกเฉินโรงพยาบาลอ่างทอง เมื่อวันที่ 10 พ.ย.62 เวลา 00.50 น.นั้น โรงพยาบาลอ่างทอง ขอเรียนชี้แจงว่า แนวทางการรักษาความปลอดภัยของโรงพยาบาลมีขั้นตอนที่ชัดเจน โดยได้ประสานเจ้าหน้าที่ตำรวจเข้ามาระงับเหตุแล้ว และขอยืนยันว่าโรงพยาบาลให้ความสำคัญกับความปลอดภัยของผู้รับบริการ แพทย์ พยาบาล และเจ้าหน้าที่ในโรงพยาบาลทุกคน เหตุการณ์ดังกล่าวไม่สมควรเกิดขึ้นในโรงพยาบาลที่ซึ่งเป็นสถานพยาบาลสำหรับดูแลรักษาผู้ป่วย ซึ่งในขณะนั้นมีผู้ป่วยหนักใส่ท่อช่วยหายใจในห้องอุบัติเหตุและฉุกเฉิน </p>
      <figure>
        <img src="https://www.dailynews.co.th/admin/upload/20191111/news_UNoDIBuypV123303_533.jpg?v=20191111145?v=4919"/>
      </figure>
      <p>ตามนโยบายของท่านปลัดกระทรวงสาธารณสุขได้สั่งการว่า ให้ดำเนินการเอาผิดกับผู้ก่อเหตุความรุนแรงในโรงพยาบาลทุกกรณีไม่มีการยกเว้นเพื่อให้ผู้รับบริการและบุคลากรผู้ปฏิบัติงานมีความปลอดภัย และท่านผู้ว่าราชการจังหวัดอ่างทองได้ลงมาดูแลสั่งการด้วยตนเอง โดยมอบหมายให้สำนักงานสาธารณสุขจังหวัดอ่างทองและโรงพยาบาลอ่างทองดำเนินการแจ้งความเอาผิดกับผู้ก่อเหตุในโรงพยาบาล ทั้งนี้สำนักงานสาธารณสุขจังหวัดอ่างทองและโรงพยาบาลอ่างทองจะดำเนินการโดยเคร่งครัดเพื่อความปลอดภัยของผู้รับบริการและบุคลากร<br/><br/><br/><b><a href="https://www.dailynews.co.th/crime/741048">จับแล้ว!3โจ๋ยกก๊วนตีกันในรพ. หิ้วสอบลากคอพวกที่เหลือ</a></b>            </p>
    </article>
  </body>
</html>