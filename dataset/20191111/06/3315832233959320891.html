<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/370d053977f7a88d/egali-sub-cizma-rusiei.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-11T06:41:03+00:00"/>
    <meta property="og:title" content="Egali, sub cizma Rusiei"/>
    <meta property="og:description" content="Vrea votul electoratului transnistrean, egalând statutul de preşedinte al RM cu cel al liderului separatist de la Tiraspol."/>
  </head>
  <body>
    <article>
      <h1>Egali, sub cizma Rusiei</h1>
      <address><time datetime="2019-11-11T06:41:03+00:00">11 Nov 2019, 06:41</time> by <a rel="author">Jurnal.md</a></address>
      <p>
        <b>Vrea votul electoratului transnistrean, egalând statutul de preşedinte al RM cu cel al liderului separatist de la Tiraspol.</b>
      </p>
      <p>Gestul preşedintelui R. Moldova, Igor Dodon, de a sărbători duminică împreună cu liderul separatist de la Tiraspol, Vadim Krasnoselski, Ziua unităţii naţionale a Federaţiei Ruse la Cetatea Tighina a indignat atât opinia publică de la Chişinău, cât şi pe locuitorii de pe malul stâng al Nistrului care au luptat şi mai luptă pentru apărarea drepturilor omului în această regiune. Vizita lui Dodon a fost calificată de experţii politici de la Chişinău ca reprezentând o sfidare gravă la adresa Constituţiei şi a suveranităţii R. Moldova.</p>
      <p>Familia lui Dodon și cea a liderului grupării separatiste de la Tiraspol, Vadim Krasnoselski, au serbat împreună la Tighina Ziua unității naționale a FR. Dodon s-a lăudat pe pagina sa de Facebook că a avut şi „o discuţie informală” cu liderul administraţiei transnistrene, Vadim Krasnoselski, iar soţiile lor au avut ocazia să se cunoască.</p>
      <p>Amintim că sărbătoarea „Ziua unităţii naţionale” a fost înfiinţată de Kremlin cu mai bine de un deceniu în urmă ca să înlocuiască aniversarea revoluţiei bolşevice. De obicei, Rusia o marchează cu demonstraţii ale naţionaliştilor şi susţinătorilor guvernului şi ai preşedintelui Putin. Liderul rus a iniţiat această sărbătoare ca să promoveze patriotismul şi controlul Kremlinului asupra unor state pe care le râvneşte în zona sa de influenţă.</p>
      <p>
        <b>„Ai impresia că Dodon îşi are capitala la Tiraspol”</b>
      </p>
      <p>Solicitată de JURNAL de Chişinău, directoarea Liceului „Alexandru cel Bun” din Tighina, Maria Roibu, ne spune că mai mare tristeţe şi umilinţă ca cea generată de ultima întâlnire a lui Dodon cu liderul separatist de la Tiraspol nu a simţit.</p>
      <p>„Cine e Krasnoselski? Măcar dacă s-ar fi întâlnit cu vreun oficial rus ori dacă ar fi venit în calitate de persoană privată să stea la un pahar cu un tovarăş de al său. Dodon a dorit să arate că RM e la cheremul Rusiei, că s-au întâlnit doi preşedinţi şi astfel a egalat statutul Preşedinţiei de la Chişinău cu cel al unei administraţii separatiste. Oare cât vom mai suporta astfel de trădări, până când vor muta capitala RM la Tiraspol? Să avem un diriguitor de la Moscova?”, s-a întrebat cu o notă de revoltă în glas profesoara.</p>
      <p>Maria Roibu menţionează că locul de întâlnire a celor doi, Cetatea Tighina, a fost transformat de-a lungul ultimilor ani într-un loc de distracţie, cu multe restaurante unde se servesc băuturi, se cântă şi se joacă. „Oare cetatea este pentru aşa ceva? Să sărbătoreşti unitatea naţională a Rusiei în cetatea aceea? În mintea mea de luptător pentru limba şi valorile naţionale aşa ceva este inadmisibil. Opinia publică ar trebui să aibă acces la un raport detaliat al unor astfel de întâlniri, altfel ai impresia că Dodon îşi are capitala la Tiraspol”, a mai spus Roibu.</p>
      <p>
        <b>Ion Negrei: „Este o trădare”</b>
      </p>
      <p>La rândul său, istoricul Ion Negrei consideră că participarea preşedintelui Dodon la manifestarea„unităţii naţionale ruse” în timp ce problema dezbinării persistă în spaţiul nostru moldovenesc, şochează şi este inadmisibilă. „Preşedintele Dodon vede rezolvarea tuturor problemelor noastre, inclusiv unitatea noastră naţională, statală, doar prin prisma interesului rusesc, ceea ce este grav de tot. Este o trădare. Duminică, preşedintele Dodon a demonstrat încă o dată deschis că vrea să transforme Republica Moldova într-o anexă a Federaţiei Ruse”, a remarcat istoricul.</p>
      <p>
        <b>Vrea electoratul transnistrean</b>
      </p>
      <p>Deputatul Oazu Nantoi, expert în problematica transnistreană, observă că „Cetatea de la Bender” căreia noi îi spunem Cetatea de la Tighina a fost transformată într-o volieră de compania Sheriff, pentru a i se da posibilitatea să se plimbe şi să se manifeste lui Krasnoselski, aşa-numitul preşedinte de la Tiraspol, şi soţiei sale, Svetlana, care de altfel are cetăţenie română. „Şi iată, în această volieră duminică a avut loc un act absolut ruşinos, inadmisibil, când preşedintele RM, fără să citească Constituţia RM, s-a plimbat în mod demonstrativ, arătând că doreşte iar voturile celor din stânga Nistrului la viitoarele alegeri prezidenţiale. Mai mult nimic. Aici e vorba doar de business şi interese, nimic personal!”, a opinat Nantoi.</p>
      <p>Ion Leahu, fost membru al Comisiei Unificate de Control, consideră că întâlnirea unui preşedinte legitim ales cu un reprezentant al unui regim separatist, neconstituţional, reprezintă şi o încălcare a art. 2 din Constituţia RM.</p>
      <p>Gruparea de la Tiraspol a uzurpat puterea de stat pe o parte a teritoriului RM, fapt care reprezintă o crimă gravă împotriva poporului. Preşedintele s-a întâlnit cu liderul acestei grupări, nici măcar pentru a clarifica anumite probleme legate de reglementarea conflictului transnistrean, ci pentru a sărbători un eveniment legat de politica unui stat ostil intereselor R. Moldova, a opinat comentatorul</p>
      <p>Astfel, Dodon a sfidat Constituţia RM şi suveranitatea statului, fapt despre care ar trebui să se pronunţe instituţiile de resort ale statului. Totodată, prin decizia de a omagia Ziua unităţii naţionale a FR, acesta a făcut o aluzie la faptul că recunoaşte şi susţine tendinţa regiunii separatiste de a adera la Federaţia Rusă.</p>
      <p>
        <a href="http://www.jc.md/egali-sub-cizma-rusiei/">
          <b>Jurnal de Chișinău</b>
        </a>
      </p>
    </article>
  </body>
</html>