<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/editoriale/michele-brambilla-direttore-carlino-1.4879997"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-11T06:28:44+00:00"/>
    <meta property="og:title" content="Ai lettori. Il Carlino ieri, oggi e domani"/>
    <meta property="og:description" content="Assumo oggi - con grande emozione e ancor più rispetto - la direzione del Resto del Carlino, quotidiano glorioso che da centotrentaquatto anni è insieme testimone e protagonista della storia del nostro Paese. Testimone perché compito di un giornale è innanzitutto quello di osservare la realtà e raccontarla; e protagonista perché la storia del Carlino è anche e soprattutto la storia di uomini – grandi giornalisti e premi Nobel – che attraverso queste pagine sulla realtà hanno pure inciso, facendo da stimolo per cambiarla, per migliorarla."/>
  </head>
  <body>
    <article>
      <h1>Ai lettori. Il Carlino ieri, oggi e domani</h1>
      <address><time datetime="2019-11-11T06:28:44+00:00">11 Nov 2019, 06:28</time> by <a rel="author">MICHELE BRAMBILLA</a></address>
      <p>Assumo oggi - con grande emozione e ancor più rispetto - <b>la direzione del Resto del Carlino</b>, quotidiano glorioso che da centotrentaquatto anni è insieme testimone e protagonista della storia del nostro Paese. Testimone perché compito di un giornale è innanzitutto quello di osservare la realtà e raccontarla; e protagonista perché la storia del Carlino è anche e soprattutto la storia di uomini – grandi giornalisti e premi Nobel – che attraverso queste pagine sulla realtà hanno pure inciso, facendo da stimolo per cambiarla, per migliorarla.</p>
      <p>Basta scorrere l’elenco di chi ci ha preceduti per farci sentire come nani sulle spalle di giganti.</p>
      <p>La forza di un giornale è, innanzitutto,<b> il suo passato</b>: perché è il suo passato, è la sua vita a garantirne l’autorevolezza. Ho scritto che il primo compito di un giornale è quello di essere testimone della realtà. Vorrei non sfuggisse il significato profondo del vocabolo: testimone è una persona che, di un fatto, può "farne fede, affermarne pubblicamente la veridicità". Il testimone è dunque per definizione attendibile, credibile. Ed è in questo che - ne sono certo - sta ancora oggi la nostra forza. Il Carlino ha un passato che ne garantisce la credibilità e un presente che ne riconosce un ruolo che rimane insostituibile. Anzi, soprattutto in un’era come questa - questa dei social voglio dire - resta indispensabile, per una comunità, la presenza di testimoni credibili.</p>
      <p>Il presente del Carlino è dunque questo:<b> il permanere di una credibilità</b>. "L’ha detto il Carlino" era la rassicurazione per i bolognesi al tempo delle prime redazioni di via Garibaldi e di piazza Cavour, e lo è ancora oggi per i lettori di tutte le nostre aree di diffusione. E qui c’è la seconda certezza del presente: il radicamento in un territorio. Chi ci legge può anche a volte non essere d’accordo con noi: ma mai ci percepirà come qualcosa di altro da sé. Il Carlino è il “suo” giornale perché giornale della sua terra, della sua tradizione, perfino del suo modo di parlare e di mangiare.</p>
      <p>Quanto al futuro, dipenderà da noi che il giornale lo confezioniamo tutti i giorni. Starà a noi svegliarci ogni mattina con la stessa voglia, la stessa passione che ci spinse, da ragazzi, a fare questo mestiere; starà a noi essere sempre consapevoli del fatto che stiamo portando avanti nella storia il nome del Carlino. Ringrazio l’editore <b>Andrea Riffeser Monti</b> per la fiducia che mi rinnova ora, dopo avermi affidato otto mesi fa il Quotidiano Nazionale; e il mio predecessore <b>Paolo Giacomin</b>, che resta con noi. Sono certo che ce la faremo.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>