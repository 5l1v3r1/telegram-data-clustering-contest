<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/hyller-solskjaer-erstatteren---gitt-oss-frihet-og-ansvar/71803657"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T06:37:04+00:00"/>
    <meta property="og:title" content="Hyller Solskjær-erstatteren: - Gitt oss frihet og ansvar"/>
    <meta property="og:description" content="På første forsøk gjorde Erling Moe det ingen andre hadde klart på fem år. Molde-treneren vippet Rosenborg av tronen og får ros for måten han har tatt ledelsen i Molde på."/>
  </head>
  <body>
    <article>
      <h1>Hyller Solskjær-erstatteren: - Gitt oss frihet og ansvar</h1>
      <h2>På første forsøk gjorde Erling Moe det ingen andre hadde klart på fem år. Molde-treneren vippet Rosenborg av tronen og får ros for måten han har tatt ledelsen i Molde på.</h2>
      <address><time datetime="2019-11-11T06:37:04+00:00">11 Nov 2019, 06:37</time> by <a rel="author">Fredrik Stuve</a></address>
      <p>MOLDE (Dagbladet): Etter fire strake seriegull hadde endt opp på Lerkendal hos erkerivalene fra Trondheim lyktes det igjen for Molde, som kunne feire sitt fjerde ligamesterskap på 2010-tallet foran et taktfast hjemmepublikum.</p>
      <p>Gullæraen startet da Ole Gunnar Solskjær kom tilbake fra Manchester United i 2011. Kristiansunderen bragte Molde til to strake seriemesterskap den gang, men etter comebacket i 2016 ble det en femteplass og to andreplasser bak Rosenborg.</p>
      <p>Det var først da Solskjær forsvant tilbake til Manchester at Molde igjen skulle lykkes.</p>
      <p>
        <b>- Vi har hatt lyst til å vippe Rosenborg av tronen. Det var på tide med et maktskifte. Gutta har vært dedikerte hele veien, vi har vært stabile hele veien og utrolig gode på hjemmebane i tillegg til at vi har funnet oppskriften borte, sier Moldes toppscorer Ohi Omoijuanfo til Dagbladet.</b>
      </p>
      <p>Også Moldes nye suksesstrener mener ligagullet var helt fortjent ut fra hva de har prestert denne sesongen.</p>
      <p>- Det føles riktig og godt at vi drar det i land. Jeg synes vi har vært best, jeg synes vi har fått satt sammen en helhet i klubben her, som gjør at det er grobunn for at vi skal vinne. Det er ei gruppe som står sammen, som gjør at jeg ser at dette er fortjent, sier Erling Moe til Dagbladet.</p>
      <h3>Menneskekjenner</h3>
      <p>Ohi mener Solskjærs tidligere assistent bør få mye av æren etter at han fikk jobben på heltid forrige vinter.</p>
      <p>
        <b>- Han har vært helt fantastisk. Han har tatt den jobben på strak arm. Jeg tror ikke mange hadde troa på det, men han har kommet inn og fått sine egne tanker inn i gruppa og er en fantastisk fin fyr også. Vi har lyst til å krige for ham, sier Ohi.</b>
      </p>
      <p>Også kaptein Ruben Gabrielsen er full av lovord om mannen som ble ansatt på mer enn midlertidig basis da Solskjærs kontrakt med Manchester United ble gjort permanent i slutten av mars.</p>
      <p>- Vi vet hva Erling står for og han vet hva vi står for. Han har bare bygd videre på det andre har gjort før oss. Han er en fantastisk mann og han gir oss frihet og ansvar, så all honnør til Erling, sier Gabrielsen.</p>
      <p>
        <b>Særlig én egenskap synes Molde-kapteinen er viktig for Moes suksess.</b>
      </p>
      <p>- De før har også gjort en bra jobb, men Erling er så flink med mennesker. Han vet hvem som trenger hva og er en utrolig god menneskekjenner og utrolig flink til å snakke. Han har gjort en veldig bra ting for denne gruppa, det er å gi oss mer ansvar, men samtidig frihet og det fungerer.</p>
      <p>Annet enn jubelsesongen i 2014 under Tor Ole Skulleruds ledelse, har ikke Molde tatt flere poeng enn i årets sesong, og fortsatt gjenstår det to kamper.</p>
      <p>For Moe er rosen en bekreftelse på at det han har gjort er rett.</p>
      <p>- Det høres godt ut det. Det er klart det blir litt spesiell inngang, jeg har jo vært her i veldig mange år i forskjellige roller og nå som assistent i lang tid. Da må du angripe dette på rett måte når du kommer i førersetet. Da kan du ikke forandre natur, du må gjøre det på en måte som gutta kjenner igjen, sier treneren.</p>
      <h3>Kontinuitet</h3>
      <p>Moe har vært en del av trenerteamet i Molde helt siden Kjell Jonevrets tid som Molde-trener mot slutten forrige tiår. Gjennom hele gullæraen fra 2011 og fram til i dag har Moe vært en viktig brikke i klubben.</p>
      <p>
        <b>Klubbens administrerende direktør Øystein Neerland mener nettopp det er avgjørende for Moldes suksess i år, til tross for en relativt fersk spillerstall.</b>
      </p>
      <p>- Det er veldig imponerende det Erling har gjort. Vi jobber tett sammen og har en god dialog. Erling har jo vært med lenge han også, så han kjenner godt til hva Molde Fotballklubb er for noe og ønsker å være for noe, så det er viktig. Det gjelder ikke bare Erling, men også resten av trenerteam, støtteapparat, fysisk og medisinsk apparat, sier Neerland.</p>
      <p>- Vi har jo vært gjennom den mest suksessrike perioden vår, siden 2011 og fram til nå. Det er klart at det å dra med seg folk som vet hva som skal til, både i spillergruppa og på trener- og ledersida, det er viktig, forklarer Moe.</p>
    </article>
  </body>
</html>