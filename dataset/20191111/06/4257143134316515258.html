<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/11/majdnem-vaksotetben-tapogatoznak-a-brit-kozvelemeny-kutatok"/>
    <meta property="og:site_name" content="infostart"/>
    <meta property="article:published_time" content="2019-11-11T06:54:00+00:00"/>
    <meta property="og:title" content="Majdnem vaksötétben tapogatóznak a brit közvélemény-kutatók"/>
    <meta property="og:description" content="Visszaesett a brit konzervatívok előnye, vagy éppenséggel hatalmasat nyerhetnek az előrehozott választásokon. Két közvéleménykutató cég egymásnak ellentmondó prognózist fogalmazott meg a hétvégén a britek választói hangulatáról."/>
  </head>
  <body>
    <article>
      <h1>Majdnem vaksötétben tapogatóznak a brit közvélemény-kutatók</h1>
      <address><time datetime="2019-11-11T06:54:00+00:00">11 Nov 2019, 06:54</time> by <a rel="author">Infostart / InfoRádió - Szvetnik Endre (London)</a></address>
      <h3>Visszaesett a brit konzervatívok előnye, vagy éppenséggel hatalmasat nyerhetnek az előre hozott választásokon. Két közvéleménykutató cég egymásnak ellentmondó prognózist fogalmazott meg a hétvégén a britek választói hangulatáról.</h3>
      <p>A főleg piackutatással foglalkozó, de a választói preferenciákat is előrejelző londoni Opinium szerint az ellenzéki Munkáspártnak sikerült négy pontot lefaragni hátrányából, de a Boris Johnson kormányfő Konzervatív Pártja még mindig 12 ponttal vezet. Közben a szabályozatlan EU-kilépésért kampányoló Brexit Párt 9-ről 6 pontra csúszott.</p>
      <p>Az Opiniumra azért érdemes figyelni, mert 2016-ban mindenki másnál pontosabban jósolta meg a brexitnépszavazás eredményét.</p>
      <p>Csakhogy a hétvégén egy másik mértékadó közvéleménykutató is kiadta a saját jelentését, amely szerint ijesztő dolgokra számíthat Jeremy Corbyn munkáspárti vezér. Az Electoral Calculus weboldal szerint</p>
      <p>
        <mark>a Labourt valósággal lesöpörhetik,</mark>
      </p>
      <p>míg az eddig kisebbségben kormányzó konzervatívok masszív, 96 fős többségre tehetnek szert decemberben.</p>
      <p>Szakértők szerint 60 százalék a tory győzelem, míg minössze 12 százalék a munkáspárti diadal esélye. A konzervatívok ezt úgy érhetik el, hogy országos szinten ugyan 5 százalékkal eshet a támogatottságuk, de még így is elszipkázzák a munkáspárti választók egy részét.</p>
      <p>Közép-Angliában 21 parlamenti mandátum vándorolhat át a konzervatívokhoz és a Munkáspárt Londonban is helyeket veszíthet a konzervatívok és liberálisok javára. Mindeközben Nigel Farage Brexit Pártja 10 százalékra számíthat, de – mivel nem nyer meg egyéni választókörzeteket – a prognózis szerint nem jut be a parlamentbe.</p>
      <p>Közben egy harmadik közvéleménykutató, a BMG Research felmérése szerint a legtöbb válaszadó –</p>
      <blockquote>56 százalék - véli úgy, hogy a karácsony előtti választások nem oldják fel a brexit körüli patthelyzetet.</blockquote>
      <p>A többség, legalábbi ezen felmérés szerint az uniós tagság fenntartására szavaznia, ha Nagy-Britanniában második népszavazást tartanának a kérdésről. Az arány 41 a 35-höz.</p>
      <p>Amikor csak a szabályozatlan brexit és Johnson miniszterelnök Brüsszellel kötött alkuja között lehetett választani, akkor 33 százalék támogatta a Johnson-egyezményt és csak 20 százalék a szabályozatlan kilépést.</p>
      <p>A BMG ellentmond az Opinium jóslatának, mert azt állítja, hogy a konzervatívok 31 százalékról 37 százalékra emelték támogatottságukat. Ez a közvéleménykutató úgy látja, hogy a két nagy párt növelte támogatottságát a kisebbek rovására.</p>
      <p>Közben</p>
      <blockquote>egy sor weboldal jelent meg, amely taktikai szavazásra buzdítja azokat a briteket,</blockquote>
      <p>akik meg akarják akadályozni Boris Johnson miniszterelnökségét.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Közvéleménykutatók - masszív Johnson-győzelem, vagy nem?</p>
      <figure>
        <audio src="https://infostart.hu/audio/00005/0000504ab.mp3"/>
      </figure>
      <p> </p>
    </article>
  </body>
</html>