<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/policiya-gonkongu-vidkrila-vogon-boyovimi-patronami-po-demonstrantah-329168_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T06:58:00+00:00"/>
    <meta property="og:title" content="Поліція Гонконгу відкрила вогонь бойовими патронами по демонстрантах"/>
    <meta property="og:description" content="Поліцейські впритул розстріляли протестувальників, які напали на них."/>
  </head>
  <body>
    <article>
      <h1>Поліція Гонконгу відкрила вогонь бойовими патронами по демонстрантах</h1>
      <h2>Поліцейські впритул розстріляли протестувальників, які напали на них.</h2>
      <address>
        <time datetime="2019-11-11T06:58:00+00:00">11 Nov 2019, 06:58</time>
      </address>
      <p>Масові <a href="https://dt.ua/WORLD/u-gonkonzi-cholovik-iz-nozhem-napav-na-lyudey-u-trc-i-vidkusiv-vuho-odnomu-z-nih-328344_.html"><b>протести в китайському Гонконзі</b></a>, які тривають вже шостий місяць, знову на межі фатального загострення – 10 листопада поліція відкрила вогонь бойовими патронами по демонстрантах, повідомляє інформаційне агентство <a href="https://www.reuters.com/article/us-hongkong-protests/hong-kong-protester-shot-by-police-as-chaos-erupts-across-city-media-idUSKBN1XL00W?il=0">Reuters</a> з посиланням на місцеві ЗМІ.</p>
      <p>Поліцейські відкрили вогонь по протестувальниках при спробі тих напасти на них, впритул розстрілявши нападників бойовими патронами; мінімум один чоловік виявився важко пораненим. Окрім того, вже традиційно поліція застосувала проти мітингувальників сльозогінний газ.</p>
      <p>У відповідь демонстранти закидали копів пластиковими ящиками, встановили у багатьох місцях міста барикади, перекрили дороги, розгромили і пограбували ряд торгових центрів в окремих районах Гонконгу і на півострові Коулун. В місті припинилася робота деяких ліній метрополітену, станції і торгові центри оточила поліція.</p>
      <figure>
        <iframe src="https://www.youtube.com/embed/acYz0ZTAtyE" width="640" height="360" data-service="Youtube" scrolling="no"/>
      </figure>
      <p>Протести в Гонконзі спалахнули в середині червня, <b><a href="https://dt.ua/WORLD/bilshe-milyona-lyudey-viyshli-na-marsh-protestu-v-gonkonzi-scho-vidbuvayetsya-314387_.html">у найбільшій акції протесту брали участь майже два мільйони людей</a></b>. Жителі Гонконгу виступали проти прийняття закону про екстрадицію підозрюваних у порушенні закону осіб до материкового Китаю, вважаючи, що він може бути використаний для передачі в руки китайського правосуддя дисидентів і несправедливо переслідуваних людей.</p>
      <p>Під час однієї з акцій <b><a href="https://dt.ua/WORLD/protestuvalniki-v-gonkonzi-uvirvalisya-do-parlamentu-i-zumili-napolyagti-na-svoyemu-316282_.html">протестувальники прорвалися до будівлі парламенту</a></b>. Вони захопили залу засідань і вивісили британський колоніальний прапор, після чого влада відкликала законопроєкт і вибачилася перед людьми.</p>
      <p><b><a href="https://dt.ua/WORLD/glava-gonkongu-zayavila-pro-smert-skandalnogo-zakonoproektu-pro-ekstradiciyu-316855_.html">Уряд відмовився від ратифікації проєкту закону</a></b>, проте тепер демонстранти вимагають розгляду справи про жорстокість поліції, демократичних реформ і відставки голови китайської адміністрації Керрі Лем.</p>
      <p>Детальніше про ситуацію в Гонконзі в статтях Наталії Бутирської "<b><a href="https://dt.ua/international/borotba-nesumisnostey-324149_.html">Боротьба несумісностей</a></b>" і <a href="https://dt.ua/international/kitayskiy-drakon-obpiksya-na-gonkongu-328204_.html"><b>"Китайський дракон обпікся на Гонконгу"</b></a> в тижневику "Дзеркало Тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5yZXV0ZXJzLmNvbQ==">Reuters</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>