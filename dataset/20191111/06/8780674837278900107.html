<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/11/thiruvananthapuram-mayor-selection-sreekumar.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T06:52:00+00:00"/>
    <meta property="og:title" content="മേയർ തിരഞ്ഞെടുപ്പ് നാളെ; സഖ്യമേ വേണ്ടെന്നു കോൺഗ്രസ്, കെ.ശ്രീകുമാർ ഇടതുസ്ഥാനാർഥി"/>
    <meta property="og:description" content="തിരുവനന്തപുരം∙ കോർപറേഷൻ മേയർ സ്ഥാനത്തേക്ക് ഇടതുപക്ഷ സ്ഥാനാർഥിയായി സിപിഎം ചാക്ക വാർഡ് കൗൺസിലറും ആരോഗ്യ സ്ഥിരം സമിതി അധ്യക്ഷനുമായ കെ.ശ്രീകുമാർ.Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>മേയർ തിരഞ്ഞെടുപ്പ് നാളെ; സഖ്യമേ വേണ്ടെന്നു കോൺഗ്രസ്, കെ.ശ്രീകുമാർ ഇടതുസ്ഥാനാർഥി</h1>
      <address><time datetime="2019-11-11T06:52:00+00:00">11 Nov 2019, 06:52</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ കോർപറേഷൻ മേയർ സ്ഥാനത്തേക്ക് ഇടതുപക്ഷ സ്ഥാനാർഥിയായി സിപിഎം ചാക്ക വാർഡ് കൗൺസിലറും ആരോഗ്യ സ്ഥിരം സമിതി അധ്യക്ഷനുമായ കെ.ശ്രീകുമാർ മത്സരിക്കും. സിപിഎം ജില്ലാ സെന്ററിന്റെ തീരുമാനം സംസ്ഥാന കമ്മിറ്റിയെ അറിയിച്ചു. മേയറായിരുന്ന വി.കെ.പ്രശാന്ത് വട്ടിയൂർക്കാവ് നിയമസഭാ ഉപതിരഞ്ഞെടുപ്പിൽ വിജയിച്ചതിനെത്തുടർന്നാണു പുതിയ മേയറെ തിരഞ്ഞെടുക്കുന്നത്.</p>
      <p>നാളെ 11 നാണ് തിരഞ്ഞെടുപ്പ്. ബിജെപിയും യുഡിഎഫും വെവ്വേറെ മത്സരിക്കാൻ തീരുമാനിച്ചിട്ടുണ്ട്. നേമം വാർഡ് കൗൺസിലറും കോർപറേഷൻ പാർലമെന്ററി പാർട്ടി നേതാവുമായ എം.ആർ.ഗോപനാണു ബിജെപിയുടെ മേയർ സ്ഥാനാർഥി. യുഡിഎഫ് സ്ഥാനാർഥിയെ ഇന്നു നിശ്ചയിക്കും. യുഡിഎഫ് കക്ഷിനേതാവും പേട്ട കൗൺസിലറുമായ ഡി.അനിൽ കുമാറിനെയാണു പരിഗണിക്കുന്നത്.</p>
      <p>യുഡിഎഫും ബിജെപിയും ചേർന്നു പൊതു സ്ഥാനാർഥിയെ മത്സരിപ്പിക്കാനുള്ള നീക്കം യാഥാർഥ്യമാകാത്തതിനാൽ ശ്രീകുമാർ തന്നെ തിരഞ്ഞെടുക്കപ്പെടാനാണു സാധ്യത. ബിജെപിയുമായി സഖ്യമേ വേണ്ടെന്നാണു കോൺഗ്രസ് തീരുമാനിച്ചത്. 100 സീറ്റുള്ള കോർപറേഷനിലെ കക്ഷിനില: എൽഡിഎഫ്–43, ബിജെപി– 35, യുഡിഎഫ്–21, സ്വതന്ത്ര–ഒന്ന്.</p>
    </article>
  </body>
</html>