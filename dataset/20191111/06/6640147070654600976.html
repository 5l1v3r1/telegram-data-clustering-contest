<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/intel-nuc-10-frost-lake-a-breve-sul-mercato/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="Intel NUC 10 “Frost Lake” a breve sul mercato?"/>
    <meta property="og:description" content="Alcuni rivenditori statunitensi hanno messo a listino i nuovi NUC 10: potrebbe trattarsi dei vociferati NUC Frost Canyon con CPU Comet Lake-U."/>
  </head>
  <body>
    <article>
      <h1>Intel NUC 10 “Frost Lake” a breve sul mercato?</h1>
      <address><time datetime="2019-11-11T06:00:00+00:00">11 Nov 2019, 06:00</time> by <a rel="author">Vittorio Rienzo</a></address>
      <p>Si torna a parlare dei mini PC <b>Intel NUC</b>, questa volta per ciò che riguarda i nuovi <b>NUC 10 </b>apparsi nel listino di numerosi rivenditori statunitensi. Questi prodotti dovrebbero non essere altro che i modelli <b>Frost Canyon</b> apparsi in roadmap precedenti, ormai pronti per il debutto sul mercato già in questo trimestre o al più tardi all’inizio del 2020.</p>
      <figure>
        <img src="https://www.tomshw.it/images/images/2019/11/generica-61935.768x432.jpg"/>
      </figure>
      <p>Dei Frost Canyon non si sa molto, se non il fatto che probabilmente continueranno a usare il medesimo <b>case da 10 x 10 cm </b>che ha caratterizzato le serie di NUC più recenti. <a href="https://www.tomshw.it/hardware/i-mini-pc-intel-nuc-del-futuro-ghost-canyon-x-avra-una-cpu-core-i9-con-8-core/">Una roadmap trapelata nel dicembre 2018</a> suggeriva che i nuovi NUC Frost Canyon sarebbero stati spinti dall’architettura <b>Comet Lake-U a 14 nanometri</b>.</p>
      <p>Come suggerito dal leaker hardware <b><a href="https://twitter.com/momomo_us">momomo_us</a></b>, i nuovi NUC 10 monterebbero effettivamente processori Intel Comet Lake-U, il che fa pensare che NUC 10 e Frost Canyon siano lo stesso prodotto.</p>
      <p>Attualmente i NUC 10 sono disponibili in tre configurazioni, ognuna basata su una CPU diversa: <b>Core i7-10710U</b>, <b>i5-10210U</b> e <b>i3-10110U</b>. Il <b>BXNUC10i7FNH</b> impiegherebbe il processore Core i7-10710U, un chip con 6 core e 12 thread, capace di operare tra 1,1 GHz (base) e 4,7 GHz (boost).</p>
      <p>Il <b>BXNUC10i5FNH</b> invece adotterebbe un Core i5-10210U, con 4 core e 8 thread a 1,6 / 4,2 GHz. A chiudere il cerchio ci sarebbe il modello <b>BXNUC10i3FNH</b>, spinto da un processore Core i3-10110U con 2 core / 4 thread a 2,1 / 4,1 GHz.</p>
      <p>Chiaramente non essendo prodotti indirizzati al gaming, a gestire l’intero comparto grafico ci penserà esclusivamente la GPU integrata, nel caso specifico una <b>UHD Graphics 620</b>. Le iGPU sui modelli Core i7-10710U e i5-10210U hanno <b>24 EU</b> (Execution Unit) con un clock che raggiunge gli <b>1,1 GHz</b>, mentre sul Core i3-10110U si parla di <b>23 EU</b> fino a<b> 1 GHz</b>.</p>
      <figure>
        <img src="https://www.tomshw.it/images/images/2019/11/generica-61936.768x432.jpg"/>
      </figure>
      <p>Secondo il rivenditore statunitense <b>BLT</b> (Bottom Line Telecommunications), i kit NUC barebone con i7-10710U, i5-10210U e i3-10110U partiranno rispettivamente da <b>609,75 dollari</b>, <b>428,74 dollari</b> e <b>328,28 dollari</b>.</p>
      <p>Saranno poi disponibili configurazioni diverse a seconda del taglio di memoria (<b>4, 8 o 16 GB DDR4</b>) e fino a <b>16 GB di memoria Optane</b>, <b>256 GB di archiviazione tramite SSD</b> e fino ad <b>1 TB per lo storage su HDD meccanico</b>.</p>
      <p>Attualmente i NUC 10 sono preordinabili solo sul sito del sopracitato rivenditore americano, anche se non c’è alcuna informazione sull’effettiva spedizione dei prodotti, né per quanto riguarda la disponibilità e i prezzi negli altri paesi.</p>
    </article>
  </body>
</html>