<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AA%D8%B1%DA%A9%DB%8C%D9%87-%D8%A7%D8%B2-%D8%A2%D8%BA%D8%A7%D8%B2-%D8%B1%D9%88%D9%86%D8%AF-%D8%A7%D8%B3%D8%AA%D8%B1%D8%AF%D8%A7%D8%AF-%D8%AC%D9%87%D8%A7%D8%AF%DA%AF%D8%B1%D8%A7%DB%8C%D8%A7%D9%86-%D8%AE%D8%A7%D8%B1%D8%AC%DB%8C-%D8%B2%D9%86%D8%AF%D8%A7%D9%86%DB%8C-%D8%AF%D8%B1-%D8%A7%DB%8C%D9%86-%DA%A9%D8%B4%D9%88%D8%B1-%D8%AE%D8%A8%D8%B1-%D8%AF%D8%A7%D8%AF-20191111/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-11T14:26:34+00:00"/>
    <meta property="og:title" content="ترکیه از آغاز روند استرداد جهادگرایان خارجی زندانی در این کشور خبر داد"/>
    <meta property="og:description" content="آنکارا روز دوشنبه ۱۱ نوامبر/ ۲۰ آبان یک آمریکایی عضو گروه دولت اسلامی عراق و شام (داعش) که در ترکیه زندانی بود را به کشور خود بازگرداند. همچنین وزارت کشور ترکیه با اعلام اینکه روز ۱۴ نوامبر/ ۲۳ آبان هم ۱۰ آلمانی را به کشورشان مسترد خواهد کرد، از انجام..."/>
  </head>
  <body>
    <article>
      <h1>ترکیه از آغاز روند استرداد جهادگرایان خارجی زندانی در این کشور خبر داد</h1>
      <address>
        <time datetime="2019-11-11T14:26:34+00:00">11 Nov 2019, 14:26</time>
      </address>
      <p>
        <b>آنکارا روز دوشنبه ۱۱ نوامبر/ ۲۰ آبان یک آمریکایی عضو گروه دولت اسلامی عراق و شام (داعش) که در ترکیه زندانی بود را به کشور خود بازگرداند. همچنین وزارت کشور ترکیه با اعلام اینکه روز ۱۴ نوامبر/ ۲۳ آبان هم ۱۰ آلمانی را به کشورشان مسترد خواهد کرد، از انجام مراحل بازگرداندن ۱۱ جهادگرای فرانسوی خبر داده است.</b>
      </p>
      <p>خبرگزاری آنادولو روز جمعه ۸ نوامبر به نقل از سلیمان سویلو، وزیر کشور ترکیه از بازگرداندن اعضای خارجی داعش – حتی افرادی که ملیت‌شان از آنها گرفته شده- خبر داد.</p>
      <p>اسماعیل کاتاکی، سخنگوی این وزارتخانه هم روز دوشنبه از "فرستاده شدن یک جهادگرای آمریکایی" خبر داده است.</p>
      <p>به گفته وی " مراحل استرداد ۱۰  آلمانی، دو ایرلندی و یک دانمارکی و یک آمریکایی جهادگرا هم برای روز چهاردهم نوامبر انجام شده است."</p>
      <p>اسماعیل کاتاکی همچنین با اعلام اینکه  مقدمات بازگرداندن ۱۱  جهادگرای فرانسوی نیز در حال انجام است، در ادامه گفت که ترکیه در روزهای آینده برای بازپس فرستادن آنها نیز اقدام خواهد کرد.</p>
      <p>همچنین یک منبع نزدیک به این پرونده به خبرگزاری فرانسه گفته که " اکثریت" این جهادگرایان فرانسوی، زن هستند.</p>
      <p>به گفته وی " برخی از این افراد از مدت‌ها پیش در زندان هستند" و بقیه " به تازگی" رسیده‌اند. وی همچنین گفته که این افراد پس از رسیدن به فرانسه  براساس " پروتکل کازنوف" بازجویی و دادگاهی خواهند شد.</p>
      <p>پروتکل کازنوف که در سال ۲۰۱۴ امضاء شده توافقنامه‌ای پلیسی میان پاریس و آنکاراست که اجازه می‌دهد که جهادگرایانی که از سوریه به ترکیه می‌رسند، بلافاصله پس از بازگشت، دادگاهی شوند.</p>
      <p>از سوی دیگر تلویزیون دولتی " تی. آر. تی هابر" اعلام کرده که دولت ترکیه می‌خواهد ۲ هزار و ۵۰۰ جهادگرا زندانی در این کشور را به کشورهای خودشان بازگرداند. بنا به اعلام این تلویزیون اکثریت این افراد قرار است به کشورهای اتحادیه اروپا فرستاده شوند و در حال حاضر ۸۱۳ نفر از آنها فعلا در زندان‌ها در انتظار اعزام به کشورها ی خود هستند.</p>
      <p>رجب طیب اردوغان، رئیس جمهوری ترکیه هم روز جمعه اعلام کرد که هزار و ۲۰۱ جهادگرایای داعش در زندان‌های ترکیه بوده‌اند که 287 نفر از آنها توسط نظامیان ترکیه و در حین حملات آنکارا به شمال سوریه دستگیر شده‌اند.</p>
      <p>آنکارا از مدت‌ها پیش از متحدان اروپایی خود از جمله فرانسه خواسته که برای بازپس گرفتن برخی شهروندان خود که به عنوان اعضای داعش در زندان‌های ترکیه هستند، اقدام کنند.</p>
      <p>ترکیه که از زمان آغاز جنگ داخلی در سوریه در سال ۲۰۱۱ مظنون به اجازه دادن به جهادگرایان برای عبور از مرزهای این کشور برای رسیدن به سوریه بود، بالاخره در سال ۲۰۱۵ و به دلیل حملات مختلفی که توسط داعش در ترکیه انجام شد، به ائتلاف بین‌المللی ضد داعش پیوست.</p>
      <p>اما آنکارا در هفته‌های گذشته به دلیل حملات خود در شمال سوریه متهم به ضعیف کردن روند مبارزه با نیروهای پراکنده داعش در سوریه  از طریق حمله نظامی به نیروهای کرد مدافع خلق بود.</p>
      <p>این شبه نظامیان کرد از متحدان ائتلاف بین‌المللی ضد داعش بودند.  </p>
      <p>اما رجب طیب اردوغان روز جمعه اعلام کرد که آنکارا ۲۸۷ زندانی پیوسته به داعش در سوریه را در طی عملیات نظامی خود در شمال سوریه دستگیر کرده است.</p>
    </article>
  </body>
</html>