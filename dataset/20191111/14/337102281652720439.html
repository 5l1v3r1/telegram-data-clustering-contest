<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%B1-%D9%BE%D8%A7%D8%B3%D8%AE-%D8%A8%D9%87-%D8%B1%D9%88%D8%AD%D8%A7%D9%86%DB%8C-%D8%B1%D8%A6%DB%8C%D8%B3%DB%8C-%D8%A8%D8%B1-%D8%B9%D8%B2%D9%85-%D8%AE%D9%88%D8%AF-%D8%A8%D8%B1%D8%A7%DB%8C-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%88%D8%B6%D9%88%D8%B9-%D9%87%D9%85%DA%AF%D8%A7%D9%86%DB%8C-%D9%81%D8%B3%D8%A7%D8%AF-%D8%AA%D8%A3%DA%A9%DB%8C%D8%AF-%DA%A9%D8%B1%D8%AF-20191111/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-11T14:03:00+00:00"/>
    <meta property="og:title" content="در پاسخ به روحانی رئیسی بر عزم خود برای مبارزه با موضوع همگانی فساد تأکید کرد"/>
    <meta property="og:description" content="ابراهیم رئیسی، رئیس قوۀ قضائیه ایران، در پاسخ ضمنی به سخنان حسن روحانی، گفت : مبارزه با فساد &quot;موضوعی کاملاً همگانی است که مربوط به همۀ بخش ها و آحاد مردم&quot; می شود و &quot;دستگاه قضا مصمم است روند [مبارزه با فساد] را دنبال کند&quot; و خود را گرفتار &quot;هیچگونه حاشیه سازی&quot;..."/>
  </head>
  <body>
    <article>
      <h1>در پاسخ به روحانی رئیسی بر عزم خود برای مبارزه با موضوع همگانی فساد تأکید کرد</h1>
      <address><time datetime="2019-11-11T14:03:00+00:00">11 Nov 2019, 14:03</time> by <a rel="author">ناصر اعتمادی</a></address>
      <p>
        <b>ابراهیم رئیسی، رئیس قوۀ قضائیه ایران، در پاسخ ضمنی به سخنان حسن روحانی، گفت : مبارزه با فساد "موضوعی کاملاً همگانی است که مربوط به همۀ بخش ها و آحاد مردم" می شود و "دستگاه قضا مصمم است روند [مبارزه با فساد] را دنبال کند" و خود را گرفتار "هیچگونه حاشیه سازی" نخواهد کرد.</b>
      </p>
      <p>در اظهاراتی جداگانه، رئیس ستاد کل نیروهای مسلح جمهوری اسلامی، سردار محمد باقری، نیز با پشتیبانی ضمنی از اظهارات رئیس قوۀ قضائیه گفت که "مبارزه با فساد [از سوی قوۀ قضائیه] به مذاق برخی خوش نیامده است."</p>
      <p>حسن روحانی رئیس جمهوری اسلامی ایران، دیروز یکشنبه نوزدهم آبان ماه در جریان سفرش به یزد خطاب به رئیس قوۀ قضائیه گفت که چرا این دستگاه با فسادهای چند ده میلیارد دلاری برخورد نمی کند و دربارۀ آنها به مردم توضیح نمی دهد.</p>
      <p>حسن روحانی از قوۀ قضائیه پرسید : برای نمونه، چرا تکلیف پروندۀ فساد بابک زنجانی را که یک قلم آن به ٢ میلیارد و ٧٠٠ میلیون دلار بالغ می شود روشن نمی کند؟ چرا به مردم نمی گوید که این پول کجا رفت؟ چه کسانی مسئول هستند؟ و چرا آنهایی که در این پرونده نقش داشتند به مردم معرفی نمی شوند؟</p>
      <p>روحانی تلویحاً تهدید کرد که خود او فهرست عاملان فسادهای میلیارد دلاری را دارد و آن را اعلام خواهد کرد در صورتی که رئیس قوۀ قضائیه از خود واکنش درخوری نشان ندهد.</p>
      <p>روحانی در جای دیگری از سخنانش دولت محمود احمدی نژاد و قوۀ قضائیه به ریاست رئیس پیشین آن، صادق آملی لاریجانی، را متهم کرد که با انفعال معنادار خود باعث شدند که دولت آمریکا دو میلیارد دلار از دارایی های ایران را تصاحب کند و تا امروز قوۀ قضائیه هیچ توضیحی در اینباره نداده است.</p>
      <p>همان روز رئیس قوۀ قضائیه، ابراهیم رئیسی، در واکنش به اظهارات حسن روحانی گفت : "میدان مبارزه با فساد را به خاطر دوقطبی سازی ها و فضاسازی های سیاسی ترک نمی کنیم."   </p>
    </article>
  </body>
</html>