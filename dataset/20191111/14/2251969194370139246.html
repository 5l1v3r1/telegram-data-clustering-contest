<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/11/screening-gratuito-contro-il-diabete-in-130-aderiscono-alliniziativa/1323726/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-11T14:45:52+00:00"/>
    <meta property="og:title" content="Screening gratuito contro il diabete: in 130 aderiscono all’iniziativa"/>
    <meta property="og:description" content="MATELICA - Successo per la manifestazione, promossa dal Lions Club. La presidente Maria Gilda Murani Mattozzi: «Educhiamo la comunità per migliorarne la qualità della vita»"/>
  </head>
  <body>
    <article>
      <h1>Screening gratuito contro il diabete: in 130 aderiscono all’iniziativa</h1>
      <h2>MATELICA - Successo per la manifestazione, promossa dal Lions Club. La presidente Maria Gilda Murani Mattozzi: «Educhiamo la comunità per migliorarne la qualità della vita»</h2>
      <address><time datetime="2019-11-11T14:45:52+00:00">11 Nov 2019, 14:45</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F11%2Fscreening-gratuito-contro-il-diabete-in-130-aderiscono-alliniziativa%2F1323726%2F">Condividi21</a><a href="https://twitter.com/intent/tweet?text=Screening+gratuito++contro+il+diabete%3A++in+130+aderiscono+all%27iniziativa&amp;url=https%3A%2F%2Fwww.cronachemaceratesi.it%2F2019%2F11%2F11%2Fscreening-gratuito-contro-il-diabete-in-130-aderiscono-alliniziativa%2F1323726%2F">Tweet</a>Email21 Condivisioni</p>
      <p> </p>
      <p> </p>
      <p>
        <b>Si è tenuto ieri lo screening gratuito della glicemia per la prevenzione del diabete al centro commerciale “La Sfera”, a cura del Lions Club di Matelica. Sono state oltre 130 le persone che si sono informate, aderendo all’importante iniziativa di prevenzione.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/screening-diabete-matelica-2-e1573483457185-325x235.jpg"/>
        <figcaption>Lo stand Lions al centro commerciale “La Sfera” di Matelica</figcaption>
      </figure>
      <p>E’ stata eseguita la misurazione della pressione arteriosa, oltre alla raccolta degli occhiali usati. Oltre 422 milioni di persone nel mondo sono malate di diabete, una patologia che colpisce un numero sempre crescente di pazienti. Il diabete può causare complicazioni al cuore, ai vasi sanguigni, agli occhi, ai reni, al sistema nervoso e ai denti. <b>Nei paesi industrializzati il diabete è la principale causa delle malattie cardiovascolari, della cecità, dell’insufficienza renale e dell’amputazione degli arti inferiori, e causa ogni anno la morte di oltre 5 milioni di persone, ottava causa di mortalità nel mondo.</b> «Attraverso una votazione – spiega Maria Gilda Murani Mattozzi, presidente del club di Matelica  – i Lions di tutto il mondo hanno scelto il diabete come la nostra principale causa umanitaria per il futuro. Dopo che la decisione è stata presa, non abbiamo perso tempo. <b>Ci siamo messi subito al lavoro, educando le comunità, creando delle iniziative e dei programmi per migliorare la vita delle persone che convivono col diabete e per aiutarne altre a non contrarre il diabete di tipo due.</b> Quest’anno, in collaborazione con la Federazione internazionale del diabete, lavoreremo per dare il nostro contributo, sottoponendo un milione di persone allo screening per il diabete di tipo 2». <b>A Matelica sono intervenuti la dottoressa Giulia Cartechini, la dottoressa Natalia Ricci Busciantella e la dietista Carla Giordani. Tema di quest’anno “La salute dalle nostre terre”, per una corretta alimentazione con prodotti locali, grazie anche alla presenza di tanti stand espositivi</b>. Gli organizzatori hanno tenuto a ringraziare per la collaborazione all’organizzazione dell’evento la direzione del centro commerciale “La Sfera”, l’Avis di Matelica, il centro diabetologico di Camerino, la parafarmacia “La Margherita” e tutti i soci Lions presenti.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/screening-diabete-matelica-3-650x488.jpg"/>
        <figcaption>Il centro commerciale “La Sfera” di Matelica</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/screening-diabete-matelica-4-650x618.jpg"/>
      </figure>
      <p> </p>
    </article>
  </body>
</html>