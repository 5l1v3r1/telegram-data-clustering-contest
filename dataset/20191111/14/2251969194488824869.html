<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/11/natale-a-civitanova-25mila-euro-per-gli-eventi/1323691/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-11T14:49:57+00:00"/>
    <meta property="og:title" content="Natale a Civitanova, 25mila euro per gli eventi"/>
    <meta property="og:description" content="FESTE - I fondi sono stati stanziati dal Comune per i fine settimana natalizi: tra le iniziative il Villaggio di Babbo Natale, il pianoforte gigante, gli artisti di strada e le fontane danzanti"/>
  </head>
  <body>
    <article>
      <h1>Natale a Civitanova, 25mila euro per gli eventi</h1>
      <h2>FESTE - I fondi sono stati stanziati dal Comune per i fine settimana natalizi: tra le iniziative il Villaggio di Babbo Natale, il pianoforte gigante, gli artisti di strada e le fontane danzanti</h2>
      <address><time datetime="2019-11-11T14:49:57+00:00">11 Nov 2019, 14:49</time> by <a rel="author">Laura Boccanera</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F11%2Fnatale-a-civitanova-25mila-euro-per-gli-eventi%2F1323691%2F">Condividi284</a><a href="https://twitter.com/intent/tweet?text=Natale+a+Civitanova%2C++25mila+euro+per+gli+eventi&amp;url=https%3A%2F%2Fwww.cronachemaceratesi.it%2F2019%2F11%2F11%2Fnatale-a-civitanova-25mila-euro-per-gli-eventi%2F1323691%2F">Tweet</a>Email284 Condivisioni</p>
      <p> </p>
      <p> </p>
      <p>
        <b>Villaggio di Babbo Natale al Lido Cluana, pianoforte gigante, artisti di strada e fontane danzanti. Il comune di Civitanova si prepara al Natale e stanzia 25mila euro per l’intrattenimento nei fine settimana di dicembre. La giunta ha approvato nei giorni scorsi un atto di indirizzo col quale prevede una stanziamento di 25mila euro da destinare all’ufficio Cultura e turismo per l’organizzazione delle attività di intrattenimento per le festività natalizie.</b>
      </p>
      <figure>
        <img src="https://cdn.cronachemaceratesi.it/wp-content/uploads/2018/12/babbo-natale-2018-croce-verde-civitanova-FDM-325x217.jpg"/>
      </figure>
      <p>Non viene ancora specificato quali tipo di eventi e di programmazione verrà effettuata, ma nell’indirizzo si specificano alcune linee guida. Ritorna intanto il villaggio di Babbo Natale nella palazzina sud del Lido Cluana. Come lo scorso anno lo spazio espositivo diventerà una piccola casa con Babbo Natale che accoglierà laboratori e attività per i bambini. Ogni fine settimana avrà poi degli eventi. Tra questi vengono citati un pianoforte gigante, bolle di sapone, artisti di strada e lo spettacolo delle fontane danzanti. Tornano anche gli appuntamenti musicali con le realtà associative e artistiche della città con la banda musicale (protagonista ogni anno dell’accensione dell’albero in occasione del rinnovo della visita della delegazione di Esine), majorettes, flash mob ed esibizioni delle scuole di danza della città. Non si sa ancora invece quali sorprese riserverà l’illuminazione della città con le luminarie in piazza e nei giardini. Da ormai due anni l’allestimento luminoso di Civitanova con le sue palme hot e le sfere luminose ai piedi dell’arbusto fa discutere suscitando a vario titolo ilarità o sdegno.</p>
      <p>(l. .)</p>
    </article>
  </body>
</html>