<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76464-Co-si-pisal-Marian-Kocner-a-Alena-Zsuzsova-v-den-a-par-dni-po-vrazde-Jana-Kuciaka"/>
    <meta property="og:site_name" content="REFRESHER"/>
    <meta property="article:published_time" content="2019-11-11T14:27:00+00:00"/>
    <meta property="og:title" content="Čo si písal Marian Kočner a Alena Zsuzsová v deň a pár dní po vražde Jána Kuciaka?"/>
    <meta property="og:description" content="Denník N zverejnil ďalšiu časť komunikácie medzi Mariánom Kočnerom obvineným z objednávky vraždy novinára a jeho volavkou, ktorá mu mala pomôcť nájsť vykonávateľov."/>
  </head>
  <body>
    <article>
      <h1>Čo si písal Marian Kočner a Alena Zsuzsová v deň a pár dní po vražde Jána Kuciaka?</h1>
      <address><time datetime="2019-11-11T14:27:00+00:00">11 Nov 2019, 14:27</time> by <a rel="author">Viktor Kniš</a></address>
      <p>
        <b>Denník N zverejnil ďalšiu časť komunikácie medzi Mariánom Kočnerom obvineným z objednávky vraždy novinára a jeho volavkou, ktorá mu mala pomôcť nájsť vykonávateľov.</b>
      </p>
      <p>Spravodajské médiá už niekoľko mesiacov postupne zverejňujú správy zo šifrovanej komunikácie z aplikácie <b>Threema</b>, ktoré polícia získala z telefónu <b>Mariana Kočnera</b>.</p>
      <p>Z prepisov vyplýva, že si mal písať s viacerými ľuďmi aj o ekonomickej trestnej činnosti, korupcii, ovplyvňovaní sudcov a taktiež o vražde Jána Kuciaka. Dnes je z tejto vraždy ako objednávateľ aj obvinený spoločne s<b> Alenou Zsuzsovou</b>, ktorá mu podľa obžaloby mala pomáhať ako sprostredkovateľka. </p>
      <related>
        <a href="https://refresher.sk/76429-Podnikatel-z-Kocnerovej-Threemy-udajne-pomahal-sledovat-novinarov-Kto-je-Norko-ktoremu-Vegh-dakoval-bezprostredne-po-zapase"/>
      </related>
      <p>Denník N, Aktuality a Postoj pôvodne zverejňovali len tie časti komunikácie, ktoré nesúvisia priamo s objednávkou vraždy, aby vyšetrovateľom nekomplikovali prácu. Keďže je vyšetrovanie ukončené, dozvedáme sa aj to, aké správy si Marian Kočner a Alena Zsuzsová vymenili okolo 21. februára 2018 – dňa, kedy vykonávatelia Tomáš Szabó a Miroslav Marček prišli do Veľkej Mače a zabili novinára a jeho snúbenicu. </p>
      <p>Z komunikácie zverejnenej <a href="https://dennikn.sk/1646742/spravy-kocnera-a-zsuzsovej-o-vrazde-jana-kuciaka-5%ef%b8%8f%e2%83%a30%ef%b8%8f%e2%83%a3%f0%9f%94%9c%e2%98%a0%ef%b8%8f/?ref=mpm">Denníkom N</a> vyplýva, že sa síce Kočner a Zsuzsová o vražde bavili, používali však šifry. Podnikateľ sa jej viackrát pred vraždou pýtal na USB. Má ísť o jeden z kľúčových dôkazov v celom prípade, keďže sa na ňom majú nachádzať fotky Jána Kuciaka, ktoré zaistil sledovací tím SISkára Petra Tótha, ktorý pre Kočnera za peniaze novinárov sledoval. Fotografie z tohto USB mala Zsuzsová ukázať vykonávateľom vraždy. </p>
      <related>
        <a href="https://refresher.sk/70382-10-sokujucich-citatov-z-Kocnerovej-Threemy-Smeju-sa-zo-zavrazdeneho-novinara-Jana-Kuciaka-aRobert-Fico-podla-sprav-pije"/>
      </related>
      <p><i>„S tým USB sa asi nepodarilo nič,“</i> pripomína sa Kočner. Volavka mu odpovedá, že všetko je už skoro pripravené, argumentuje tým, že bol Valentín a veľa sneží. Aj z obžaloby vyplýva, že Kuciaka mali zavraždiť už 19. februára, keďže však v dome videli aj jeho snúbenicu Martinu, nakoniec odišli. </p>
      <h3>V deň vraždy</h3>
      <p>V deň vraždy Jána Kuciaka a jeho snúbenice Martiny Kušnírovej sa Marian Kočner a Alena Zsuzsová bavili o jej sne, v ktorom jej vypadali zuby. Obaja verili veštbám a ona mu písala, že vypadávanie zubov v sne podľa snára znamená, že niekto zomrie. Vraj bola dokonca u zubára. Jediná správa z 21. februára týkajúca sa vraždy prišla od Kočnera Zsuzsovej vo forme emoji. V nej odkazoval na číslo 50 a znak smrtky. </p>
      <p>
        <b>Správa, ktorú napísal Marian Kočner Alene Zsuzsovej v deň vraždy novinára</b>
      </p>
      <figure>
        <img src="https://i.refresher.sk/public/vik/nov_2019/SniImka_obrazovky_2019-11-11_o_13.54.59.jpg"/>
      </figure>
      <p>Na druhý deň 22. februára nevedel o vražde nikto, len objednávatelia a vykonávatelia. Zoltán Andruskó vypovedal, že mu Szabó a Marček prišli oznámiť osobne to, že zavraždili aj Martinu Kušnírovú, čo nebolo v pláne. Keď to Andruskó oznámil Zsuzsovej, bola veľmi nahnevaná. </p>
      <related>
        <a href="https://refresher.sk/69851-10-dolezitych-informacii-o-tom-preco-zavrazdili-Jana-Kuciaka-a-jeho-snubenicu-a-aky-vplyv-mala-vrazda-na-Slovensko"/>
      </related>
      <h3>Po vražde</h3>
      <p><i>„A je to fp…i,“</i> napísala ráno po vražde volavka Kočnerovi. On sa jej opýtal opýtal<i>: „Čo? Roztopil sa sneh?“</i> Ona na to odpovedá že jej vypadol jeden zub, čo podľa Denníka N v kontexte predchádzajúcej konverzácie ide o jasný signál, že niekto zomrel. 22. februára sa Kočner a Zsuzsová aj stretli, potvrdili to tiež údaje z ich telefónov od Europolu. </p>
      <p>Následne 24. februára riešili, že je dobré, že ešte polícia o vražde nevie, pretože čím dlhší čas uplynie, kým vyšetrovatelia absolvujú obhliadku obete, tým náročnejšie je určiť, kedy bola zavraždená. Opäť odkazovali aj na numerológiu. </p>
      <h3>Klamal aj kamarátom</h3>
      <p>Keď sa 26. februára vražda dostala do médií, Marianovi Kočnerovi písal napríklad SISkár Peter Tóth: <i>„Bratm, to, čo sa stalo, išlo mimo nás, dúfam.“ </i>On využil správu, ktorú mu poslal pár minút dozadu Norbert Bödör:  <i>„On sa j…l do nejakej veľkej ruskej veci, kde ide o veľa peňazí.“ </i>Presne to napísal Tóthovi. </p>
      <p>Podobne reagoval aj keď sa ho na to pýtala novinárka Ruttkayová, pridal aj pár ďalších slov, pravdepodobne, aby bolo klamstvo uveriteľnejšie: <i>„On sa j…l do nejakej veľkej ruskej firmy, čo robila nejaké obchody s ropou alebo niečím takým.“</i></p>
      <related>
        <a href="https://refresher.sk/76429-Podnikatel-z-Kocnerovej-Threemy-udajne-pomahal-sledovat-novinarov-Kto-je-Norko-ktoremu-Vegh-dakoval-bezprostredne-po-zapase"/>
      </related>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/52810-V-Bratislave-otvoria-vystavu-venovanu-praci-Jana-Kuciaka"/>
        <a href="https://refresher.sk/64355-Mark-Zuckerberg-v-novom-rozhovore-rozprava-o-Zuzane-Caputovej-aj-Janovi-Kuciakovi"/>
        <a href="https://refresher.sk/69068-Mariana-Kocnera-priviezli-do-vaznice-v-Bratislave-konvoj-sprevadzali-obrnene-vozidla-aj-vrtulnik"/>
        <a href="https://refresher.sk/70573-Mafiana-oslovuje-Majko-danoveho-podvodnika-Lacko-Namiesto-rokovania-o-ockovani-citali-poslanci-Glvacovi-udajne-spravy-s-Kocnerom"/>
        <a href="https://refresher.sk/76041-Video-zaznamenava-ako-Marian-Kocner-instaluje-skrytu-kameru-v-kancelarii-byvaleho-generalneho-prokuratora-Dobroslava-Trnku"/>
        <a href="https://refresher.sk/69112-Marian-Kocner-sa-po-niekolkych-mesiacoch-vo-vazbe-objavil-na-verejnosti-Vypovedal-ako-obzalovany-v-kauze-zmenky-TV-Markiza"/>
        <a href="https://refresher.sk/68904-Monika-Jankovska-odstupuje-z-funkcie-kvoli-podozreniam-z-komunikacie-s-Kocnerom-Udajne-si-vymenili-viac-ako-1000-sprav"/>
        <a href="https://refresher.sk/63244-Policia-zverejnila-dokument-o-vrazde-Kuciaka-a-jeho-snubenice-Takto-prebehlo-zaistenie-podozrivych-pachatelov"/>
      </related>
    </article>
  </body>
</html>