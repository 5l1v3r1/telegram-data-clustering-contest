<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/transparenta-pilonul-societatii-norvegiene-orice-norvegian-poate-afla-averea-vecinilor-sau-veniturile-colegilor-18562924"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T14:50:00+00:00"/>
    <meta property="og:title" content="Transparenţa, pilonul societăţii norvegiene: Orice norvegian poate afla averea vecinilor sau veniturile colegilor"/>
    <meta property="og:description" content="Începând cu 5 noiembrie, norvegienii vor putea consulta, în totală legalitate, o parte din registrele Biroului de impozite pentru a afla ce avere au vecinii sau cât au câştigat colegii în 2018."/>
  </head>
  <body>
    <article>
      <h1>Transparenţa, pilonul societăţii norvegiene: Orice norvegian poate afla averea vecinilor sau veniturile colegilor</h1>
      <address><time datetime="2019-11-11T14:50:00+00:00">11 Nov 2019, 14:50</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Începând cu 5 noiembrie, norvegienii vor putea consulta, în totală legalitate, o parte din registrele Biroului de impozite pentru a afla ce avere au vecinii sau cât au câştigat colegii în 2018.</p>
      <p>În regatul scandinav, principiul transparenţei reprezintă un pilon al societăţii.<br/><br/>În fiecare an, presa publică clasamente peste clasamente. Astfel, ziarul Dagsavisen a dezvăluit că omul de afaceri şi filantropul Trond Mohn, de 76 de ani, a fost contribuabilul cu cele mai mari câştiguri în 2018, dar că antreprenorul Kjell Inge Rokke, de 61 de ani, rămâne cel mai bogat om al ţării.<br/><br/>Pe plan politic, şeful partidului muncitoresc norvegian, Jonas Gahr Store, nu mai este cel mai bogat deputat din parlamentul ţării. Acesta a fost devansat de un ales al partidului progresului, Sivert Bjornstad.<br/><br/>Pentru cei pe care nu-i interesează starurile, dar care nu se pot opri de la a se întreba ce avere au şefii lor sau ce venituri mai are un fost partener, nimic nu este mai uşor: este suficient să se conecteze la site-ul fiscului şi să introduceă numărul de identificare personal. Singurele limite: vârsta de peste 16 ani şi până în 500 de interogări pe lună.<br/><br/>Până în 2014, clicurile au rămas anonime, dar situaţia s-a schimbat acum: persoanele vizate de o interogare sunt informate în legătură cu acest lucru.<br/><br/>Această restricţie a fost introdusă în urma unor numeroase abuzuri care au iscat dezbateri în societate cu mai puţin de 10 ani în urmă. La acea vreme apăruseră aplicaţii care propuneau posibilitatea aflării veniturilor prietenilor de pe Facebook sau geolocalizării celor mai mari averi dintr-un anumit cartier. În şcoli, copiii părinţilor cu venituri mici puteau deveni ţinta bătăii de joc a altora.<br/><br/>Suspendarea anonimatului a avut un efect imediat: de la 16,5 milioane de interogări efectuate de către 898.000 de persoane în perioada octombrie 2013 - octombrie 2014, numărul persoanelor care s-au conectat anul trecut a scăzut la jumătate, iar cel al interogărilor la numai 1,6 milioane.<br/><br/>Şi totuşi, polemicile au apărut la început de an după răpirea şoţiei unuia dintre cei mai bogaţi oameni din Norvegia. Acesta a primit o cerere de răscumpărare. Sindicatele jurnaliştilor avertizează cu privire la noile restricţii care ar putea limita principiul transparenţei.</p>
    </article>
  </body>
</html>