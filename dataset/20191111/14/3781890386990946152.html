<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741179"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T14:24:00+00:00"/>
    <meta property="og:title" content="'คลอปป์'เผยหงส์ต้องตุนแต้มไว้ เผื่อช่วงโปรแกรมโหด"/>
    <meta property="og:description" content="'คลอปป์' เผย 'หงส์แดง' ต้องตุนแต้มเอาไว้ให้มากที่สุด เผื่อช่วงโปรแกรมโหดที่อาจมีทำหลุดเสียแต้ม"/>
  </head>
  <body>
    <article>
      <h1>'คลอปป์'เผยหงส์ต้องตุนแต้มไว้ เผื่อช่วงโปรแกรมโหด</h1>
      <address>
        <time datetime="2019-11-11T14:24:00+00:00">11 Nov 2019, 14:24</time>
      </address>
      <p>
        <b>"คลอปป์" เผย "หงส์แดง" ต้องตุนแต้มเอาไว้ให้มากที่สุด เผื่อช่วงโปรแกรมโหดที่อาจมีทำหลุดเสียแต้ม</b>
      </p>
      <p>เจอร์เกน คลอปป์ กุนซือคนเก่งชาวเยอรมัน ออกมาเปิดเผยว่า "หงส์แดง" ลิเวอร์พูล ต้องการทุกแต้มในช่วงเวลานี้ เพื่อเก็บตุนเอาไว้เผื่อช่วงโปรแกรมโหดที่อาจมีทำแต้มหลุดมือไปบ้าง ซึ่งกำลังจะเริ่มต้นขึ้นในช่วงปลายเดือน พ.ย. ต่อเนื่องจนถึงต้นปีหน้าเป็นระยะเวลาต่อเนื่อง 6 สัปดาห์ ที่พวกเขาต้องเดินทางไปทำศึกฟุตบอลชิงแชมป์สโมสรโลก "ฟีฟ่า คลับ เวิลด์ คัพ" ที่ประเทศกาตาร์ รวมทั้งมีเกมพรีเมียร์ลีก อังกฤษ, คาราบาว คัพ และเอฟเอ คัพ ให้ลงเล่นอีก 3 รายการ<br/><br/>หลังเปิดบ้านเอาชนะ แมนฯ ซิตี 3-1 ทำให้ตอนนี้ ลิเวอร์พูล มีแต้มนำหน้าอันดับ 2 เลสเตอร์ ซิตี 8 คะแนน และทิ้งห่างแชมป์เก่า แมนฯ ซิตี 9 คะแนน มีลุ้นเดินหน้าคว้าแชมป์พรีเมียร์ลีก อังกฤษ สมัยแรกมาครอง ซึ่ง คลอปป์ ไม่เคยคาดหวังว่าจะสามารถทำแต้มนำ "เรือใบสีฟ้า" ได้มากถึงขนาดไหน หลังเตะผ่านไปเพียง 12 นัด<br/><br/>"ผมไม่คิดว่าเราจะนำห่าง ซิตี ถึง 9 แต้ม โดยเฉพาะหลังเกมที่เจอกันเอง มันเป็นเรื่องใหม่เลย ทุกแต้มที่เราเก็บได้ตอนนี้ เราต้องการตุนเอาไว้เพื่อมุ่งหน้าเข้าสู่ช่วงโปรแกรมโหดที่เราต้องเจอ คุณได้เห็นฟอร์มของ เชลซี กับ เลสเตอร์ แล้ว ถ้าเราแพ้วันนี้ มันจะเหลือ 5 แต้ม การเดินหน้าเข้าสู่โปรแกรมโหด การนำ 5 แต้มแทบไม่มีผลเลย เราจะเล่นกับ ซิตี อีกครั้ง เราต้องไม่สนใจตารางคะแนนหรืออะไรก็ตาม เราต้องทำสิ่งที่ถูกต้องในเกมแบบนี้ ถ้าเราทำได้ เราจะอยู่ในสถานการณ์ที่ดี เราต้องการเด็ก ๆ ทุกคน เราหวังว่าพวกเขาจะฟิตพร้อม".</p>
    </article>
  </body>
</html>