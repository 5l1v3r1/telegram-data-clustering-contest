<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/596802/o-kardioxeirourgos-magknti-giakoump-sto-europaiko-panepistimio-kyprou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T14:08:00+00:00"/>
    <meta property="og:title" content="Ο καρδιοχειρουργός Μαγκντί Γιακούμπ στο Ευρωπαϊκό Πανεπιστήμιο Κύπρου"/>
    <meta property="og:description" content="Η Ιατρική Σχολή του Ευρωπαϊκού Πανεπιστημίου Κύπρου διοργάνωσε το 7ο Διεθνές Βίο-Ιατρικό Συνέδριο, «Βίο-Ιατρική Επιστημονική Κύπρος», με γενικό τίτλο:..."/>
  </head>
  <body>
    <article>
      <h1>Ο καρδιοχειρουργός Μαγκντί Γιακούμπ στο Ευρωπαϊκό Πανεπιστήμιο Κύπρου</h1>
      <address><time datetime="2019-11-11T14:08:00+00:00">11 Nov 2019, 14:08</time> by <a rel="author">SigmaLive</a></address>
      <p>Η Ιατρική Σχολή του Ευρωπαϊκού Πανεπιστημίου Κύπρου διοργάνωσε το 7ο Διεθνές Βίο-Ιατρικό Συνέδριο, «Βίο-Ιατρική Επιστημονική Κύπρος», με γενικό τίτλο: «Ιατρική Σχολή: Μέσον Επιστήμης και Πολιτισμού». Το μοναδικό στο είδος του τριήμερο Συνέδριο τελέστηκε υπό την αιγίδα του Υπουργείου Υγείας και του Παγκύπριου Ιατρικού Συλλόγου. Η τελετή έναρξης πραγματοποιήθηκε την Πέμπτη 7 Νοέμβριου στις 14:00, ενώ το συνέδριο ολοκληρώθηκε το Σάββατο, 9 Νοεμβρίου 2019.                           </p>
      <p>Κύριος ομιλητής κατά την τελετή λήξης του <i>πολυθεματικού επιστημονικού συνεδρίου</i> που πραγματοποιήθηκε το Σάββατο 9 Νοεμβρίου στο Πολιτιστικό Κέντρο του Πανεπιστημίου, ήταν ο παγκοσμίου φήμης καθηγητής καρδιοχειρουργικής σερ <i>Μαγκντί Γιακούμπ.</i></p>
      <p>Στην ομιλία του με τίτλο «Το Μεγαλείο και οι Απειλές της Επιστήμης και της Ιατρικής», ο σερ Γιαγκούμπ ανέλυσε την επιδίωξη της επιστήμης για την αναζήτηση της αλήθειας.  Η διαδικασία αυτή, ανέφερε, επιταχύνεται συνεχώς παρέχοντας ισχυρά εργαλεία τα οποία χρησιμοποιούνται σε μεγάλο βαθμό για το όφελος της ανθρωπότητας, όμως, προειδοποίησε, η διαδικασία φέρνει απειλές οι οποίες πρέπει να παρακολουθούνται και να ελαχιστοποιούνται.</p>
      <figure>
        <img src="https://www.sigmalive.com/uploads/default/files/15dc94fc75d565.JPG"/>
      </figure>
      <p>Ως τέτοιες ανέφερε τις ψευδείς ανακαλύψεις, την διανοητική αλαζονεία, τον καταστροφικό ανταγωνισμό και την εμπορευματοποίηση. Περιέγραψε τα σύγχρονα πεδία της ανακάλυψης, όπως την μεταμόσχευση οργάνων, την αναγέννηση και μηχανική ιστών, αλλά αναφέρθηκε και στην τεράστια ανισότητα στην κατανομή των πλεονεκτημάτων των ανακαλύψεων αυτών σε παγκόσμιο επίπεδο. Αυτή την ανισότητα, τόνισε, πρέπει να την αντιμετωπίσουν επειγόντως οι επιστήμονες, οι κλινικοί ιατροί, οι κυβερνήσεις και οι διεθνείς οργανισμοί ώστε τα επιτεύγματα και το ‘Μεγαλείο’, της επιστήμης και της ιατρικής να γίνουν πράξη.</p>
      <p>Τα ιατρικά συνέδρια του Ευρωπαϊκού Πανεπιστημίου Κύπρου ξεχωρίζουν με τη συμμετοχή ομιλητών διεθνούς εμβέλειας από παγκοσμίου φήμης Ιδρύματα του εξωτερικού. Το πολύ-θεματικό, επιστημονικό συνέδριο Βίο-Ιατρικής έχει καθιερωθεί ως μια υψηλού επιπέδου, ετήσια διεθνής συνάντηση. Φέτος δήλωσαν συμμετοχή επιστήμονες από Πολωνία, Ελλάδα, Αφρική, Τουρκία, Ιράν, Ηνωμένο Βασίλειο, Βηρυτό, Ισραήλ, Ιράκ, Βηρυτό, Παλαιστίνη κ.α. Το Συνέδριο παρουσιάζεται τα τρία τελευταία χρόνια στο παγκοσμίου φήμης επιστημονικό περιοδικό του εκδοτικού οίκου Nature «Cell Death &amp; Disease».</p>
    </article>
  </body>
</html>