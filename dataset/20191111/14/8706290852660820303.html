<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683533/mitsotakis-dievrynoume-ti-schesi-mas-me-tin-kina-si-tzinpingk-oi-"/>
    <meta property="og:site_name" content="enikos.gr"/>
    <meta property="article:published_time" content="2019-11-11T14:11:00+00:00"/>
    <meta property="og:title" content="Μητσοτάκης: Διευρύνουμε τη σχέση μας με την Κίνα - Σι Τζινπίνγκ: Οι χώρες μας βρίσκονται σε σημαντική φάση μεταρρύθμισης και ανάπτυξης - ΒΙΝΤΕΟ"/>
    <meta property="og:description" content="«Στην Αθήνα, όπως και τη Σανγκάη, διαπιστώνεται ότι οι σχέσεις μας είναι πιο θερμές από ποτέ..."/>
  </head>
  <body>
    <article>
      <h1>Μητσοτάκης: Διευρύνουμε τη σχέση μας με την Κίνα - Σι Τζινπίνγκ: Οι χώρες μας βρίσκονται σε σημαντική φάση μεταρρύθμισης και ανάπτυξης - ΒΙΝΤΕΟ</h1>
      <address>
        <time datetime="2019-11-11T14:11:00+00:00">11 Nov 2019, 14:11</time>
      </address>
      <p>«Στην Αθήνα, όπως και τη Σανγκάη, διαπιστώνεται ότι οι σχέσεις μας είναι πιο θερμές από ποτέ. Η εμπιστοσύνη είναι δεδομένη», ανέφερε ο <a href="http://www.enikos.gr/politics/683523/mitsotakis-se-si-tzinpingk-simantikos-stathmos-i-episkepsi-sas-gi">Πρωθυπουργός, Κυριάκος Μητσοτάκης</a>, κατά τη διάρκεια κοινών δηλώσεων με τον Πρόεδρο της ΛΔ της Κίνας, Σι Τζινπίνγκ.</p>
      <p>Αυτήν την ιδιαίτερη σχέση μνημόνευσε και ο Κινέζος Πρόεδρος, χρησιμοποιώντας τα λόγια του Νίκου Καζαντζάκη, σε άρθρο του, όπως τόνισε κ. Μητσοτάκης. Επίσης, ο Έλληνας Πρωθυπουργός χαρακτήρισε τη συζήτησή τους παραγωγική και ευχαρίστησε την Κίνα για τη στήριξη στην κρίση.</p>
      <p>
        <b>Μητσοτάκης: Διευρύνουμε τη σχέση μας με την Κίνα</b>
      </p>
      <p>«Διευρύνουμε τη σχέση μας με την Κίνα, τώρα που η Ελλάδα αναλαμβάνει πρωταγωνιστικό ρόλο ξανά», σημείωσε ο Πρωθυπουργός, Κυριάκος Μητσοτάκης, κατά τη διάρκεια των κοινών δηλώσεων με τον Πρόεδρο της Κίνας, Σι Τζινπίνγκ.</p>
      <p>Ο κ. Μητσοτάκης αναφέρθηκε στη σημασία των 16 συμφωνιών και στο λιμάνι του Πειραιά, που γίνεται σημαντικός διαμετακομιστικός κόμβος. Καλωσόρισε την έλευση των κινεζικών τραπεζών στην Ελλάδα και υπογράμμισε την ενίσχυση του τουριστικού ρεύματος από την Κίνα στη χώρα μας.</p>
      <p>
        <b>Νέα επίσκεψη στην Κίνα θα πραγματοποιήσει τον Απρίλιο ο Μητσοτάκης</b>
      </p>
      <p>Νέα επίσκεψη στην Κίνα θα πραγματοποιήσει τον Απρίλιο ο Έλληνας Πρωθυπουργός, Κυριάκος Μητσοτάκης. Αυτό, όπως είπε ο Έλληνας πρωθυπουργός, κατά τη διάρκεια κοινών δηλώσεων με τον Κινέζο Πρόεδρο, Σι Τζινπίνγκ, θα ενισχύσει τις σχέσεις των δύο χωρών.</p>
      <p>
        <b>Σι Τζινπίνγκ: Και η Ελλάδα και η Κίνα βρίσκονται σε σημαντική φάση μεταρρύθμισης και ανάπτυξης</b>
      </p>
      <p>«Θέλω να μεταφέρω τους ειλικρινείς χαιρετισμούς και τις καλύτερες ευχές του κινεζικού λαού προς τον ελληνικό λαό. Η Ελλάδα είναι χώρα ενός πανάρχαιου πολιτισμού, το λίκνο του κλασσικού δυτικού πολιτισμού. Η χώρα σας παίζει σημαντικό ρόλο στην παγκόσμια ιστορία», ανέφερε ο Πρόεδρος της ΛΔ της Κίνας, Σι Τζινπίνγκ, κατά τη διάρκεια κοινών δηλώσεων με τον πρωθυπουργό, Κυριάκο Μητσοτάκη.</p>
      <p>«Ταυτόχρονα, η Ελλάδα είναι μία όμορφη και σύγχρονη χώρα. Γενεές έξυπνων πρωτοπόρων Ελλήνων έχουν βρει δρόμους προς την ανάπτυξη, που είναι μοναδικοί. Η χώρα σας έγινε κυρίαρχη ναυτιλιακή δύναμη σε όλον τον κόσμο και έχει αναπτυχθεί σε όλους τους τομείς της οικονομίας και της κοινωνίας.</p>
      <p>Τα τελευταία χρόνια οι Έλληνες έδειξαν μεγάλη αντοχή, δούλεψαν σκληρά απέναντι σε μεγάλες δυσκολίες για να αποκαταστήσουν την αυτοπεποίθησή τους και την ανάπτυξη», πρόσθεσε.</p>
      <p>«Ως φίλος της χώρας σας, είμαι πραγματικά ευτυχής που τα διαπιστώνω όλα αυτά. Είμαι πεπεισμένος ότι τα έθνη που έφτιαξαν θαυμάσιους πολιτισμούς, που άντεξαν χιλιετίες, οπωσδήποτε μπορούν να οικοδομήσουν μία ευημερούσα χώρα. Και η Ελλάδα και η Κίνα βρίσκονται σε σημαντική φάση μεταρρύθμισης και ανάπτυξης», τόνισε ο Κινέζος Πρόεδρος.</p>
      <p>Δείτε το βίντεο από την ΕΡΤ1:</p>
      <figure>
        <iframe src="https://www.youtube.com/embed/EkkzhxhdkX0" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/society/682249/nea-entasi-exo-apo-tin-asoee-epitethikan-se-dimoiria-ton-mat%0A%20%20%20%20%0A"/>
        <a href="http://www.enikos.gr/society/681318/elas-giati-den-kaname-epemvasi-stin-asoee-gia-ta-epeisodia%0A%20%20%20%20%0A"/>
        <a href="http://www.enikos.gr/society/681308/analipsi-efthynis-gia-ta-epeisodia-exo-apo-tin-asoee%0A%20%20%20%20%0A"/>
        <a href="http://www.enikos.gr/society/681252/epeisodia-stin-asoee-evalan-fotia-se-kadous-stin-patision-photo-a%0A%20%20%20%20%0A"/>
        <a href="http://www.enikos.gr/society/683466/balaskas-itan-etoimoi-na-skotosoun-astynomikous-video%0A%20%20%20%20%0A"/>
        <a href="http://www.enikos.gr/society/683344/photografies-apo-ta-evrimata-stin-asoee-video-ntokoumento-apo-tin%0A%20%20%20%20%0A"/>
        <a href="http://www.enikos.gr/society/683334/efodos-tis-astynomias-stin-asoee-entopistikan-kontaria-krani-kai-%0A%20%20%20%20%0A"/>
        <a href="http://www.enikos.gr/society/683326/astynomiki-epicheirisi-stin-asoee-tora%0A%20%20%20%20%0A"/>
        <a href="http://www.enikos.gr/society/683212/se-apognosi-oi-foitites-tis-asoee-katangelloun-oti-kataskevazonta%0A%20%20%20%20%0A"/>
      </related>
    </article>
  </body>
</html>