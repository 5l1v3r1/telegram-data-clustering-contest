<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cizinci-pasovali-z-izraele-142-kilogramu-halucinogenni-katy-jedle/1819736?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T14:10:00+00:00"/>
    <meta property="og:title" content="Cizinci pašovali z Izraele 142 kilogramů halucinogenní katy jedlé"/>
    <meta property="og:description" content="Praha - Dvojice cizinců, kteří přiletěli z Tel Avivu na pražské Letiště Václava Havla, převážela v sedmi kufrech 142 kilogramů katy jedlé. Čelí obvinění z nedovoleného nakládání s drogami, za což jim hrozí až 12 let vězení. V tiskových zprávách to uvedly mluvčí pražských policistů Hana Křížová a mluvčí ruzyňského celního úřadu Šárka Miškovská. Výhonky katy mají při žvýkání stimulační a halucinogenní účinky."/>
  </head>
  <body>
    <article>
      <h1>Cizinci pašovali z Izraele 142 kilogramů halucinogenní katy jedlé</h1>
      <address><time datetime="2019-11-11T14:10:00+00:00">11 Nov 2019, 14:10</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Dvojice cizinců, kteří přiletěli z Tel Avivu na pražské Letiště Václava Havla, převážela v sedmi kufrech 142 kilogramů katy jedlé. Čelí obvinění z nedovoleného nakládání s drogami, za což jim hrozí až 12 let vězení. V tiskových zprávách to uvedly mluvčí pražských policistů Hana Křížová a mluvčí ruzyňského celního úřadu Šárka Miškovská. Výhonky katy mají při žvýkání stimulační a halucinogenní účinky.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573477867_P201911110564001.jpg"/>
        </figure>
        <figure>
          <img src="https://i3.cn.cz/6/1573477885_P201911110564401.jpg"/>
        </figure>
        <figure>
          <img src="https://i3.cn.cz/6/1573477960_P201911110565801.jpg"/>
        </figure>
      </slideshow>
      <p>Celníci odhalili dva muže ve věku 26 a 28 let minulý týden při běžné kontrole zavazadel. "Rentgen celníky upozornil na organický materiál uvnitř sedmi látkových kufrů. Následnou vnitřní kontrolou objevili papírové ubrousky, které obsahovaly svazky čerstvých rostlinných výhonků katy jedlé," uvedla Miškovská.</p>
      <p>Výhonky katy se nejčastěji žvýkají obdobně jako žvýkací tabák. "Rostlina je však účinná pouze v čerstvém stavu. Jakmile začne usychat, stává se naprosto bezcennou, a proto je určena k rychlé spotřebě," uvedla Křížová. Z výpovědi cizinců podle ní vyplynulo, že zásilka byla určena pro distribuci na území ČR, nikoliv k dalšímu převozu. Oba muži skončili ve vazbě.</p>
      <p>Kriminalisté při výslechu také zjistili, že s obviněnou dvojicí přicestoval do Prahy ještě třetí muž, kterému se podařilo z letiště odejít. Policisté proto žádají svědky o pomoc na lince 158 či na jakékoliv policejní služebně. Muž měl na sobě červený svetr, černou péřovou bundu a jarmulku.</p>
      <p>Kata, která se vyskytuje v horských oblastech zemí východní Afriky a Arabského poloostrova, je na české drogové scéně novinkou. Koncem října zadrželi ruzyňští celníci jinou zásilku katy u pětapadesátiletého cizince, který přicestoval přes Dubaj z ugandského Entebbe. V zavazadlech měl 33 kilogramů drogy.</p>
    </article>
  </body>
</html>