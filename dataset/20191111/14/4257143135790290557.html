<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/spanyolszakerto-vagy-befogja-a-kispartokat-a-baloldal-vagy-nagykoalicio-jon"/>
    <meta property="og:site_name" content="infostart"/>
    <meta property="article:published_time" content="2019-11-11T14:34:00+00:00"/>
    <meta property="og:title" content="Szakértő: vagy befogja a kispártokat a baloldal, vagy nagykoalíció jön"/>
    <meta property="og:description" content="Négy év alatt negyedszer tartottak parlamenti választásokat Spanyolországban; győzött, de elveszítette korábbi abszolút többségét a Spanyol Szocialista Munkáspárt. A helyzetet Nagy Sándor Gyula, a Külügyi és Külgazdasági Intézet kutatási igazgatóhelyettese elemezte az InfoRádióban."/>
  </head>
  <body>
    <article>
      <h1>Szakértő: vagy befogja a kispártokat a baloldal, vagy nagykoalíció jön</h1>
      <address><time datetime="2019-11-11T14:34:00+00:00">11 Nov 2019, 14:34</time> by <a rel="author">InfoRádió</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/11/tizenegy-parti-felsohaza-lesz-spanyolorszagnak-fej-fej-mellett-a-ket-nagy"/>
        <a href="https://infostart.hu/kulfold/2019/11/10/spanyolorszag-is-sorban-all-a-fulkeknel-de-lehet-hogy-csak-bonyolodik-a-helyzet"/>
      </related>
      <h3>Négy év alatt negyedszer tartottak parlamenti választásokat Spanyolországban; győzött, de elveszítette korábbi abszolút többségét a Spanyol Szocialista Munkáspárt. A helyzetet Nagy Sándor Gyula, a Külügyi és Külgazdasági Intézet kutatási igazgatóhelyettese elemezte az InfoRádióban.</h3>
      <p>A vasárnapi, négy éven belüli negyedik spanyol országgyűlési választások egyáltalán nem teremtett tisztább helyzetet, a legnagyobb párt zsugorodott, a "második" legnagyobb nőtt, több kicsivel együtt.</p>
      <blockquote>Nem csak hogy több, különböző színezetű párt került be, de a szélsőjobb nagyon megerősödött, a liberális centrum pedig eltűnt"</blockquote>
      <p>- fogalmazott a helyzetet elemezve az InfoRádióban Nagy Sándor Gyula, a Külügyi és Külgazdasági Intézet kutatási igazgatóhelyettese, kijelentve, Pedro Sánchez baloldali miniszterelnök cseberből vederbe került a korábbi helyzethez képest.</p>
      <p>Arra a kérdésre, hogy a hagyományosan baloldali irányultságú Spanyolországban mi az oka a szélsőjobb megerősödésének, arról azt mondta, jó eséllyel a katalán szeparatista törekvések állnak emögött.</p>
      <p>
        <mark>"A helyzet két éve történt kezelése erősítette meg a szélsőjobboldalt,</mark>
      </p>
      <p>de voltak olyan, a szocialista tábor által szimbolikusnak tartott intézkedések is, mint Franco tábornok újratemetése, ami szintén mozgósíthatta a jobboldali szavazókat egy párt irányába" - mutatott rá.</p>
      <p>A liberális visszaesés ügye szerinte komplexebb kérdés. "Részben az okozhatta, hogy nem voltak hajlandóak a szocialistákkal koalícióra lépni, de még csak tárgyalni sem. Elméleti lehetőségük pedig volt rá, hogy akár a baloldallal, akár a jobboldallal koalícióra lépjenek, így bizonyos törekvéseiket beemelhette volna a hatalomba a kormány, de ettől elvben elzárkóztak."</p>
      <p>Nagy Sándor Gyula érdekességként ehhez még azt is hozzáfűzte, hogy a liberális centrum pártjának márpedig éppen az a francia Macron-párt a testvérpártja, amely bizonyos kérdésekben akár a bal-, akár a jobboldal felé nyitni tud. "Ez a stratégia most nagyon nem jött be" - fűzte hozzá, rámutatva, hogy 57-ről 10-re csappant a képviselői létszámuk.</p>
      <p>Hogy hol lesz ezek után stabil többség? "Egyik oldalon sem, ez a szépsége a dolognak. Gyakorlatilag a balodali és a jobboldali blokk közötti egyensúly változatlan,</p>
      <p>
        <mark>a kis, szeparatista pártok azok, amelyek eldönthetik, hogy melyik irányba fordulnak.</mark>
      </p>
      <p>Az egyik út, hogy a szocialisták összekaparják a kis pártokat, amelyekkel koalíciót tudnak alakítani, a másik, hogy mindenki kicsit visszább vesz a retorikából, és nagykoalíció jön létre német mintára, aminek persze megvannak az árnyoldalai" - részletezte a szakértő.</p>
      <p>
        <i>
          <b>Nagy Sándor Gyula ma este 6 órakor az InfoRádió (88,1) Aréna című műsorában ad teljesebb képet a spanyolországi választásokról és a belpolitikai helyzetről. Tartsanak velünk!</b>
        </i>
      </p>
      <p>
        <i>Nyitókép: MTI/EPA/EFE/Javier Lizon</i>
      </p>
      <p>
        <b>Kapcsolódó hang</b>
      </p>
      <p>Spanyol választás - Nagy Sándor Gyula</p>
      <figure>
        <audio src="https://infostart.hu/audio/00005/00005056b.mp3"/>
      </figure>
      <p> </p>
    </article>
  </body>
</html>