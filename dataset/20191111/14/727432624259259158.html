<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/data/strommegigantene-vil-ha-slutt-pa-deling-av-kontoer/71805017"/>
    <meta property="og:site_name" content="Dinside"/>
    <meta property="article:published_time" content="2019-11-11T14:05:05+00:00"/>
    <meta property="og:title" content="Strømmegigantene vil ha slutt på deling av kontoer"/>
    <meta property="og:description" content="Taper milliarder av dollar årlig på at brukerne låner vekk passordene sine til andre."/>
  </head>
  <body>
    <article>
      <h1>Strømmegigantene vil ha slutt på deling av kontoer</h1>
      <h2>Taper milliarder av dollar årlig på at brukerne låner vekk passordene sine til andre.</h2>
      <address><time datetime="2019-11-11T14:05:05+00:00">11 Nov 2019, 14:05</time> by <a rel="author">Kirsti Østvang</a></address>
      <p>Har du lånt bort Netflix-passordet ditt til et familiemedlem eller en venn slik at han eller hun kan se en serie uten å måtte tegne et abonnement? Det er det mange som gjør, og strømmeselskapene liker det <i>ikke</i>.</p>
      <p>Ifølge <a href="https://www.bloomberg.com/news/articles/2019-11-08/netflix-hbo-and-cable-giants-are-coming-for-password-cheats">Bloomberg</a> har en koalisjon bestående av Netflix, HBO og kabel-TV-distributører nå gått sammen om å utarbeide tiltak for å slå ned på passorddeling, noe som koster selskapene milliarder av dollar i tapt fortjeneste årlig.</p>
      <h3>Logg inn med fingeravtrykket?</h3>
      <p>Blant de aktuelle tiltakene kan være å kreve at kundene skifter passord jevnlig eller å sende koder til abonnentenes telefoner som de må taste inn for å fortsette å se, ifølge Bloomberg.</p>
      <related>
        <a href="https://www.dinside.no/data/na-er-apples-nye-strommetjeneste-lansert-i-norge/71772801"/>
      </related>
      <p>- Noen ønsker å lage regler som bestemmer hvilke enheter som kan brukes for å få tilgang til et kabel-TV-abonnement utenfor hjemmet. Mens det kan være greit med en som logger inn fra en mobil eller nettbrett, vil en som bruker en strømmeenhet fra Roku fra et annet sted anses å være en snylter, sier en anonym person til nettstedet.</p>
      <p>Og hvis ingen av tiltakene fungerer, kan det være at TV-abonnenter i fremtiden vil måtte logge inn i kontoene sine med fingeravtrykket.</p>
      <h3>Flere kan strømme samtidig</h3>
      <p>Mens det ser ut til å være en bred enighet i bransjen om at passorddeling er et problem, er man ikke enige i hvor grensen bør gå, skriver Bloomberg.</p>
      <p>De ulike strømmetjenestene har også ulike regler på hvor mange som kan strømme fra én konto samtidig.</p>
      <p>Netflix har én samtidig strøm på sitt billigste abonnement, mens <a href="https://www.dinside.no/data/na-er-apples-nye-strommetjeneste-lansert-i-norge/71772801">nylig lanserte Apple TV+</a> lar opptil seks familiemedlemmer være tilknyttet samme konto.</p>
      <h3>Dette er strømmealliansen</h3>
      <p>I tillegg til Netflix og HBO, skal Amazon, Walt Disney, Viacom, Comcast og Charter være med i gruppen som kalles for Alliance for Creativity and Entertainment.</p>
      <p>Ifølge analyseselskapet Park Associates kommer betalings-TV-bransjen i år til å tape 6,6 milliarder dollar i fortjeneste på passorddeling og piratvirksomhet. Innen 2024 kan tallet vokse til 9 milliarder dollar.</p>
      <p>Det er ikke bare for TV-strømmeselskapene at kontodeling er et problem. Tidligere i høst skrev vi at <a href="https://www.dinside.no/mobil/slik-vil-spotify-sjekke-at-du-ikke-snylter/71604124">Spotify har innført nye retningslinjer</a> for å sjekke at brukerne av et familieabonnement bor på samme adresse.</p>
      <related>
        <h4>LES OGSÅ:</h4>
        <a href="https://www.dinside.no/data/netflix-mokkafunksjon-kan-ikke-slas-av/71698659"/>
      </related>
    </article>
  </body>
</html>