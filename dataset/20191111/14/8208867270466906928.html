<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/11/news/mancini_verso_bosnia_e_armenia-240848977/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T14:38:00+00:00"/>
    <meta property="og:title" content="Nazionale, Mancini: &quot;Sì al ritorno di Balotelli, ma solo se lo meriterà&quot;"/>
    <meta property="og:description" content="Così il ct dopo la convocazione auspicata dal presidente della Figc Gravina. Ora Bosnia e Armenia: &quot;Vogliamo chiudere il girone a punteggio pieno."/>
  </head>
  <body>
    <article>
      <h1>Nazionale, Mancini: "Sì al ritorno di Balotelli, ma solo se lo meriterà"</h1>
      <h2>Così il ct dopo la convocazione auspicata dal presidente della Figc Gravina. Ora Bosnia e Armenia: "Vogliamo chiudere il girone a punteggio pieno. Farò dei cambi, ma senza stravolgere la squadra"</h2>
      <address><time datetime="2019-11-11T14:38:00+00:00">11 Nov 2019, 14:38</time> by <a rel="author">ENRICO CURRO'</a></address>
      <p><b>FIRENZE -</b> La Nazionale torna in campo in Bosnia e a Palermo con l'Armenia per le due ultime partite del girone di una qualificazione all'Europeo, già da tempo conquistata con largo anticipo. L'obiettivo, ora, è di ottenere 2 punti, per essere certi del ruolo di testa di serie nel girone A dell'Europeo, quello del battesimo del torneo, il 12 giugno 2020 a Roma, al quale l'Italia sa già di essere destinata. La squadra è delineata e i cambiamenti di Fonseca alla Roma - Florenzi in panchina, Gianluca Mancini centrocampista, Zaniolo in avanti - sono vissuti dal ct come un'opportunità, non come un ostacolo. "Quello di Florenzi non è un problema: si è riposato per queste partita ed eventualmente per l'Europeo. Può fare più ruoli, è un eclettico. Il terzino lo fa da tempo, ovviamente per natura ha caratteristiche più offensive. Ma può giocare anche da esterno avanzato o da interno di centrocampo. Mancini a metà campo è un aiuto: può migliorare anche nel palleggio, per quanto resti un difensore, credo anche nella Roma. Zaniolo? Ogni partita che gioca è un vantaggio. E' meglio per lui, deve crescere ancora e deve fare tanta strada". Le polemiche della serie A non scalfiscono il ct. Quella su Cristiano Ronaldo, sulla sua uscita anticipata dallo Stadium e sulla stizza con Sarri per la sostituzione: "Ho soltanto letto e non so se corrisponde a verità. Certo, un giocatore deve avere rispetto. Poi a volte, portati dalla foga, si può avere un comportamento non in linea. Ma può capitare, poi uno chiede scusa, vecchio o giovane che sia". Le polemiche sul Var: "Siamo la nazione delle polemiche dopo la partita, sia senza sia con il Var. Non c'è niente da fare. L'assistenza video ha sicuramente migliorato certe situazioni, In questo momento, con le regole che si cambiano ogni anno, gli arbitri sono in difficoltà. E' nel nostro dna la polemica del dopo partita, le faremmo a prescindere. Il Var ha aiutato, nel complesso. Ci sono situazioni da migliorare, da velocizzare".</p>
      <h3>Balotelli deve meritare la convocazione</h3>
      <p>La Figc, col presidente Gravina, ha ammesso che l'immagine di Balotelli in Nazionale, dopo la vicenda degli insulti razzisti a Verona, non gli sarebbe dispiaciuta. Ma si trattava appunto di un'immagine, perché la priorità resta l'aspetto tecnico: "Il calcio e lo sport in generale devono unire e non distruggere tutto quello che di buono hanno per colpa di poche persone che sbagliano. A Mario voglio bene, è ancora in età per fare molto. Ma per me l'importante è che debba essere chiamato perché sta facendo bene e perché è utile per la Nazionale. Deve meritarlo tecnicamente: quell'altra situazione è un po' diversa. Il fatto è che nel 2020 ancora si parla di colore della pelle. Fare cambiare atteggiamento a certe persone non è così semplice". Per Kean le porte sono ancora aperte: "Ha ancora una giornata di squalifica da scontare. Fa parte di questa Nazionale: non sta giocando nell'Everton, speriamo che si riprenda per l'Europeo. L'Under 21 ha la prima delle sue 2 partite abbastanza difficile, con l'Islanda". Per Tonali, invece, i tempi sono stati accelerati dall'infortunio di Verratti: "L'abbiamo dovuto riprendere all'Under per l'assenza di Verratti e di altri centrocampisti".</p>
      <h3>Bosnia test importante: Belotti-Immobile ancora turnover</h3>
      <p>A Zenica, anche se la Bosnia ormai può arrivare all'Europeo soltanto attraverso i play-off, la prova sarà importante: "Lo sarà: lo stadio è piccolo, ci sarà tanta gente. Daremo magari la possibilità a chi non ha giocato finora di giocare un po' di più, ma non stravolgeremo la squadra. E vedremo dal vivo qualche nuovo giocatore". Proseguirà l'alternanza tra centravanti: difficilmente si vedranno insieme Belotti e Immobile: "Può capitare tutto, anche se sono giocatori simili e anche se per ora si va avanti col 4-3-3. Ma prima le eventuali situazioni nuove vanno provate". Non lo preoccupano le difficoltà attuali degli attaccanti esterni, Chiesa, Insigne e Bernardeschi: "Intanto giocano tutti e già questa è una cosa positiva. Magari non sono nel loro momento più felice, ma quando vengono qui le cose le fanno sempre bene". Né il ct si dice allarmato dalla scarsa esperienza internazionale di Barella e di Sensi, assente ma punto fermo della rosa: "Per noi sono importanti, sono ottimi giocatori. Non avranno l'esperienza di chi gioca da anni in Champions League, ma loro non sono certo qui per caso. E hanno molte possibilità di migliorare".</p>
      <h3>Una squadra alla Garrincha, torna il tandem con Vialli</h3>
      <p>Prototipo tattico anche per la serie A, la Nazionale comincia a essere emulata: buon segno, il ct non vede rischi di contromisure da parte degli avversari: "Se è così, ci fa piacere che ci studino. Anche di Garrincha, quando giocava, dicevano che faceva sempre la stessa finta, ma poi non lo prendevano. Speriamo di essere come Garrincha. Proveremo anche le varianti per l'Europeo, ma le cose stanno andando bene. Speriamo che continuino così". I nuovi incalzano soprattutto in prospettiva, oltre l'Europeo: "Orsolini ha fatto l'Europeo con l'Under 21, è un giocatore interessante. Vedere questi ragazzi direttamente ci permette di farci un'idea migliore. Cistana è un profilo molto importate è molto giovane, la stessa cosa vale per Castrovilli. Dobbiamo vedere anche oltre l'Europeo: magari in futuro, più avanti ne arriveranno altri". Vialli è qui. Il percorso verso l'Europeo, dove sarà capo delegazione, è avviato e Mancini racconta il proprio piacevole dilemma: vedere l'amico dei tempi di Genova dirigente della Sampdoria oppure della Nazionale? "Non sapevo che cosa augurarmi, erano due cose molto belle. Una ci lega alla gioventù e ai successi. Questa, nell'Italia, è una cosa altrettanto bella: ci permette di stare insieme di nuovo. Ritrovarsi dopo diversi anni significa che il tempo passa". C'è anche spazio per una battuta: Vialli dirigente sampdoriano avrebbe fatto di tutto per portare a Genova Mancini? "No, non aveva il budget", sorride il ct. Si chiude con l'annuncio dello spettacolo che il prossimo 20 novembre, all'auditorium Nervi del Vaticano, riunirà ancora una delegazione della Nazionale, guidata dal commissario tecnico, e i piccoli ricoverati del Bambin Gesù, che chiuderà con gli azzurri le celebrazioni dei suoi 150 anni: "Ci sarò, ci saremo. Non è stato un regalo nostro a loro, ma qualcosa che loro hanno regalato a noi. Avere avuto la possibilità di dare un po' di felicità ai bambini, che hanno visto da vicino i loro idoli, è stato importante e ci ha reso felici".<br/><br/>Gianluca Vialli,  capo delegazione all'Europeo, racconta sul campo centrale di Coverciano, prima dell'allenamento, il suo ritorno nell'Italia: "Sono orgoglioso di essere qui e penso a chi mi ha preceduto, penso a Gigi Riva. Il mio compito è di ispirare le persone. Sono al servizio di Roberto Mancini e di Lele Oriali, della Nazionale. Credo di sapere la pressione che cos'è,visto che ho un'ottantina di presenze in azzurro, tra Nazionale e Under".<br/><br/> <br/> </p>
    </article>
  </body>
</html>