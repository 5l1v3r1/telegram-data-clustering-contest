<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikopnieuws.nl/nieuws/277599/privacywaakhond-focust-zich-op-toezicht-datahandel-digitale-overheid-en-ai.html"/>
    <meta property="og:site_name" content="Blik op nieuws"/>
    <meta property="article:published_time" content="2019-11-11T14:58:08+00:00"/>
    <meta property="og:title" content="Privacywaakhond focust zich op toezicht datahandel, digitale overheid en AI"/>
    <meta property="og:description" content="De privacywaakhond Autoriteit Persoonsgegevens (AP) gaat zich de komende jaren toeleggen in het toezichtwerk met extra nadruk op drie focusgebieden: datahandel, digitale overheid en artificiële intelligentie en algoritmes. Dit heeft AP maandag bekendgemaakt met het visiedocument ‘Dataprotectie in een digitale samenleving’."/>
  </head>
  <body>
    <article>
      <h1>Privacywaakhond focust zich op toezicht datahandel, digitale overheid en AI</h1>
      <address>
        <time datetime="2019-11-11T14:58:08+00:00">11 Nov 2019, 14:58</time>
      </address>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/autoriteit-persoonsgegevens-logo-bon.jpg?itok=oigjiwVk"/>
        <figcaption>Foto: Autoriteit Persoonsgegevens</figcaption>
      </figure>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/autoriteit-persoonsgegevens-logo-bon.jpg?itok=oigjiwVk"/>
        <figcaption>Foto: Autoriteit Persoonsgegevens</figcaption>
      </figure>
      <p><b>Den Haag - </b>De privacywaakhond Autoriteit Persoonsgegevens (AP) gaat zich de komende jaren toeleggen in het toezichtwerk met extra nadruk op drie focusgebieden: datahandel, digitale overheid en artificiële intelligentie en algoritmes. Dit heeft AP maandag bekendgemaakt met het visiedocument ‘Dataprotectie in een digitale samenleving’.</p>
      <p><b>Den Haag - </b>De privacywaakhond Autoriteit Persoonsgegevens (AP) gaat zich de komende jaren toeleggen in het toezichtwerk met extra nadruk op drie focusgebieden: datahandel, digitale overheid en artificiële intelligentie en algoritmes. Dit heeft AP maandag bekendgemaakt met het visiedocument ‘Dataprotectie in een digitale samenleving’.</p>
      <h3>Misbruik of onverantwoordelijk gebruik</h3>
      <p>Extra nadruk op deze thema’s is nodig om de bescherming van persoonsgegevens in Nederland te borgen. Misbruik of onverantwoordelijk gebruik van persoonsgegevens kan bijvoorbeeld leiden tot foutieve beslissingen, uitsluiting van mensen en discriminatie. Tot en met 2023 geven de focusgebieden onder meer richting aan de uitvoering van de wettelijke taken van de AP.</p>
      <h3>Aleid Wolfsen</h3>
      <p>Voorzitter Aleid Wolfsen: “Bescherming van persoonsgegevens is een belangrijk grondrecht dat er is om ons tegen misbruik te beschermen. Het gaat in de kern over zeggenschap, over autonomie, over dat wij als burgers zelf gaan over wat we met wie delen. Ik hoor nog veel te vaak onterecht dat de privacywet ontwikkelingen in de weg staat. Het is geen kwestie van of-of, maar van en-en. Zorgvuldig omgaan met persoonsgegevens is onderdeel van ontwikkeling en innovatie.”</p>
      <h3>Trends en ontwikkelingen</h3>
      <p>Steeds meer apparaten en diensten verzamelen persoonsgegevens waardoor ze steeds meer van ons weten. Dit gebeurt zonder dat we altijd precies weten wat er met die gegevens gebeurt en wie er toegang toe heeft. Dit maakt ons en onze democratische rechtstaat kwetsbaar.</p>
      <p>De AP ziet drie grote trends die van invloed zijn op de bescherming van persoonsgegevens: Doorgroei van de datasamenleving, Toename van digitaal onrecht en Toename van privacybewustzijn.</p>
      <h3>Focusgebieden</h3>
      <p>In vervolg op de gesignaleerde trends kiest de AP voor drie focusgebieden:</p>
      <p>Datahandel; Data maken producten en diensten slimmer en deze producten en diensten creëren vervolgens weer meer data. Dit heeft voordelen, maar ook nadelen: er vindt steeds meer ongeoorloofde doorverkoop plaats van persoonsgegevens aan derden. Mensen verliezen hierdoor steeds meer grip op hun gegevens en daarmee op hun leven.</p>
      <p>Digitale overheid; Centrale en lokale overheden, uitvoeringsorganisaties en politie en justitie beschikken over een grote hoeveelheid – vaak gevoelige en bijzondere – persoonsgegevens. De overheid werkt gericht aan het inzetten van persoonsgegevens. Het is van belang dat de overheid verantwoordelijk omgaat met persoonsgegevens, zodat mensen niet onnodig in de knel kunnen komen.</p>
      <p>AI en algoritmes; Steeds meer bedrijven en organisaties maken gebruik van algoritmes en AI. Dit biedt voordelen en leidt tot nieuwe nuttige toepassingen. Maar de inzet van AI en algoritmes kent ook risico´s en schadelijke effecten. Onverantwoordelijk gebruik van algoritmes kan leiden tot foutieve beslissingen, tot uitsluiting van mensen en tot discriminatie. De AP is als toezichthouder verantwoordelijk voor het toezicht op de verwerking van persoonsgegevens, en daarmee ook op de toepassing van AI en algoritmes waarbij persoonsgegevens worden gebruikt.</p>
      <p>Deze thema’s passen bij de missie van de AP en spelen in meerdere sectoren. De AP kan hier het verschil maken door grenzen te markeren ten aanzien van wat er wel en niet kan onder de AVG. De focusgebieden geven onder meer richting aan de uitvoering van onze wettelijke taken. Daarnaast houdt de AP oog voor actuele ontwikkelingen.</p>
      <h3>Risicogestuurd toezicht</h3>
      <p>De AP is de onafhankelijke toezichthouder in Nederland die de bescherming van persoonsgegevens bevordert en bewaakt. Het toezichtveld is omvangrijk: internationale en nationale bedrijven en organisaties, de gehele overheid, inclusief politie en justitie en ook verenigingen, scholen, stichtingen en individuele burgers.</p>
      <p>De AP houdt daarom risicogestuurd toezicht. Dat betekent dat de AP is gespitst op onderwerpen met een groot risico voor burgers. Daarbij weegt de AP af om hoeveel data het gaat en hoe gevoelig die data zijn. Op basis daarvan gebruikt de AP een of meerdere toezichtsinstrumenten, zoals normuitleg, wetgevingsadvies, voorlichting of handhaving.</p>
    </article>
  </body>
</html>