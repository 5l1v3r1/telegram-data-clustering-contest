<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/sonya-delone-ritm-koloru-vistavka-v-kiyevi-50052852.html"/>
    <meta property="og:site_name" content="НВ"/>
    <meta property="article:published_time" content="2019-11-11T14:30:00+00:00"/>
    <meta property="og:title" content="Ритм кольору. У Києві відкриється виставка робіт французької художниці українського походження Соні Делоне"/>
    <meta property="og:description" content="15 листопада у столичному мистецькому просторі SET відкриється виставка Соня Делоне: ритм кольору. Про художницю родом з Одеси знають набагато більше у світі, ніж на батьківщині."/>
  </head>
  <body>
    <article>
      <h1>Ритм кольору. У Києві відкриється виставка робіт французької художниці українського походження Соні Делоне</h1>
      <h2>15 листопада у столичному мистецькому просторі SET відкриється виставка Соня Делоне: ритм кольору. Про художницю родом з Одеси знають набагато більше у світі, ніж на батьківщині.</h2>
      <address>
        <time datetime="2019-11-11T14:30:00+00:00">11 Nov 2019, 14:30</time>
      </address>
      <p>Соня Делоне — одеситка єврейського походження, яка в ранньому віці поїхала з України до Санкт-Петербурга, а потім до Парижа. На цьому її подорожі не закінчилися, і кожне місто, в якому їй довелося жити, залишило в її творчості свій патерн з цінностей і традицій.</p>
      <p>Делоне — фігура, яка підкорила своїм талантом західний світ. Її авангардні ідеї втілювалися не тільки в образотворчому мистецтві, але і в дизайні, текстилі, моді, декораціях до театральних вистав тощо. Вона об'єднувала у своїй творчості: музику і живопис, лекції і перформанс, створюючи події, які можна сміливо назвати тотальним твором мистецтва.</p>
      <p>Соня була нескінченно сповнена ідей, а слава про неї вийшла далеко за межі міст і країн, у яких вона жила. В Європі та у світі її знають набагато більше, ніж в Україні. Її роботи зберігаються у великих музейних і шанованих приватних колекціях. Наразі одне з найбільших зібрань знаходиться в паризькому Центрі Помпіду. Делоне — перша й єдина художниця, якій була прижиттєво організована виставка в Луврі. Проте в Україні про неї відомо дуже мало.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/638/big/8ed088cac853d9a526340728537256dd.png?stamp=20191111161449&amp;q=85&amp;output=jpg&amp;bg=white"/>
        <figcaption>Фото: Port Agency</figcaption>
      </figure>
      <p>На виставці можна буде побачити унікальні документи: листування Делоне з близькими, а також вінтажні плакати і книги, зокрема, автобіографію. Головними експонатами стануть дві графічні роботи художниці, які зберігаються в Національному художньому музеї України, — єдині приклади її спадщини в Україні.</p>
      <p>«Постать Соні Делоне — один із найяскравіших прикладів спільної франко-української культурної спадщини. Спогади з її раннього дитинства в Україні відобразились у її творчості крізь колір, а дружба та спільні проєкти з французькими митцями, як-от Гійом Аполлінер, Анрі Руссо, Блез Сендрар та Трістан Тцара, слугують беззаперечним прикладом її впливу на розвиток європейського мистецтва», — заявила директорка Французького інституту в Україні Наталі Берас.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/640/big/6dc163aca774249eeda8dfcd805da3ad.png?stamp=20191111161550&amp;q=85&amp;output=jpg&amp;bg=white"/>
        <figcaption>Фото: Port Agency</figcaption>
      </figure>
      <p>Продовженням роздумів про величну художницю стала авторська студія Сила творчості, до якої увійшли художники і дизайнери, які наслідують принципи підходу Делоне — українські митці Маша Рева, Флоріан Юр'єв, сестри Яся і Леся Хоменко, Оксана Левченя та французька художниця Ева Толуа.</p>
      <p>Їхні роботи не обов’язково безпосередньо пов’язані з Делоне чи навіяні її творчістю. Художники радше пропонують свої пошуки відповідей на питання, які ставила собі Соня щодо ролі мистецтва за межами цієї індустрії. А через їхні методи та підходи можна буде спробувати знайти наступність між історією авангардного мистецтва та його спадщиною.</p>
      <p>Виставка працюватиме у мистецькому просторі SET (вул. Ярославів Вал, 14a) до 15 грудня.</p>
      <p>Читайте також:<br/><a href="https://style.nv.ua/ukr/lifestyle/kudi-piti-v-kiyevi-afisha-na-vihidni-9-10-listopada-afisha-na-tizhden-8-15-listopada-50052474.html">&amp;nbspАфіша 8−15 листопада. Опера IYOV, Соня Делоне, Прості речі Ади Роговцевої, Бумбокс та інші події, які не можна пропустити</a></p>
    </article>
  </body>
</html>