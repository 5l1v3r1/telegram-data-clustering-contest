<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/912911.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T14:06:00+00:00"/>
    <meta property="og:title" content="Зрелищна битка в най-големия международен турнир по стрелба с лък"/>
    <meta property="og:description" content="На територията на Исторически парк на 30 км от Варна се проведе най-големият международен турнир по ..."/>
  </head>
  <body>
    <article>
      <h1>Зрелищна битка в най-големия международен турнир по стрелба с лък</h1>
      <address>
        <time datetime="2019-11-11T14:06:00+00:00">11 Nov 2019, 14:06</time>
      </address>
      <p>На територията на Исторически парк на 30 км от Варна се проведе най-големият международен турнир по стрелба с традиционен лък. В турнира участие взеха 61 стрелци, като представителите бяха от България, Турция и Румъния. Всички участници бяха и с традиционни средновековни облекла.</p>
      <p>Организаторите на турнира бяха Клуб за възстановки "Величие“ и Историческо изкуство, а домакин и спонсор на събитието бе Исторически парк. Те се бяха постарали да демонстрират условия максимално близки до реалните, каквито могат да се случат в природата. Участниците бяха разделени на няколко отбора, за да преминава турнирът по-лесно, но всеки от тях се състезаваше самостоятелно.</p>
      <p>След ожесточена борба, продължила няколко часа, нашенците Йоана Няголова (категория жени), Антон Георгиев (категория мъже) и Мария Терзиева (категория деца) спечелиха заветното първо място.</p>
      <p>Дисциплините бяха общо седем, сред които стрелба от кон и стрелба над езерото на Исторически парк. Организаторите бяха подготвили и изненада – още една дисциплина, която не се взимаше предвид при крайното класиране – стрелба по 3 висящи от въже гърненца, които криеха отделна награда.</p>
      <p>На церемония по награждаване в Средновековната крепост на Исторически парк, бяха обявени и победителите в Международния турнир по стрелба с традиционен лък.</p>
      <p>Крайното класиране бе в три групи: мъже, жени и деца, като първите трима от всяка група бяха наградени с медали.</p>
      <p>В турнира взеха участие всички желаещи, а едно от условията, с които трябваше да се съобразят стрелците е да се състезават с традиционен лък без поставка за стрелата и дървени или бамбукови стрели с естествени пера.</p>
      <p>Турнирът беше достъпен за всички, които желаеха да станат свидетели на тази зрелищна битка.</p>
    </article>
  </body>
</html>