<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/11/news/condannata_per_terrorismo_la_foreign_fighter_italiana_lara_bombonati-240849033/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T14:45:00+00:00"/>
    <meta property="og:title" content="Condannata per terrorismo la foreign fighter italiana Lara Bombonati"/>
    <meta property="og:description" content="Pena di due anni e otto mesi per associazione con finalità di terrorismo alla tortonese che era emigrata in Siria"/>
  </head>
  <body>
    <article>
      <h1>Condannata per terrorismo la foreign fighter italiana Lara Bombonati</h1>
      <h2>Pena di due anni e otto mesi per associazione con finalità di terrorismo alla tortonese che era emigrata in Siria</h2>
      <address>
        <time datetime="2019-11-11T14:45:00+00:00">11 Nov 2019, 14:45</time>
      </address>
      <p>E' stata condannata a 2 anni e 8 mesi Lara Bombonati, <a href="http://torino.repubblica.it/cronaca/2017/07/01/news/torino_lara_in_carcere_senza_burqua_piange_e_prega_allah-169672620/">la foreign fighter italiana</a> accusata di associazione con finalità di terrorismo. La corte d'assise di Alessandria l'ha ritenuta colpevole di aver fiancheggiato associazioni terroristiche di matrice islamica mentre era in Siria. Arrestata nel giugno 2017, aveva abbracciato la fede islamica e sposato Francesco Cascio, un combattente italiano che risulterebbe morto in battaglia.<br/><br/>La ventottenne - occhiali da vista, capelli scuri lunghi sciolti - era entrata in aula intorno alle 12,30 indossando pantaloni neri, giaccone marrone e maglione bordeaux.  Lara Bombonati era stata arrestata la notte tra il 24 e 25 giugno del 2017 a Tortona, nella casa della gemella Valentina. Senza fissa dimora, la donna abitava tra la cittadina e la frazione di San Vito di Garbagna, sempre sulle colline tortonesi, dove c'è la casa estiva dei nonni materni.<br/><br/>Dopo il carcere, Lara Bombonati dovrà scontare anche un anno in comunità. "Sono convinto che a breve verrà scarcerata, perché no ci sono più le esigenze cautelari", commenta il suo difensore l'avvocato Lorenzo Repetti, osservando che la sua assistita ha già scontato 2 anni e 5 mesi di carcere. "Lara va curata - aggiunge il legale - E' stato accertato dai periti che ha disturbi di personalità tali, per cui il posto ideale per essere curata è una comunità idonea. Lara è molto delusa perché la corte non ha creduto al fatto, sempre ribadito, di essersi recata in Siria per seguire il marito, cui era legata e non poteva dire no per il disturbo di personalità dipendente. La constatazione amara è che ha quasi integralmente scontato la pena prima della sentenza di condanna".<br/><br/>In aula in tribunale ad Alessandria erano presenti la sorella, i genitori e la suocera. "Non sono la persona adatta per esprimere un giudizio", le poche parole del padre, incalzato dai giornalisti. Tra 90 giorni saranno depositate le motivazioni della sentenza</p>
    </article>
  </body>
</html>