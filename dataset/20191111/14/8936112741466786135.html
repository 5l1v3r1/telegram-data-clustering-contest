<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/grzegorz-krychowiak-przyjedzie-na-zgrupowanie-reprezentacji-polski-el-euro-2020,984541.html"/>
    <meta property="og:site_name" content="TVN24"/>
    <meta property="article:published_time" content="2019-11-11T14:04:00+00:00"/>
    <meta property="og:title" content="Skończyło się na strachu. Krychowiak potwierdził obecność na zgrupowaniu kadry"/>
    <meta property="og:description" content="W niedzielę kibice reprezentacji Polski wstrzymali oddech. W meczu ligi rosyjskiej z Krasnodarem Grzegorz Krychowiak najpierw strzelił gola, a potem nabawił się urazu głowy. Pomocnik Lokomotiwu Mos..."/>
  </head>
  <body>
    <article>
      <h1>Skończyło się na strachu. Krychowiak potwierdził obecność na zgrupowaniu kadry</h1>
      <address>
        <time datetime="2019-11-11T14:04:00+00:00">11 Nov 2019, 14:04</time>
      </address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/b139e104214a08ae3f2ebcce149cdf6e/3a1249bd-d053-4a00-94c7-3e87f3c4c91f.jpg?type=1&amp;srcmode=0&amp;srcx=1/1&amp;srcy=13/100&amp;srcw=1/1&amp;srch=83/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7af6266cc52234b5aa339b16695f7fc4/7b7dd09e-7744-4966-bfdb-00bb6dead12d-480p.mp4"/>
          <figcaption>Polacy mierzyli się w Warszawie z Macedonią Północną</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/2df1d5e2-aab0-42e8-b419-645238a23a8e-480p.mp4"/>
          <figcaption>5 wniosków po meczu Polska - Macedonia Północna</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/7ee748a4-b353-4657-94b1-51ea72a4f133-480p.mp4"/>
          <figcaption>Sebastian Szymański po meczu z Macedonią Północną</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/7b113368-b77f-42c7-9826-972e77954d50-480p.mp4"/>
          <figcaption>Przegląd Twittera po meczu Polska - Macedonia Północna</figcaption>
        </figure>
        <figcaption>Polska jest już pewna awansu na Euro 2020 Foto: Newspix | Video: Leszek Szymański / PAP</figcaption>
      </slideshow>
      <h3>W niedzielę kibice reprezentacji Polski wstrzymali oddech. W meczu ligi rosyjskiej z Krasnodarem Grzegorz Krychowiak najpierw strzelił gola, a potem nabawił się urazu głowy. Pomocnik Lokomotiwu Moskwa od razu został przetransportowany do szpitala z podejrzeniem wstrząśnienia mózgu. Na szczęście okazało się, że incydent nie przeszkodzi mu w przyjeździe na zgrupowanie kadry i występie w kończących eliminacje do Euro 2020 spotkaniach z Izraelem i Słowenią.</h3>
      <related>
        <a href="https://eurosport.tvn24.pl/pilka-nozna,105/piszczek-i-debiutant-z-lecha-brzeczek-powolal-kadre-na-mecze-z-izraelem-i-slowenia,982796.html"/>
      </related>
      <p>Gdyby wstępna diagnoza potwierdziła się, Krychowiak nie mógłby wystąpić w najbliższych meczach reprezentacji Polski.</p>
      <p>W sobotę (16 listopada) Biało-Czerwoni zagrają na wyjeździe z Izraelem, zaś eliminacje zakończą wtorkowym meczem ze Słowenią (19 listopada) na PGE Narodowym w Warszawie.</p>
      <h3>Potwierdził obecność</h3>
      <p>Na szczęście nic poważnego się nie stało, o czym po zakończonym meczu poinformował sam poszkodowany.</p>
      <p>"Wszystko w porządku z moim zdrowiem" - napisał Krychowiak na Instagramie. Jego Lokomotiw zremisował z FK Krasnodar 1:1.</p>
      <p>W poniedziałek 29-latek poinformował swoich kolegów z reprezentacji, że dołączy do nich już w środę.</p>
      <p> </p>
      <p>Krychowiak nawiązał w ten sposób do sytuacji, kiedy zabrakło go na zgrupowaniu kadry przed meczami z Danią i Kazachstanem w eliminacjach mistrzostw świata 2018. Wówczas Robert Lewandowski i Wojciech Szczęsny przerobili wspólne zdjęcie z pustym krzesłem, na którym dorysowali jego sylwetkę.</p>
      <h3>Pech Rybusa i stary uraz Milika</h3>
      <p>W nadchodzących meczach raczej nie zagra drugi z polskich piłkarzy Lokomotiwu, Maciej Rybus. Lewy obrońca nabawił się kontuzji jeszcze w trakcie rozgrzewki. Jak podał "Przegląd Sportowy", u zawodnika podejrzewa się naderwanie mięśnia dwugłowego i nie wiadomo, jak długo będzie wracał do zdrowia.</p>
      <p>O sporym pechu może mówić Arkadiusz Milik. Napastnik Napoli opuścił ostatni ligowy mecz z Genoą (0:0). U 25-latka znów pojawił się ból w okolicach spojenia łonowego. To właśnie ten uraz wykluczył go z gry na początku sezonu. Na zgrupowanie kadry jednak przyjedzie i będzie przechodził rehabilitację.</p>
      <p>Autor: Skrz\kwoj / Źródło: eurosport.pl</p>
    </article>
  </body>
</html>