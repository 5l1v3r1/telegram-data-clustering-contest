<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sprava-dubnevicha-slidchi-rozkazali-shcho-znayshli-pid-chas-obshukiv-639196.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T14:00:00+00:00"/>
    <meta property="og:title" content="Справа Дубневича: слідчі розказали, що знайшли під час обшуків"/>
    <meta property="og:description" content="Детективи НАБУ знайшли флешку з так званими контактами Кучми і договорами дарування великих сум"/>
  </head>
  <body>
    <article>
      <h1>Справа Дубневича: слідчі розказали, що знайшли під час обшуків</h1>
      <address>
        <time datetime="2019-11-11T14:00:00+00:00">11 Nov 2019, 14:00</time>
      </address>
      <h4>Детективи НАБУ знайшли флешку з так званими контактами Кучми і договорами дарування великих сум</h4>
      <p>У спальні колишнього депутата Верховної Ради від фракції «Блок Петра Порошенка» Богдана Дубневича детективи НАБУ під час обшуків знайшли флешку з «контактами Кучми» і договорами дарування великих сум.</p>
      <p>Суд розглядає справу проти двох компаній Дубневича — «Енергія — Новий Розділ» та «Енергія — Новояворівськ», написали в матеріалах Вищої антикорупційного суду.</p>
      <p>Підприємства підозрюють у махінаціях з закупівлею газу, через яку держава зазнала понад 1,4 млрд грн збитків.</p>
      <p>За документами, під час обшуку будинку Дубневича детективи <a href="https://glavcom.ua/news/nabu-viluchilo-tehniku-pid-chas-obshuku-budinku-kolishnogo-nardepa-dubnevicha-636433.html">вилучили мобільний телефон iPhone XS</a>. При його огляді знайшли листування в інтернеті, месенджерах, та електронною поштою з різними абонентами.</p>
      <p>Також знайшли і забрали флешку, яка приєднувалася до компʼютера за допомогою пристрою для блокування запису в режимі «Тільки для читання» без можливості запису на носій. На флешці була папку Contacts із файлами. Один з цих файлів мав назву «Кучма.сontacts» з номером телефону і датою створення.</p>
      <p>Знайшли ще договори дарування коштів, укладені між членами родини Дубневичів та розписки про отримання коштів, які теж вилучили. В результаті суд задовольнив клопотання і заарештував флешку, мобільний телефон та знайдені під час обшуків документи.</p>
      <p>У Національному антикорупційному бюро розповіли, що обшуки у Дубневича проходять у справі про легалізацію понад 2 млрд грн доходів. Ці кошти отримані злочинним шляхом. Окрім цього, детективи НАБУ розслідують недостовірне декларування з боку Богдана та Ярослава Дубневичів.</p>
      <p>Як повідомлялось, <a href="https://glavcom.ua/news/pravoohoronci-priyshli-iz-obshukami-do-eksdeputata-dubnevicha-zmi-636062.html">НАБУ провело обшуки</a> у Львівській області <a href="https://glavcom.ua/news/v-nabu-poyasnili-prichinu-obshukiv-v-dubnevicha-636100.html">в рамках справи про відмивання і легалізації понад 2 млрд грн</a>, отриманих злочинним шляхом, а також декларування недостовірної інформації.</p>
      <p>Нагадаємо, генеральний прокурор Руслан Рябошапка <a href="https://glavcom.ua/news/ryaboshapka-prosit-radu-dozvoliti-prityagti-do-kriminalnoji-vidpovidalnosti-deputata-dubnevicha-633293.html">просив Верховну Раду дозволити притягнення до кримінальної відповідальності депутата парламенту Ярослава Дубневича</a> - брата Богдана Дубневича.</p>
      <p>Зазначимо, раніше генеральний прокурор Руслан Рябошапка відмовився узгодити повідомлення про підозру колишньому депутату Верховної Ради Богдану Дубневичу (фракція «Блок Петра Порошенка»).</p>
      <blockquote>
        <b>Читайте також: <a href="https://glavcom.ua/economics/finances/kerivnik-ukrzaliznici-rozkazav-yak-kompaniya-pozbavlyajetsya-vplivu-brativ-dubnevichiv-632023.html">Керівник «Укрзалізниці» розказав, як компанія позбавляється впливу братів Дубневичів</a></b>
      </blockquote>
      <footer>Джерело: <a href="https://www.gazeta.ua/">Газета.ua</a></footer>
      <related>
        <a href="https://glavcom.ua/publications/dubnevichi-neymovirna-istoriya-uspihu-za-shcho-rada-zaareshtuvala-biznesmena-z-mandatom-636737.html"/>
        <a href="https://glavcom.ua/news/nabu-viluchilo-tehniku-pid-chas-obshuku-budinku-kolishnogo-nardepa-dubnevicha-636433.html"/>
        <a href="https://glavcom.ua/news/v-nabu-poyasnili-prichinu-obshukiv-v-dubnevicha-636100.html"/>
      </related>
    </article>
  </body>
</html>