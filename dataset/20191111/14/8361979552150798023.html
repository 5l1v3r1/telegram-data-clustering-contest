<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/kurs-dolara-kriptovalyuta-i-obval-zolota-oglyad-finansista-50052837.html"/>
    <meta property="og:site_name" content="НВ"/>
    <meta property="article:published_time" content="2019-11-11T14:20:00+00:00"/>
    <meta property="og:title" content="Зростання індексів і обвал золота. Ось що значить оптимізм"/>
    <meta property="og:description" content="Як почувалися ринки минулого тижня"/>
  </head>
  <body>
    <article>
      <h1>Зростання індексів і обвал золота. Ось що значить оптимізм</h1>
      <h2>Як почувалися ринки минулого тижня</h2>
      <address><time datetime="2019-11-11T14:20:00+00:00">11 Nov 2019, 14:20</time> by <a rel="author">Володимир Позній</a></address>
      <p>Минулого тижня переговори США і Китаю знову стали головним економічним інфоприводом. Фондові індекси продовжували день за днем оновлювати історичні максимуми на тлі повідомлень про фазове скасування двосторонніх мит. Однак наприкінці тижня президент США в своєму Twitter'і заявив, що він не погодився на зниження тарифів. Заява знизила градус оптимізму серед інвесторів, однак ринки встояли. У той же час дорогоцінні метали різко пішли вниз: минулий тиждень став одним з найгірших з 2017 року.</p>
      <p>
        <b>Фондовий ринок</b>
      </p>
      <p>Американські ринки перебували в ейфорії від перспектив укладення торговельної угоди між США і Китаєм в листопаді. Зростали також азіатські ринки і юань. До того ж, Китай і США продовжували активно пом’якшувати монетарну політику, що додатково стимулювало зростання економіки, попит на акції та зростання прибутковості облігацій.</p>
      <p>Заява Трампа остудила надії на прорив в торгових переговорах, показавши, що США можуть не піти на скасування тарифів всупереч очікуванням Китаю. Якщо торгові переговори будуть затягуватися, котирування фондових індексів знову можуть почати знижуватися. Це розуміють і в Білому Домі: його представники підкреслили, що США не відмовляються від намірів укласти торговельну угоду.</p>
      <p>Ще одним позитивним фактором стала <b>звітність найбільших компаній за третій квартал,</b> яка показала, що американський бізнес знаходиться у відмінній формі. Три чверті компаній, що входять в індекс S&amp;P 500, показали результати, які перевершили прогнози аналітиків.</p>
      <p>У підсумку, <b>за тиждень індекси S&amp;P 500 і NASDAQ Composite додали 0,6%, а Dow Jones додав 1,2%.</b></p>
      <p>
        <b>McDonald’s дешевшає, але, можливо, ненадовго</b>
      </p>
      <p>Одним із винятків в «параді оптимізму» на фондових ринках стали акції McDonalds. Компанія представила квартальний звіт слабкіший за очікування, що викликало падіння акцій на 5%. На додаток, акції додатково втратили 2% або $3 млрд капіталізації після новин про звільнення CEO Стіва Істербрука за любовні стосунки з підлеглою. В результаті, акції пішли в область мінімумів з квітня і можуть продовжити зниження на слабких новинах.</p>
      <p>Однак варто пам’ятати, що McDonald’s виступає в якості протициклічної компанії. Останній пік акцій припав на серпень, коли ринки коректувалися під тиском страхів навколо торговельних суперечок і нестабільності курсу китайського юаня. Подальше поліпшення настроїв на ринках і нові пікові рівні ключових індексів знизили інтерес ринку до «дійних корів», до яких відноситься McDonalds. У разі повернення напруженості між США і Китаєм компанія знову може стати привабливою для інвесторів.</p>
      <p>
        <b>Валютний ринок</b>
      </p>
      <p>За підсумками тижня ієна втратила до долара 1,2%, євро — 0,8%, фунт — 0,6%. Зросли відносно долара: юань на 0,5%, рубль на 0,4%, гривня на 1,5%.</p>
      <p>Проти євро зіграли опубліковані дані про скорочення виробничої активності в єврозоні за жовтень, проти фунта — несподіване голосування двох співробітників Банку Англії за зниження процентної ставки на тлі побоювань економічного спаду внаслідок Brexit. Поки ставка збереглася на рівні 0,75%, але представники банку підтвердили, що перспективи зниження цілком реальні. Що стосується ієни, то японська валюта подешевшала через низький попит на безпеку серед інвесторів.</p>
      <p>
        <b>Золото і нафта</b>
      </p>
      <p>Ціна на золото впала на 3,5%, що стало стало рекордним тижневим падінням з 2017 року. Цей актив є захисним за часів невизначеності або турбулентності. Крім того, не на користь золота зіграв продаж частини золотих запасів банками JPM і Citigroup на тлі очікувань припинення торговельної війни США-Китай.</p>
      <p>Нафта Brent подорожчала за тиждень на 1,6% на тлі зростання апетитів до ризиків. Цікавою подією як для фондового, так і нафтового ринку стане IPO державної нафтової компанії Саудівської Аравії Saudi Aramco.</p>
      <p>
        <b>Криптовалюти</b>
      </p>
      <p>У п’ятницю, 8 листопада, курс біткоіна (BTC) різко впав з $9200 до $8700, в той час як на платформі Bakkt був встановлений новий рекорд денного обсягу торгів — $15 млн. Попередній рекорд в кінці жовтня склав $10 млн.</p>
      <p>Разом з тим, друга за капіталізацією криптовалюта — ефір (ETH) показала позитивну динаміку. Її курс почав зростати в неділю, 10 листопада, після заяви Віталіка Бутеріна про бурхливе зростання DeFi-проектів на базі смарт-контрактів ETH. Сьогодні сектор децентралізованих фінансових додатків з використанням цього блокчейна наближається до $700 млн.</p>
      <p>За підсумками тижня курс BTC знизився на 5%, а капіталізація кріпторинку — на 2%. Курс ETH, навпаки, виріс на 3%. У понеділок після нетривалих спроб зростання ціни BTC в область вище $9000, курс еталонної криптовалюти знову розвернувся до зниження досягнувши $8700, мінімумів двотижневої давності.</p>
    </article>
  </body>
</html>