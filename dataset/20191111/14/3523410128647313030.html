<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639441/%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%AC%D8%A7%D9%85%D8%B9-%D8%A7%D9%85%D9%88%D8%B1-%D9%85%D8%A7%D9%84%DB%8C%D8%A7%D8%AA%DB%8C-%D8%AF%D8%B1-%D8%A7%D9%88%D9%84%D9%88%DB%8C%D8%AA-%D9%82%D8%B1%D8%A7%D8%B1-%DA%AF%DB%8C%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T14:51:00+00:00"/>
    <meta property="og:title" content="اجرای طرح جامع امور مالیاتی در اولویت قرار گیرد"/>
    <meta property="og:description" content="امیدعلی پارسا رئیس‌کل سازمان امور مالیاتی کشور با حضور در سازمان بازرسی کل کشور با حجت‌الاسلام‌والمسلمین حسن درویشیان دیدار و گفت‌وگو کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639441/%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%AC%D8%A7%D9%85%D8%B9-%D8%A7%D9%85%D9%88%D8%B1-%D9%85%D8%A7%D9%84%DB%8C%D8%A7%D8%AA%DB%8C-%D8%AF%D8%B1-%D8%A7%D9%88%D9%84%D9%88%DB%8C%D8%AA-%D9%82%D8%B1%D8%A7%D8%B1-%DA%AF%DB%8C%D8%B1%D8%AF">اجرای طرح جامع امور مالیاتی در اولویت قرار گیرد</a>
      </h1>
      <h2>امیدعلی پارسا رئیس‌کل سازمان امور مالیاتی کشور با حضور در سازمان بازرسی کل کشور با حجت‌الاسلام‌والمسلمین حسن درویشیان دیدار و گفت‌وگو کرد.</h2>
      <address><time datetime="2019-11-11T14:51:00+00:00">11 Nov 2019, 14:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حجت‌الاسلام‌ حسن درویشیان در این دیدار، شرایط فعلی کشور را یک فرصت خصوصاً برای دولت و حاکمیت عنوان کرد تا نسبت به <b>درآمدهای پایدار غیرنفتی</b> که عمده آن مالیات است، بازنگری انجام دهد.</p>
      <p>وی با تأکید بر لزوم فرهنگ‌سازی در خصوص مالیات اظهار داشت: یکی از اقداماتی که باید سازمان امور مالیاتی و بخش‌های دیگر روی آن کار کنند، فرهنگ مالیاتی است. متأسفانه هنوز فرهنگ پرداخت مالیات در کشور ما جا نیفتاده و کسی که مالیات نمی‌پردازد، این موضوع را به‌عنوان یک افتخار مطرح می‌کند. این نشان می‌دهد که ما کار کمی در زمینه فرهنگ‌سازی و استفاده از آموزه‌های دینی و تریبون‌های مذهبی برای تبیین جایگاه شرعی و قانونی و نیاز کشور به این مالیات انجام داده‌ایم. شاید یکی از راهکارها، دادن گزارش کار نحوه هزینه کرد مالیات‌ها توسط دولت است؛ بنابراین اگر این موضوع تبیین شود، به فرهنگ‌سازی در این زمینه کمک می‌کند.</p>
      <p>رئیس سازمان بازرسی کل کشور بر شناسایی منابع جدید مالیاتی تأکید کرد و گفت: بسیاری از درآمدها هیچ کجا ثبت و ضبط نمی‌شوند و سازمان امور مالیاتی از آن اطلاع ندارد که این نقیصه باید برطرف شود. موضوع مهم دیگر، افزایش پایه‌های مالیاتی است. متأسفانه پایه‌های مالیاتی در کشور ما به‌خصوص در برخی صنوف کم است. معتقدم اگر طرح جامع مالیاتی جدی دنبال شود و بتوانیم آن را اجرایی کنیم در این مسیر به عدالت نزدیک‌تر خواهیم شد.</p>
      <p>درویشیان با اشاره به درخواست رئیس سازمان امور مالیاتی کشور مبنی بر در اختیار قرار دادن داده‌های مالی به این سازمان تصریح کرد: بسیاری از داده‌های موردنیاز شما در حوزه وزارت اقتصاد است. به عبارتی این داده‌ها مربوط به بانک، بیمه، بورس، گمرک و شرکت‌های زیرمجموعه این‌ها است؛ بنابراین عدم دسترسی سازمان امور مالیاتی به این داده‌ها قابل توجیه نیست. حتماً این موضوع را پیگیری خواهیم کرد. باید همه دستگاه‌ها مکلف شوند همه داده‌های مالی خود را در اختیار سازمان امور مالیاتی کشور قرار دهند.</p>
      <p>وی با اشاره به وجود 210 هزار میلیارد تومان معوقات مالیاتی در کشور خاطرنشان کرد: این مبلغ یعنی نصف بودجه کل کشور و باید پرسید که چرا این مقدار از مالیات کشور معوق شده است و چرا وصول نمی‌شود؟! دخالت‌هایی که بعضاً در بحث عدم وصول یا امهال مالیات می‌شود از ناحیه چه کسانی است و علت آن چیست؟! یا علت وجود قرارهای کارشناسی اجرانشده چیست؟! در بازرسی‌هایی که سازمان داشته، مطالبات قطعی داشتیم که به واحد اجرائیات رفته ولی اجرا نشده است. سازمان امور مالیاتی باید با این موارد برخورد جدی کند. باید بررسی کرد به چه علتی این پرونده‌ها چند سال معطل می‌شوند.</p>
      <p>درویشیان افزود: موضوع بعدی تعدیل مالیاتی است که بعضاً تا 60 درصد کاهش داده می‌شود. در اکثر این پرونده‌ها، علت این تعدیل‌ها، «تسریع» در وصول مالیات عنوان‌شده است. اینکه به دلیل تسریع در وصول مالیات، 60 درصد مبلغ مالیات نادیده گرفته شود، اصلاً قابل توجیه نیست.</p>
      <p>رئیس سازمان بازرسی کل کشور در بخش دیگری از سخنان خود به موضوع «صندوق‌های مکانیزه» اشاره کرد و گفت: ایجاد صندوق‌های مکانیزه در قانون برنامه پنجم توسعه بود ولی اجرایی نشد و به قانون ششم رسید. درحالی‌که طبق قانون باید ظرف 2 سال در تمام فروشگاه‌های بزرگ صندوق‌های مکانیزه ایجاد شود و این صندوق‌ها به سازمان امور مالیاتی متصل شده و به‌صورت آنلاین میزان فروش این فروشگاه‌ها مشخص شود که این اتفاق تاکنون نیفتاده است و آن مقدار کمی که صندوق ایجادشده به سازمان امور مالیاتی متصل نیست.</p>
      <p>وی در خصوص قانون ارزش‌افزوده نیز اظهار داشت: برخی اشکالات وجود دارد که می‌توان در قالب یک تبصره در قانون یا یک طرح دوفوریتی در مجلس اصلاح شود؛ مانند اینکه در قانون آمده دستگاه‌ها، مبلغ ارزش‌افزوده را به مؤدی بپردازند و مؤدی به سازمان امور مالیاتی پرداخت کند. درحالی‌که بعضاً مؤدی، سال‌ها در پرداخت این مبلغ ارزش‌افزوده به سازمان امور مالیاتی تأخیر دارد. این قانون باید اصلاح شود که حداقل دستگاه‌های اجرایی که در سال مشمول هزاران میلیارد تومان ارزش‌افزوده هستند، مستقیم به حساب سازمان امور مالیاتی واریز کنند. سازمان بازرسی کل کشور حاضر است در این حوزه به سازمان امور مالیاتی کمک کند تا با همکاری مجلس شورای اسلامی این مشکل قانونی اصلاح شود.</p>
      <p>درویشیان آسیب دیگر نظام مالیاتی را موضوع «بخشودگی جرائم» دانست و افزود: این موضوع که سازمان امور مالیاتی کشور اعلام می‌کند مثلاً مؤدیان مالیاتی که تا پایان مهر اصل مالیات خود را بپردازند مشمول بخشودگی جرائم دیرکرد می‌شوند یک آسیب دارد. این رویکرد باعث می‌شود مؤدیان خوش‌حساب نیز به بدحساب تبدیل شوند؛ یعنی سازمان امور مالیاتی مؤدیان بدحساب را تشویق و مؤدیان خوش‌حساب را تنبیه می‌کند؛ بنابراین باید فکری به حال این موضوع کنید.</p>
      <p>رئیس سازمان بازرسی کل کشور با انتقاد از عدم اجرایی شدن طرح جامع امور مالیاتی تأکید کرد: هدف از نشست حاضر بررسی علل اجرا نشدن طرح جامع امور مالیاتی بود و اینکه الآن در چه مرحله‌ای از اجرای طرح جامع مالیاتی هستیم و چه موانعی بر سر راه اجرا و تحقق این طرح است. لذا از شما می‌خواهم یک جدول زمانی به سازمان بازرسی کل کشور ارائه کنید تا ببینیم چقدر زمان لازم است که این طرح اجرایی شود.</p>
      <p>وی با تأکید بر اینکه یکی از رویکردهای سازمان بازرسی کل کشور در دوره جدید توجه به ترک فعل‌ها است، افزود: طبق دستور مؤکد رئیس محترم قوه قضائیه بررسی ترک فعل‌ها حتماً در دستور کار سازمان بازرسی کل کشور قرار می‌گیرد و از دستگاه‌هایی که به وظایف خود عمل نمی‌کنند، توضیح خواهیم خواست.</p>
      <p>امیدعلی پارسا رئیس سازمان امور مالیاتی کشور هم در ابتدای این دیدار، بابیان اینکه «نقش نظام مالیاتی کشور در تأمین هزینه‌های کشور خیلی پایین است» افزود: چیزی حدود 7 الی 8 درصد درآمدهای مردم به اسم مالیات در اختیار دولت قرار می‌گیرد که با این بودجه نمی‌توان هیچ کشوری را اداره کرد. میزان مالیات در کشور بسیار پایین است و به لحاظ ریالی ماهانه ده هزار میلیارد تومان کل درآمد مالیاتی وصولی کشور است.</p>
      <p>وی با اشاره به تجربه دیگر کشورها در زمینه مالیات، خاطرنشان کرد: این کشورها سازوکاری مستقر کرده‌اند که خود اظهاری مالیاتی مردم قریب به‌واقع و صادقانه است و آن‌قدر مجازات فرار مالیاتی بالا است که کسی نمی‌تواند صادق نباشد.</p>
      <p>پارسا با انتقاد از عدم دسترسی به داده‌های مالی گفت: متأسفانه در کشور ما هنوز شک داریم که باید همه ریز داده‌های اقتصادی همه مؤدیان مالیاتی در اختیار سازمان امور مالیاتی باشد، درحالی‌که دنیا این کار را انجام داده است. به عبارتی تمام تراکنش‌های مالی، پولی و سرمایه‌ای و هر آنچه به درآمد ارتباط دارد باید در اختیار سازمان امور مالیاتی قرار بگیرد و سازمان مالیاتی این ریز داده‌ها را به اظهارنامه پیش‌فرض تبدیل کرده و ارائه می‌کند. با این شیوه مؤدیان نمی‌توانند خارج از آن چارچوب، اظهارنامه ارائه کنند.</p>
      <p>وی گفت: سازمان امور مالیاتی طی سال‌های گذشته توانسته همه امور خود را الکترونیکی و مکانیزه کند و این دستاورد بزرگی است. بااین‌حال روح حاکم بر روش مالیات ستانی خیلی با قبل از این سیستم تفاوتی ندارد. چون این سیستم بر اساس آن طراحی‌شده است که ریز داده‌های مالی به سازمان بیاید و به آن هدف برسیم.</p>
      <p>رئیس سازمان امور مالیاتی کشور در پایان گفت: «وصول با اصول»، «مقابله با فرار و فساد» و «حمایت از تولیدکننده واقعی» شعار سازمان امور مالیاتی در دوره جدید است.</p>
      <p>در این نشست مصطفی علی‌اصغرپور معاون نظارت و بازرسی امور اقتصادی، سعید دهقان بازرس کل امور اقتصادی و دارایی سازمان بازرسی کل کشور و محمد مسیحی معاون درآمدهای مالیاتی و هادی خانی معاون فناوری‌های مالیاتی سازمان امور مالیاتی کل کشور نیز حضور داشتند.</p>
    </article>
  </body>
</html>