<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/e3404d5610f7ca1d/ultima-ora-parlamentul-se-convoaca-maine-pentru-a-examina-motiunea-de-cenzura-impotriva-guvernului.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-11T14:33:00+00:00"/>
    <meta property="og:title" content="Ultima oră! Parlamentul se convoacă mâine pentru a examina moțiunea de cenzură împotriva Guvernului"/>
    <meta property="og:description" content="Parlamentul se va convoca în ședință plenară mâine, la ora 10:00, pentru a examina moțiunea de cenzură împotriva Guvernului."/>
  </head>
  <body>
    <article>
      <h1>Ultima oră! Parlamentul se convoacă mâine pentru a examina moțiunea de cenzură împotriva Guvernului</h1>
      <address><time datetime="2019-11-11T14:33:00+00:00">11 Nov 2019, 14:33</time> by <a rel="author">Jurnal.md</a></address>
      <p>
        <b>Parlamentul se va convoca în ședință plenară mâine, la ora 10:00, pentru a examina moțiunea de cenzură împotriva Guvernului.</b>
      </p>
      <p>Decizia a fost luată astăzi de Biroul Permanent al Parlamentului.</p>
      <p>Fracțiunea PSRM a înaintat moțiunea de cenzură asupra activității Guvernului în contextul angajării răspunderii în fața Parlamentului asupra proiectului de lege pentru modificarea Legii cu privire la Procuratură.</p>
      <p>Potrivit socialiștilor, „Guvernul Sandu a demonstrat incapacitatea totală politică și profesională de a rezolva problemele acumulate și de a opri aprofundarea crizei în toate sferele”. Totodată, PSRM acuză Guvernul Sandu că „se face vinovat de eșecul reformei justiției”.</p>
      <p>Astăzi, <a href="http://www.jurnal.md/ro/news/e199e13f361218cc/solutia-maiei-sandu-pentru-depasirea-crizei-politice-ce-propunere-a-facut-psrm-ca-sa-si-retraga-motiunea-de-cenzura.html">Maia Sandu le-a propus socialiștilor să-și retragă moțiunea de cenzură</a>, iar premierul în schimb își asumă public angajamentul că după ce acest lucru se întâmplă va expedia Comisiei de la Veneția legea pentru care Guvernul și-a asumat răspunderea, privind mecanismul de desemnare a candidaților la funcția de procuror general.</p>
      <p><a href="http://www.jurnal.md/ro/news/f580b168ae7ec856/socialistii-resping-propunerea-maiei-sandu-faptul-ca-a-venit-astazi-cu-aceasta-propunere-arata-ca-n-a-fost-nicio-urgenta.html">PSRM a respins propunerea premierului</a>, insistând pe retragerea inițiativei de asumare a răspunderii.</p>
      <p>Pentru ca moţiunea de cenzură să treacă este nevoie de votul majorităţii deputaţilor aleşi, adică cel puțin 51 de voturi.</p>
    </article>
  </body>
</html>