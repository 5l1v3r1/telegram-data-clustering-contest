<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/ne-gre-jim-po-nacrtih"/>
    <meta property="og:site_name" content="Primorske novice"/>
    <meta property="article:published_time" content="2019-11-11T14:29:46+00:00"/>
    <meta property="og:title" content="Ne gre jim po načrtih"/>
    <meta property="og:description" content="Rumeno-modri, ki so proti Slovenj Gradcu napovedovali zmago, so ostali praznih rok. Enako velja tudi tudi za Izolane, ki tožijo nad poškodbami in posledično preskromnim igralskim kadrom za najvišje tekmovanje."/>
  </head>
  <body>
    <article>
      <h1>Ne gre jim po načrtih</h1>
      <address><time datetime="2019-11-11T14:29:46+00:00">11 Nov 2019, 14:29</time> by <a rel="author">Armin Sejarić, Sandi Jerman, Igor Mušič</a></address>
      <p>
        <b>Rumeno-modri, ki so proti Slovenj Gradcu napovedovali zmago, so ostali praznih rok. Enako velja tudi tudi za Izolane, ki tožijo nad poškodbami in posledično preskromnim igralskim kadrom za najvišje tekmovanje.</b>
      </p>
      <figure>
        <img src="https://static.primorske.si/foto/highres/sport/719254_f259rokomet_koper04t.jpg"/>
        <figcaption>Novinci v ligi iz Slovenj Gradca so v Bonifiki presenetljivo zaustavili ambiciozne gostitelje. Foto: Tomaž Primožič/FPA</figcaption>
      </figure>
      <h3>PRVA A DRL MOŠKI</h3>
      <h3>Koper: Slovenj Gradec 28:30 (16:16)</h3>
      <p><b>Arena Bonifika, Koper, gledalcev 850</b>, sodnika: B. Kavalar in U. Nahtigal.</p>
      <p><b>Koper</b>: Dolenc, Žagar 2, Avsec, Krečič 8 (2), Konjevič, Postogna, Moljk 1, Smolnik 2, Sokolič 5 (1), Guček 1, Marić 8, A. Makuc 1, Stopar, Dobaj, Breznikar, Štavar. Trener: Uroš Rapotec.</p>
      <p><b>Slovenj Gradec</b>: Abramović, Grobelnik 5, Cvetko 7, Glendža 6 (1), Bulovič, Banfro 4, Pajt 5, Kresnik, Humek, Lesjak 3, Veršovnik, Tajnik, Lampret, Štumpfl, Yankovskyy Soldo. Trener: Sebastjan Sovič.</p>
      <p>Sedemmetrovke: Koper 3 (5), Sl. Gradec 1 (2). Izključitve: Koper 8, Sl. Gradec 2 minuti.</p>
      <p><b>KOPER</b> &gt; Pred obračunom so v domačem taboru opozarjali, da ekipa Slovenj Gradca zna igrati, kar so Korošci z zmagama nad Mariborom in L0ko (obe v gosteh) to jesen že dokazali. Rumeno-modri so srečanje odprli bolj živčno, Korošci pa so zaigrali razbremenjeno. Obramba gostov je delovala, napad pa je med 12. in 14. minuto poskrbel za prvo nekoliko bolj otipljivo prednost in vodstvo z 8:5. Gostitelji so se, tudi s pomočjo obramb vratarja <b>Gašperja Dobaja</b>, hitro vrnili v igro in po zadetku <b>Tilna Sokoliča</b> tudi povedli (v 20. minuti je bilo 12:11). Primorci so ritem stopnjevali in si pet minut pozneje priigrali najvišjo prednost treh golov (15:12), a je bilo ob polčasu vseeno neodločeno. Uvod v drugi del igre je bil izenačen, nobeni ekipi ni uspelo priigrati za več kot gol prednosti. V napeti končnici je <b>Rok Cvetko </b>v 56. minuti poskrbel, da so tribune koprske Bonifike onemele. V eni sami minuti je dosegel kar tri zadetke in Slovenj Gradec je ušel na 28:25. Tedaj je že postalo jasno, da vrnitve na pot zmage za Koper ni. Do konca je <b>Rok Marić</b>, ki se je ustavil pri kar osmih golih, sicer omilil poraz, a prepotrebni točk sta odšli na Koroško. To je že peti letošnji poraz rumeno-modrih in četrti na zadnjih petih obračunih. “Razočarani smo. Želeli smo si boljšega rezultata, za to smo delali. Na koncu smo naredili preveč napak, zgrešili, kar ne bi smeli, in v obrambi popustili. To se je na žalost poznalo pri rezultatu,” razočaranja po porazu ni mogel skriti Tilen Sokolič. ARMIN SEJARIČ</p>
      <h3>Maribor : Izola 31:28 (18:16)</h3>
      <p><b>Dvorana Tabor, gledalcev 250</b>, sodnika Leskovec in Vidic.</p>
      <p>Najboljši pri <b>Mariboru Braniku</b>: Ranevski 7, Velkavrh in Planinšek po 6, Jerenec 5 golov.</p>
      <p><b>Butan plin Izola</b>: Logar (13 obramb), Hušić (5), Jurič 1, Božič 4, Brumen 2, Zorič Stepančič 1, Gačević 10, Gašperšič 1, Petrović 3, Poberaj, Miklavec 1, Nikolić, Novak, Čolić 5, Beganović. Trener: Fredi Radojkovič.</p>
      <p>Izključitve: Maribor 8, BP Izola 8 minut; 7-m: Maribor 8 (6), BP Izola 3 (1).</p>
      <p><b>MARIBOR</b> &gt; Izjemno pomemben obračun neposrednih konkurentov z dna lestvice so izolski rokometaši sicer začeli zelo dobro, narekovali ritem igre in v 11. minuti so povedli z 9:6. Toda potem je Mariborčanom uspel preobrat in do odhoda na odmor so prešli v prednost z 18:16. Izolane sta v prvem polčasu držala nad gladino predvsem razpoloženi strelec <b>Spasoje Gačević</b> in vratar <b>Luka Logar</b>, ki sta že pred odhodom na počitek zbrala sedem golov oziroma devet obramb. V drugem delu igre so domačini ostali v prednosti, razlika pa je večji del časa nihala med enim zadetkom in tremi. Ko je v končnici nekajkrat dobro posredoval vratar <b>Jasmin Husić</b>, so se primorski rokometaši v 56. minuti približali na 29:27, bliže pa jim gostitelji niso pustili. “Tekmo je odločila širina igralskega kadra. Mi imamo ogromno težav s poškodbami, tudi nekateri, ki so danes igrali, so poškodovani, proti koncu pa smo izgubili še enega krožnega napadalca. Težko sestavimo obrambo, v napadu pa smo tokrat igrali celo bolje kot ponavadi,” je po tekmi povedal trener izolske ekipe <b>Fredi Radojkovič</b>. SJ</p>
      <h3>PRVA A DRL ŽENSKE</h3>
      <h3>Z'dežele : Izola 35:19 (17:8)</h3>
      <p><b>Dvorana Golovec, gledalcev 90</b>, sodnika Vesel in Fink.</p>
      <p><b>Izola</b>: Perkat, Cepič, Hodžić 5, Mujanović 4, Peharc 2, Nadarević 2, Bajić 2, Krese 1, Berzelak 1, Škrjanec 1, Vujmilović 1. Trener: Borut Hren.</p>
      <p>Sedemmetrovke - Z Dežele 5:5, Izola 6:6; izključitve - Z Dežele 6 minut, Izola 8.</p>
      <p><b>CELJE</b> &gt; Kakovostna razlika med tretjo in osmo ekipo lige je v sedanjem slovenskem ženskem rokometu prevelika, da bi Izolanke kot novinke v ligi lahko presenetile izkušene Celjanke. Primorke so se v uvodnih enajstih minutah po zadetkih <b>Ane Berzelak</b>, <b>Tine Škrjanec</b>, <b>Martine Vujmilović</b> in <b>Sare Hodžić</b> dobro držale (6:5), potem pa je bila celjska obramba z vratarko <b>Andreo Perić</b> na čelu za Izolanke le težko premagljiva ovira. Gostje kar sedem minut niso uspele zatresti celjske mreže, medtem pa je razlika v korist favoritinj že narasla na pet zadetkov. Devet golov prednosti ob polčasu je že pomenilo, da je bila tekma za Štajerke praktično dobljena. točk. IM</p>
    </article>
  </body>
</html>