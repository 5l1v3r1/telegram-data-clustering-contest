<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/okupanti-v-donbasi-primusovo-prizivayut-nepridatnih-do-sluzhbi-ukrayinciv-rozvidka-329223_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T14:19:00+00:00"/>
    <meta property="og:title" content="Окупанти в Донбасі примусово призивають непридатних до служби українців — розвідка"/>
    <meta property="og:description" content="У зв'язку з цим, збільшується кількість суїцидів серед призовників."/>
  </head>
  <body>
    <article>
      <h1>Окупанти в Донбасі примусово призивають непридатних до служби українців — розвідка</h1>
      <h2>У зв'язку з цим, збільшується кількість суїцидів серед "призовників".</h2>
      <address>
        <time datetime="2019-11-11T14:19:00+00:00">11 Nov 2019, 14:19</time>
      </address>
      <p>Російсько-окупаційне командування в Донбасі примусово <b><a href="https://dt.ua/UKRAINE/okupanti-napravili-u-pidmoskov-ya-ponad-150-prizovnikiv-z-krimu-313111_.html">призиває до "служби"</a></b> жителів ОРДЛО, які за станом здоров'я не можуть служити, повідомили в Міноборони, посилаючись на розвідку. Вказано, що російські кадрові офіцери негативно ставляться до таких призовів.</p>
      <p>"При цьому непоодинокими є випадки примусового призову місцевих жителів, у т.ч. непридатних до військової служби за станом здоров'я, коли медичне обстеження кандидатів здійснюється за спрощеною процедурою, без урахування висновків лікарських комісій за місцем їх проживання", - повідомив полковник Максим Праута під час щоденного зведення Міноборони.</p>
      <p>При цьому російські кадрові офіцери, які незаконно перебувають в Донбасі, негативно ставляться до такого "поповнення" підрозділів окупантів. Адже через це часто збільшується кількість випадків суїцидів, а також не бойових втрат, які пов'язані з порушеннями заходів безпеки при поводженні зі зброєю та виконанні господарських робіт. Однак окупанти намагаються приховати подібні інциденти, у тому числі й через те, що серед бойовиків поширена практика тривалий час зберігати тіла загиблих у цивільних моргах.</p>
      <p>Праута також повідомив про подальшу активізацію командуванням російсько-окупаційнихвійськ заходів щодо укомплектування особовим складом з'єднань і частин 1 (Донецьк) та 2 (Луганськ) АК ЗС РФ.</p>
      <p>Раніше повідомлялося, що прокуратура АР Крим заочно <b><a href="https://dt.ua/UKRAINE/prokuratura-ar-krim-povidomila-pro-pidozru-voennomu-komissaru-goroda-yalty-328934_.html">повідомила про підозру колишньому заступнику Ялтинського міського військового комісаріату</a></b>, а з 2015 року так званому "военному комиссару города Ялты Республики Крым" у вчиненні злочину, передбаченого ч. 1 ст. 438 КК України щодо порушення законів та звичаїв війни, які полягають у примушуванні осіб служити в збройних силах держави – окупанта.</p>
      <p>Зазначимо, що <b><a href="https://dt.ua/UKRAINE/rezolyuciya-oon-zaboronyaye-prizivati-krimchan-v-armiyu-rf-224909_.html">резолюція ООН забороняє призивати кримчан</a></b> в армію РФ. Резолюція була розглянута й прийнята в ООН 16 листопада 2016 року. Документ засуджує встановлення Росією в Криму її правової системи, що негативно впливає на ситуацію з правами людини на півострові.</p>
      <p>15 листопада того ж року Міжнародний кримінальний суд у Гаазі <b><a href="https://dt.ua/POLITICS/gaazkiy-tribunal-pririvnyav-aneksiyu-krimu-do-mizhnarodnogo-zbroynogo-konfliktu-224582_.html">прирівняв анексію Криму до міжнародного збройного конфлікту</a></b>.</p>
      <p>Своєю чергою Україна висловила рішучий протест і закликала Росію <b><a href="https://dt.ua/UKRAINE/ukrayina-vimagaye-v-rosiyi-pripiniti-prizov-krimchan-do-viyska-260923_.html">припинити незаконний призов на військову службу</a></b> громадян України, які мешкають в анексованому Криму.</p>
      <p>Детальніше про порушення Росією міжнародних конвенцій і українських законів читайте у статті Миколи Мирного "<b><a href="https://dt.ua/SOCIUM/chi-zakonno-rosiya-prizivaye-v-armiyu-krimchan-258329_.html">Чи законно Росія призиває в армію кримчан?</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>