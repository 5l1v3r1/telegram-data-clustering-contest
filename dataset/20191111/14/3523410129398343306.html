<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639433/%D9%85%D9%86%D8%B8%D9%88%D8%B1-%D8%A7%D8%B2-%D8%A8%D9%88%D8%AF%D8%AC%D9%87%DB%B2%D8%B3%D8%A7%D9%84%D8%A7%D9%86%D9%87-%DA%86%DB%8C%D8%B3%D8%AA%D8%A7%D9%81%D8%B2%D9%88%D8%AF%D9%86-%D8%AA%D8%A8%D8%B5%D8%B1%D9%87-%D9%87%D8%A7%DB%8C-%D8%AC%D8%AF%DB%8C%D8%AF-%D8%AF%D8%B1-%D8%A8%D9%88%D8%AF%D8%AC%D9%8799"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T14:34:00+00:00"/>
    <meta property="og:title" content="منظور از بودجه۲سالانه چیست؟/افزودن تبصره های جدید در بودجه99"/>
    <meta property="og:description" content="رئیس سازمان برنامه و بودجه گفت: در واقع همه مصوبات ما یک ساله خواهد بود، اما در کنار آن پیش بینی از سال بعد صورت می‌گیرد."/>
  </head>
  <body>
    <article>
      <h1>
        <a href="https://www.bultannews.com/fa/news/639433/%D9%85%D9%86%D8%B8%D9%88%D8%B1-%D8%A7%D8%B2-%D8%A8%D9%88%D8%AF%D8%AC%D9%87%DB%B2%D8%B3%D8%A7%D9%84%D8%A7%D9%86%D9%87-%DA%86%DB%8C%D8%B3%D8%AA%D8%A7%D9%81%D8%B2%D9%88%D8%AF%D9%86-%D8%AA%D8%A8%D8%B5%D8%B1%D9%87-%D9%87%D8%A7%DB%8C-%D8%AC%D8%AF%DB%8C%D8%AF-%D8%AF%D8%B1-%D8%A8%D9%88%D8%AF%D8%AC%D9%8799">منظور از بودجه۲سالانه چیست؟/افزودن تبصره های جدید در بودجه99</a>
      </h1>
      <h2>رئیس سازمان برنامه و بودجه گفت: در واقع همه مصوبات ما یک ساله خواهد بود، اما در کنار آن پیش بینی از سال بعد صورت می‌گیرد.</h2>
      <address><time datetime="2019-11-11T14:34:00+00:00">11 Nov 2019, 14:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمدباقر نوبخت اظهار داشت: منظور از<b> بودجه</b> ۲ ساله این است که پیش بینی‌ها برای ۲ سال انجام می شود؛ آنچه به عنوان لایحه بودجه سال ۹۹ به مجلس داده می‌شود صرفاً مصوبات آن برای سال ۹۹ و یک ساله است.</p>
      <p>رئیس سازمان برنامه و بودجه کشور افزود: با این حال در لایحه بودجه ارقام و پیش‌بینی‌های سال ۱۴۰۰ را هم به مجلس ارائه می‌کنیم یعنی نوع نگاهمان به درآمدها و مصارف ۲ ساله است، اما مصوبه‌ای که از مجلس می‌گیریم مانند سنوات گذشته بودجه سالانه است و بودجه یک سال را از مجلس مصوبه می‌گیریم.</p>
      <p>وی تاکید کرد: در واقع ​بودجه ما ۲ ساله نیست بلکه نگاه ما به بودجه ۲ ساله است که آن هم در جهت ابلاغیه مقام معظم رهبری بود که فرمودند شما نگاهتان را به جای یک ساله ۲ ساله بگیرید که با توجه به شرایط خاص کشور و تحریم‌های غیر منطقی بتوانیم از این شرایط عبور کنیم.</p>
      <p>نوبخت گفت:​ امسال نیز در هشتمین ماه سال پرداخت‌های دولت طبق سال‌های گذشته در حال انجام است و پرداخت‌هایی مثل پاداش بازنشستگی‌ها، خرید تضمینی گندم و پرداخت یارانه‌ها مانند شرایط سال‌های گذشته طبق روال عادی ادامه دارد، اما باید نگاه خود را بلند مدت در نظر بگیریم و اگر منابعی به عنوان ذخایر داریم فقط نخواهیم برای سال آینده استفاده کنیم.</p>
      <p>وی افزود: موضوع ۲ سالانه بودن بودجه به این معنا نیست که برای ۲ سال از مجلس مصوبه بگیریم بلکه همه مصوبات ما یک ساله خواهد بود، اما در کنار آن پیش بینی از سال بعد صورت می‌گیرد به این ترتیب که وقتی قانون گذار می‌خواهد نظر ما را تایید کند بداند که سال بعد را هم در نگاهمان داشته‌ایم و ممکن است سال آینده هم نیاز به برخی منابع داشته باشیم که اعداد و ارقام را پیشنهاد کرده‌ایم.</p>
      <p>رئیس سازمان برنامه و بودجه کشور گفت: پیش بینی از آینده نیز بر اساس سناریوهای مختلف است که می‌تواند وضعیت بدبینانه یا ادامه وضع موجود و یا حالت خوشبینانه باشد.</p>
      <p>اضافه کردن تبصره های جدید در بودجه</p>
      <p>نوبخت در ادامه با اشاره به برگزاری شانزدهمین جلسه ستاد بودجه ۹۹ با موضوع اصلاح تبصره ها و مجوزهای لازم برای اصلاح ساختاری، اظهار داشت: با توجه به اینکه منابع و مصارف در بودجه سال آینده متفاوت است و نیاز به احکام جدید داریم سعی کردیم تبصره‌ های جدیدی را در بودجه بگنجانیم که منابع جدیدی را از سال آینده داشته باشیم تا بتوانیم برای جایگزینی نفت در محاسبات منظور کنیم.</p>
      <p>وی گفت: در سال آینده قطعا تبصره‌های جدیدی خواهیم داشت و برخی تبصره های قدیمی حذف خواهد شد و اصلاحات اساسی در بودجه ها صورت خواهد گرفت.</p>
      <p>رئیس سازمان برنامه و بودجه افزود: گزارش بودجه شرکت های دولتی طبق قانون، چهاردهم آبان به مجلس ارائه شد.</p>
      <p>وی گفت: در شانزدهمین جلسه ستاد بودجه همچنین مخالفت برخی دستگاه ها با تغییرات جدید مطرح شد چرا که در تغییرات جدید، دستگاه ها به دو دسته سیاست گذار و مجری تقسیم می شوند.<br/>نوبخت افزود: درباره اینکه چه دستگاهی سیاستگذار باشد اختلاف نظر بین کارشناسان برنامه و بودجه و دستگاه ها وجود دارد که امروز در جلسه تصویب شد که کارگروهی با مسئولیت رئیس سازمان برنامه و بودجه شکل بگیرد و درباره اختلاف بین دستگاه ها و کارشناسان از نظر تعیین دستگاه‌های سیاست‌گذار و مجری داوری کند تا با یک همدلی و اقناع جمعی بتوانیم اصلاحات ساختاری که لازم است به وجود آوریم. هر نوع تغییری مقاومت‌هایی را خواهد داشت و ما باید بتوانیم منطقی عمل کنیم.</p>
    </article>
  </body>
</html>