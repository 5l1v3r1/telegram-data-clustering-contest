<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/pogljad/bezpeka/rozvedennya-vijsk-petrivskomu-zminytsya-ta-yak-proces-rozczinyat-rf"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T14:42:08+00:00"/>
    <meta property="og:title" content="Розведення військ у Петрівському: що зміниться та як процес розцінять у РФ"/>
    <meta property="og:description" content="У суботу, 9 листопада, в Петрівському на Донбасі почалося розведення сил і засобів. ЗСУ і бойовики повинні відійти з займаних ними зараз позицій на трьох ділянках: Станиця Луганська, Петрівське та Золоте."/>
  </head>
  <body>
    <article>
      <h1>Розведення військ у Петрівському: що зміниться та як процес розцінять у РФ</h1>
      <address><time datetime="2019-11-11T14:42:08+00:00">11 Nov 2019, 14:42</time> by <a rel="author">Сергій Грабський</a></address>
      <p>
        <b>Розведення сил і засобів на Донбасі у військовому сенсі нічого не дасть Україні. Таку думку в коментарі «Слово і Діло» висловив глава Ради Всеукраїнського об'єднання «Союз учасників миротворчих операцій» Сергій Грабський.</b>
      </p>
      <p>За словами військового експерта, навіть якщо спробувати обгрунтувати розведення сил Мінськими угодами, то документ передбачає відповідальність двох сторін.</p>
      <p>«Після відведення військ біля Станиці Луганської та Золотого хіба припинилися обстріли? Україна не втрачає своїх військових? Ні. Це говорить про те, що нинішня політична влада йде на незрозумілі жести доброї волі, ставлячи під загрозу насамперед нашу безпеку», – підкреслив Грабський.</p>
      <p>Він акцентував, що розведення сил у Станиці Луганській можна було пояснити бажанням влади продемонструвати Заходу акт доброї волі та готовність України політично сприяти вирішенню конфлікту. Але потрібно вчасно зупинитися, зазначив експерт.</p>
      <p>«<i>Одного разу – випадковість, двічі – збіг, а тричі – закономірність. Якщо при розведенні у Петрівському за деякий час керований радіоактивний снаряд влучає в наш автомобіль, який розташований далеко за зоною відведення, навіщо Україна далі демонструє свою добру волю? Для кого?</i>» – прокоментував Грабський.</p>
      <blockquote>Україна має справу з таким специфічним ворогом, для якого будь-який добрий намір розглядається винятково, як слабкість противника.</blockquote>
      <p>На думку експерта, продовжуючи після Станиці Луганської розведення сил на інших ділянках Україна тільки наштовхує РФ на подальші агресивні ходи.</p>
      <p>Грабський звернув увагу, що надходження військ на території ОРДЛО не припинилося, перекидання військових підрозділів і посилення угрупувань триває.</p>
      <p>З військової точки зору співрозмовник також пояснив, що лінія фронту формувалася не один тиждень.</p>
      <p>«Можна припустити, що було вжито додаткових заходів, щоб не допустити серйозних змін оперативної обстановки на деяких ділянках фронту. Однак ми все одно за свій рахунок відводимо війська та за свій рахунок повинні зробити переконцентрацію переднього краю нашої оборони. Навіщо?» – прокоментував Грабський.</p>
      <p>На його думку, загальна ідея розведення повинна була знизити градус напруги з обох сторін та дати змогу перейти до політичного вирішення питання. Однак за фактом представлена ситуація, при якій противник, навпаки, отримує імпульс, щоб діяти більш активно проти наших військ, зазначив Грабський.</p>
      <p>На його переконання, виправдовувати розведення на всіх трьох ділянках бажанням зустрітися у Нормандському форматі недоречно. Для переговорів досить було відведення в районі Станиці Луганській. Він уточнив, що, якби обстріли припинилися, Україна мала б моральне право продовжувати процес, маючи абсолютні домовленості з противником.</p>
      <p>«<i>Проте інтенсивність бойових дій не знизилася. Прикриватися Мінськими угодами або Нормандським форматом недоречно. Це туман. На якій підставі ми підставляємо свою спину, в яку тут же стріляють? Логіки в цьому рішенні немає</i>», – резюмував Сергій Грабський.</p>
      <p>Нагадаємо, 9 листопада,<a href="https://www.slovoidilo.ua/2019/11/11/novyna/bezpeka/rozvedennya-syl-petrivskomu-shtabi-oos-anonsuvaly-pochatok-rozminuvannya"> в Петрівському на Донбасі почалося розведення сил і засобів</a>. Відведення від лінії зіткнення на Донбасі в районі населеного пункту Петрівське мало розпочатися 4 листопада, проте дату розведення переглянули через обстріли 30 жовтня.</p>
      <p>Як відомо, ЗСУ і бойовики повинні відійти з займаних ними зараз позицій на трьох ділянках: Станиця Луганська, Петрівське та Золоте.</p>
      <p>Відзначимо,<a href="https://www.slovoidilo.ua/promise/51891.html"> президент України пообіцяв зробити все, щоб закінчити війну на Донбасі</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/11/novyna/bezpeka/rozvedennya-syl-petrivskomu-shtabi-oos-anonsuvaly-pochatok-rozminuvannya"/>
        <a href="https://www.slovoidilo.ua/2019/11/10/novyna/bezpeka/rozvedennya-vijsk-petrivskomu-shtabi-oos-povidomyly-podrobyczi"/>
        <a href="https://www.slovoidilo.ua/2019/11/09/novyna/bezpeka/rozvedennya-vijsk-petrivskoho-vypustyly-bili-rakety"/>
        <a href="https://www.slovoidilo.ua/2019/11/09/novyna/polityka/bojovyky-zayavyly-pro-vyvedennya-syl-petrivskoho"/>
      </related>
    </article>
  </body>
</html>