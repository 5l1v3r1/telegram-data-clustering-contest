<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/49d8df24944dd853/primaria-cebanilor.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-11T14:46:00+00:00"/>
    <meta property="og:title" content="Primăria Cebanilor"/>
    <meta property="og:description" content="Fiul – primar, mama – consilieră municipală, conflict de interese și nu prea"/>
  </head>
  <body>
    <article>
      <h1>Primăria Cebanilor</h1>
      <address><time datetime="2019-11-11T14:46:00+00:00">11 Nov 2019, 14:46</time> by <a rel="author">Jurnal.md</a></address>
      <p>
        <b>Fiul – primar, mama – consilieră municipală, conflict de interese și nu prea</b>
      </p>
      <p>Pentru prima dată de la independența RM, capitala a revenit unui partid de stânga, pe 3 noiembrie, în cel de-al doilea tur al alegerilor locale, a câștigat socialistul Ion Ceban. Marți, 5 noiembrie, în cadrul unui briefing, candidatul blocului ACUM, Andrei Năstase, a anunțat că blocul nu va face coaliție cu PSRM în Consiliul municipal Chișinău. Analistul politic Ion Tăbârță susține că temperatura din Consiliul municipal va depinde de temperatura la nivel de guvernare.</p>
      <p>Candidatul PSRM, Ion Ceban, a ieşit învingător obţinând 52.52% din voturi în al doilea tur de scrutin pentru Primăria Chişinăului, desfăşurat duminică, 3 noiembrie, câştigând detaşat în faţa contracandidatului său, Andrei Năstase. Marți, 5 noiembrie, blocul ACUM a declarat că nu va face coaliție cu PSRM în Consiliul municipal Chișinău: „Nu acceptăm”.</p>
      <p>„Nu avem nevoie de coaliție și alianțe politice la nivel local de dragul funcțiilor. Noi vom susține toate proiectele bune pentru locuitorii capitalei, iar pentru asta nu avem nevoie de coaliții politice”, a declarat Năstase.</p>
      <p>Și vicepreședintele Partidului Politic „Platforma Demnitate și Adevăr”, Alexandru Slusari, susține că blocul electoral ACUM nu va face nicio coaliție la nivel local cu PSRM.</p>
      <p>„Nu acceptăm această propunere. Actul de guvernare alături de socialiști este complet exclus pentru noi, cei din blocul ACUM. Vom face modificări de structură în cadrul partidului, dar nu renunțăm la principiile noastre”, a declarat Slusari.</p>
      <p>
        <b>Reacția lui Ceban</b>
      </p>
      <p>În Consiliul Municipal Chișinău, PSRM a luat 22 de mandate, iar blocul electoral ACUM – 19 mandate. Înainte de turul doi al alegerilor locale, dar și după anunțarea rezultatelor, socialistul Ion Ceban afirma că PSRM va face majoritate în CMC cu blocul electoral ACUM și că le va oferi celor din blocul ACUM mai multe funcții în CMC. După declarațiile lui Năstase că blocul din care face parte nu va accepta o coaliție cu socialiștii, primarul ales a declarat că își asumă toată responsabilitatea pentru gestionarea eficientă a Primăriei și că este pregătit pentru o muncă constructivă sub orice formă cu toți consilierii din CMC.</p>
      <p>„Mulțumesc domnului Năstase pentru urările de succes în activitatea mea de primar general al capitalei, care va începe imediat ce mandatul va fi validat. Sunt recunoscător pentru disponibilitatea colegilor din bloc de a susține în CMC proiectele de interes comunitar”, a scris Ceban pe Facebook.</p>
      <p>
        <b>Fiul primar, mama, consilieră municipală, ambii din același partid</b>
      </p>
      <p>Eugenia Ceban, mama primarului ales, a redevenit consilieră pe lista PSRM-ului. La prima vedere, ar fi un conflict de interese. Autoritatea Națională de Integritate a menționat pentru stiri.md că în acest caz este vorba despre o autoritate deliberativă (consiliul local) și una executivă (primăria), deci nu este vorba despre un conflict de interese, deoarece Eugenia Ceban este consilieră, iar primarul în sine nu poate emite ordine în privința consilierilor. Totuși, specialiștii ANI au atenționat că ar putea apărea un conflict de interese.</p>
      <p>„De exemplu, în cadrul consiliului ar fi examinată o cerere privind acordarea unui premiu edilului, iar mama sa, în calitate de consilieră, ar participa la această ședință și ar vota”, susțin specialiștii ANI pentru stiri.md. Analistul politic Ion Tăbârță menționează că în asemenea caz orice propunere venită de la primarul Ion Ceban, din start, va fi asigurată cu votul mamei sale.</p>
      <p>„Trebuie să vedem Legea privind conflictul de interese. În mod deontologic, doamna Ceban, mama primarului ales, nu trebuie să facă parte din Consiliul municipal, deoarece va fi mereu părtinitoare”, punctează Tăbârță.</p>
      <p>
        <b>Oazu Nantoi: „Este un fel de teatru al absurdului”</b>
      </p>
      <p>Fostul consilier municipal și actualul parlamentar al grupului PAS, Oazu Nantoi, a declarat pentru JURNAL de Chișinău că, pe parcursul deceniilor, puterea centrală de la Chișinău a ținut întotdeauna drept ostatic municipiul.</p>
      <p>„Este un fel de teatru al absurdului, dar aș vrea să vă întreb ce coloratură politică are mirosul din municipiul Chișinău? Drumuri devastate sau haosul și corupția din transportul public, debandada și altele. Este vorba despre un gram de responsabilitate în fața locuitorilor urbei care a lipsit pe parcursul deceniilor, nemaivorbind de faptul că puterea centrală de la Chișinău a ținut întotdeauna drept ostatic municipiul. Haideți să ne aducem aminte despre conflictul dintre Serafim Alexandrovici și Voronin, pe urmă dintre Dorin Chirtoacă și Filat, pe urmă ultimatumurile lui Ghimpu din 2016, dacă nu greșesc, cu legea pentru statutul municipiului Chișinău.</p>
      <p>Este o debandadă la nivel național care se răsfrânge asupra municipiului Chișinău. Eu nu fac parte din Consiliul municipal, consider că în mod normal trebuie să existe o colaborare și un dialog, primarul general este obligat să mențină un dialog cu toți consilierii, în rest haideți să vedem. Nu mă bag cu recomandări de a face coaliții, cu sânge și fariseism, sau de a se război în continuare în fața camerelor de luat vederi din sala Consiliului municipal”, menționează Nantoi.</p>
      <p>
        <b>Corneliu Ciurea: „Există mai multe scenarii”</b>
      </p>
      <p>Analistul politic Corneliu Ciurea susține că există posibilitatea de a nu avea o coaliție stabilă în cadrul Consiliului municipal Chișinău.</p>
      <p>„Este nevoie de o discuție în interiorul blocului ACUM ca să se ia o decizie cu privire la acceptarea propunerilor socialiștilor. În cazul în care acest lucru nu se va accepta, nu este exclus un alt scenariu, ca socialiștii să facă o coaliție cu consilierii PD-ului, ai Partidului Șor și cu cine mai este acolo. În Consiliul municipal nu contează foarte mult culoarea politică și nu văd o problemă în crearea unei majorități cu alte partide decât blocul ACUM. Dar mai este și posibilitatea de a nu avea o coaliție stabilă, instituționalizată, și să fie negociat de fiecare dată votul pentru anumite proiecte”, susține Ciurea.</p>
      <p>
        <b>Ion Tăbârță: „Nu cred că vom avea un consiliu mai funcțional decât precedentele consilii municipale”</b>
      </p>
      <p>Comentatorului politic Ion Tăbârţă este de părere că schemele frauduloase care au avut loc până acum în Consiliul municipal și interesele personale ale unor consilieri nu vor dispărea.</p>
      <p>„Temperatura din consiliul municipal va depinde de temperatura la nivel de guvernare. Sigur, PSRM, într-un mod mărinimos, ierarhic superior, vine cu aceste propuneri, dar trebuie văzut dacă propunerile lor au fost reale, serioase. Era evident răspunsul blocului ACUM, era și logic, ei au spus că, dacă socialiştii vor veni cu proiecte bune pentru municipiu, ei nu se vor opune.</p>
      <p>Cât privește diferite scheme, interese personale, funciare, acestea nu vor dispărea deoarece sunt destul de multe persoane care au făcut parte din consiliul anterior și care erau implicate și tolerau toate neregulile. Nu cred că vom avea un consiliu mai funcțional decât precedentele consilii municipale, cred că interesele vor prevala”, menționează Tăbârță.</p>
      <p>
        <a href="http://www.jc.md/primaria-cebanilor/">
          <b>Jurnal de Chișinău</b>
        </a>
      </p>
    </article>
  </body>
</html>