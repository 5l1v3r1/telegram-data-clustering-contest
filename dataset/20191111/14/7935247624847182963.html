<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/yaptirimuyarisi-214823h.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T14:46:53+00:00"/>
    <meta property="og:title" content="Yaptırım uyarısı"/>
    <meta property="og:description" content="Cumhurbaşkanı Erdoğan ve ABD Başkanı Trump'ın buluşması öncesinde Washington'dan yeni bir uyarı geldi. Trump'ın Ulusal Güvenlik Danışmanı  O'Brien, S-400'lerden vazgeçmezse Türkiye'ye yaptırım ihtimali bulunduğu mesajı verdi."/>
  </head>
  <body>
    <article>
      <h1>Yaptırım uyarısı</h1>
      <h2>Cumhurbaşkanı Erdoğan ve ABD Başkanı Trump'ın buluşması öncesinde Washington'dan yeni bir uyarı geldi. Trump'ın Ulusal Güvenlik Danışmanı  O'Brien, S-400'lerden vazgeçmezse Türkiye'ye yaptırım ihtimali bulunduğu mesajı verdi.</h2>
      <address>
        <time datetime="2019-11-11T14:46:53+00:00">11 Nov 2019, 14:46</time>
      </address>
      <p>ABD Başkanı Donald Trump'ın Ulusal Güvenlik Danışmanı Robert O'Brien Pazar günü yaptığı açıklamada, Türkiye'nin Rus S-400 hava savunma sistemi alma konusundaki adımından ABD'nin hâlâ 'büyük rahatsızlık duyduğunu' söyledi. CBS televizyonunda yayınlanan 'Face the Nation' programında konuyla ilgili açıklamalarda bulunan O'Brien 'NATO'da S-400'lerin yeri yok' diye konuştu. O'Brien 'NATO bünyesinde bu tip önemli Rus askeri alımlarının yeri yok. Bu, Erdoğan Washington'a geldiğinde Başkan Trump'ın kendisine açık bir şekilde vereceği bir mesaj olacak' dedi.</p>
      <p>
        <b>NATO İÇİN DESTEK</b>
      </p>
      <p>Ulusal Güvenlik Danışmanı O'Brien, Türkiye Rus yapımı S-400'lerden vazgeçmezse Amerikan Kongresi'ndeki her iki kanattan da destek gören yaptırımlarla karşı karşıya kalmasının ihtimal dahilinde olduğunu söyledi. O'Brien bu bağlamda Amerika'nın Hasımlarıyla Yaptırımlar Yoluyla Mücadele Etme Yasası'na (CAATSA) gönderme yaptı. ABD'de 2017 yılında yürürlüğe giren yasa ile Rusya, İran ve Kuzey Kore'ye yaptırımlar uygulanıyor. Yasa diğer ülkeleri de bu üç ülkeyle işbirliği yapmaması konusunda uyarıyor.<br/>Robert O'Brien öte yandan ABD'nin Türkiye'nin NATO bünyesinde kalması için elinden gelen her şeyi yapacağını vurguladı.</p>
      <p>
        <b>ERDOĞAN-TRUMP BULUŞMASI</b>
      </p>
      <p>Cumhurbaşkanı Erdoğan ve Başkan Trump'ın 13 Kasım Çarşamba günü bir araya gelmesi ve ikili görüşmelerin ardından ortak bir basın toplantısı yapması bekleniyor. ABD Başkanı Trump Perşembe günü ise NATO Genel Sekreteri Jens Stoltenberg'i kabul edecek.<br/> </p>
    </article>
  </body>
</html>