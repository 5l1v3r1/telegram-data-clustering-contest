<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/kakvo-obeshcha-ziko-na-plovdiv-406444.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T14:53:00+00:00"/>
    <meta property="og:title" content="Какво обеща Зико на Пловдив"/>
    <meta property="og:description" content="Митрополит Николай благослови кмета и новия Общински съвет"/>
  </head>
  <body>
    <article>
      <h1>Какво обеща Зико на Пловдив</h1>
      <address><time datetime="2019-11-11T14:53:00+00:00">11 Nov 2019, 14:53</time> by <a rel="author">Стандарт</a></address>
      <ul>
        <li>
          <b>Митрополит Николай благослови кмета и новия Общински съвет</b>
        </li>
      </ul>
      <p>"За мен е чест да бъда кмет на този древен град. Благодаря на всички пловдивчани, които гласуваха за мен. Да си кмет на Пловдив е действително голяма отговорност.". Това каза новият градоначалник под тепетата Здравко Димитров, след като положи клетва в зала "Съединение" на Историческия музей в града. Церемонията беше водена от новоназначения областен управител Дани Каназирева. Тя пожела на Димитров и екипа му да управляват достойно и да са  близо до хората.</p>
      <figure>
        <img src="https://static.dir.bg/uploads/images/2019/11/11/1899363/orig.jpg?_=1573467981"/>
      </figure>
      <p>„От решенията, които ще вземем през следващите 4 години, зависи с каква скорост  Пловдив ще се развива“, подчерта Здравко Димитров. На първо място той постави бързата урбанизация в следствие от разрастването на икономическите зони, което по думите му води до намаляване на безработицата, но в същото време и до презастрояване, лош въздух и трафик. Без помощта на държавата тези проблеми няма как да бъдат решени, каза кметът. Той обеща с мотивирани искания да търси финансова подкрепа от държавата.</p>
      <p>Обществени съвети по всички важни теми и приемни за гражданите ще създаде Здравко Димитров.</p>
      <p>"Трябва да определим приоритетите на града за 20-30 години напред, а не на парче. Трябва да запазим древния град, но той трябва да бъде удобен и за хората, които сега живеят в него", каза още кметът. Той си пожела големият диалог за Пловдив да бъде в Общинския съвет.</p>
      <figure>
        <img src="https://static.dir.bg/uploads/images/2019/11/11/1899359/orig.jpg?_=1573467951"/>
      </figure>
      <p>Пловдивският митрополит Николай благослови кмета и новия Общински съвет, като им пожела от сърце да носят и леко това бреме.</p>
      <p> </p>
    </article>
  </body>
</html>