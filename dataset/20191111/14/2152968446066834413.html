<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/11/zaradi-vyzduha-so-da-mie-dva-pyti-sedmichno-ulicite.429238"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T14:00:00+00:00"/>
    <meta property="og:title" content="Заради въздуха: СО да мие два пъти седмично улиците!"/>
    <meta property="og:description" content="Съдът я задължи в периода от май до септември | Dnes.bg"/>
  </head>
  <body>
    <article>
      <h1>Заради въздуха: СО да мие два пъти седмично улиците!</h1>
      <h2>Съдът я задължи в периода от май до септември</h2>
      <address><time datetime="2019-11-11T14:00:00+00:00">11 Nov 2019, 14:00</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Съдът отмени част от определението си от 8 юли, по делото за мръсния въздух срещу Столична община, като вместо това го разшири и задължи общината да представи по делото план за засаждане на дървета за 2020 г.</p>
      <p>Освен това общината се задължава да създаде пряк достъп на гражданите, чрез интернет страницата си и профила си във Facebook, до Системата за предоставяне на информация на обществеността за качеството на атмосферния въздух в реално време.</p>
      <p>Съдът задължава още Столична община да мие машинно улиците по два пъти месечно от май до септември, като средно трябва да се измиват не по-малко от 10 847 дка. Един път месечно трябва да се мият улиците и от октомври до април, ако времето позволява. Графикът за миене трябва да се публикува на сайта на общината, както и трябва да се публикува справка за извършеното всеки месец.</p>
      <p>Друго задължение постановено от съда е Столична община да обявява справка за броя извършени проверки за спазването на забраните за влизането на товарни автомобили и строителни машини над 4 тона в зона "Първа" и превозни средства до 3,5 тона в зона "Център", които не отговарят на европейските стандарти за изгорели газове.</p>
      <p>Освен това общината се задължава да обявява ежемесечно на сайта си и справка за броя извършени проверки, мястото, на което са извършени, констатирани нарушения и наложени наказания по прилагането на наредбата за управление на отпадъците и поддържане и опазване чистотата на територията на София.<br/> </p>
    </article>
  </body>
</html>