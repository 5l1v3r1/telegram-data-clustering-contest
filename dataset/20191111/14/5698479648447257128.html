<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/oleg-sokolov-russian-history-professor-anastasia-yeshchenko-murder-st-petersburg"/>
    <meta property="og:site_name" content="euronews"/>
    <meta property="article:published_time" content="2019-11-11T14:15:03+00:00"/>
    <meta property="og:title" content="روسیه در شوک؛ استاد دانشگاه دوست دخترش را ارّه کرد"/>
    <meta property="og:description" content="بنا بر گزارش رسانه‌های روسیه، اولگ سوکولوف همواره رفتارهایی خصمانه داشته است. او پیش از این نیز یکی از دختران دانشجویش را زده و تهدید کرده بود که او را با آهن داغ خواهد سوزاند و دانشجوی دیگری را به مرگ تهدید کرده بود با این وجود پلیس روسیه هرگز با او به دلیل رفتارهایش برخورد نکرده بود."/>
  </head>
  <body>
    <article>
      <h1>روسیه در شوک؛ استاد دانشگاه دوست دخترش را ارّه کرد</h1>
      <address><time datetime="2019-11-11T14:15:03+00:00">11 Nov 2019, 14:15</time> by <a rel="author">یورونیوز </a></address>
      <figure>
        <img src="https://static.euronews.com/articles/stories/04/29/33/88/773x435_cmsv2_2aa6f080-c0b6-531f-91ff-a48620039143-4293388.jpg"/>
      </figure>
      <p>اعتراف یک استاد برجستۀ رشته تاریخ دانشگاه‌های روسیه به قتل دوست دختر خود و تلاش برای از بین بردن جسد او، سراسر این کشور را در شوک فرو برد.</p>
      <p>ولگ سوکولوف، استاد دانشگاه ۶۳ ساله روس، متخصص تاریخ فرانسه و بطور ویژه ناپلئون بناپارت نخستین امپراتور این کشور است و در سال ۲۰۰۳ میلادی نشان «لژیون دونور» که بالاترین نشان افتخار فرانسه محسوب می‌شود را نیز دریافت کرده است.</p>
      <p>او روز شنبه پس از بیرون کشیده شدن از رودخانۀ یخ زدۀ «مویکا» در شهر سن پترزبورگ بازداشت شد؛ او در زمان بازداشت کوله‌پشتی به همراه داشت که درون آن بازوهای بریده شدۀ استازیا یشچنکو، دوست دختر ۲۴ ساله‌ و دانشجوی سابقش پیدا شد.</p>
      <p>به گفتۀ الکساندر پوچیوف وکیل این استاد تاریخ، او از کاری که کرده پشیمان است و به همین دلیل با پلیس همکاری کرده است. او پس از بیرون آورده شدن از رودخانه، به دلیل سرمازدگی به بیمارستان منتقل شد.</p>
      <p>بنا بر گزارش‌ها او در زمان افتادن در رودخانه مست بوده و قصد داشته است پس از دفن بخش‌های باقی مانده از جسد دوست دخترش، در حالی که یونیفورمی شبیه به لباس ناپلئون بناپارت بر تن داشته، در «قلعه پیتر و پل» که یکی از مشهورترین نقاط دیدنی شهر سن پترزبورگ است، خودکشی کند.</p>
      <p>اولگ سوکولوف که در رشته تاریخ دانشگاه ایالتی سن پترزبورگ تدریس می‌کرد، به پلیس گفته است که در جریان مشاجره به سمت دوست دخترش شلیک کرده و او را کشته است و سپس سر، پاها و بازوهای او را ارّه کرده است.</p>
      <p>پلیس بخش‌های باقی مانده از جسد آناستازیا یشچنکو که در نوشتن شماری از آثار سوکولوف با او همکاری کرده است، همچنین ارّه‌ای خونین را در خانه این استاد تاریخ پیدا کرده است.</p>
      <figure>
        <img src="https://static.euronews.com/articles/stories/04/29/33/88/266x397_cmsv2_e45f6eb0-53c4-5483-902f-27bfa1628d34-4293388.jpg"/>
        <figcaption>ولگ سوکولوف در لباس ناپلئونPetr Kovalev/Interpress via REUTERS</figcaption>
      </figure>
      <p>این استاد تاریخ که سابقۀ تدریس در دانشگاه سوربون فرانسه را نیز دارد، علاوه بر نوشتن کتاب‌هایی دربارۀ ناپلئون بناپارت، مشاور چند فیلم در این موضوع نیز بوده و در بازآفرینی تاریخیِ چند جنگ ناپلئون بناپارت نیز شرکت داشته است.</p>
      <p>او و دوست دخترش، هر دو علاقمند به تاریخ فرانسه بودند و دوست داشتند لباس‌های تاریخی این کشور را برتن کنند.</p>
      <p>بنا بر گزارش رسانه‌های داخلی روسیه، اولگ سوکولوف به عنوان استادی با استعداد اما با رفتارهای خصمانه شناخته می‌شده است. او پیش از این در سال ۲۰۰۸ میلادی یکی از دختران دانشجویش را نیز زده بود و تهدید کرده بود که او را با آهن داغ خواهد سوزاند.</p>
      <p>او دانشجوی دیگری را نیز تهدید به مرگ کرده بود با این وجود پلیس روسیه هرگز با او به دلیل رفتارهایش برخورد نکرده بود.</p>
      <p>همکاران او در دانشگاه گفته‌اند که اگرچه ولگ سوکولوف در کارش فردی بسیار متخصص محسوب می‌شده اما از نظر عاطفی ناپایدار بوده، بسیار الکل مصرف می‌کرده و به زبان فرانسه فریاد می‌زده است.</p>
      <p>مقامات فرانسویِ مسئول اعطای نشان لژیون دو نور به خبرگزاری فرانسه گفته‌اند که احتمال دارد این نشان از اولگ سوکولوف پس گرفته شود؛ تصمیم نهایی در این باره را امانول ماکرون، رئیس جمهوری فرانسه می‌گیرد.</p>
      <p>او عضو ارشد انجمن تاریخ نظامی ارتش روسیه همچنین عضو مؤسسه علوم اجتماعی، اقتصاد و سیاست در شهر لیون فرانسه (ISSEP) نیز بود؛ این موسسه روز شنبه اعلام کرد که عضویت او را در کمیتۀ علمی این موسسه لغو کرده است.</p>
      <p>مؤسسه علوم اجتماعی، اقتصاد و سیاست در شهر لیون فرانسه (ISSEP) توسط ماریون مارشال، خواهرزاده مارین لوپن رهبر حزب راست افراطی فرانسه تاسیس شده است.</p>
    </article>
  </body>
</html>