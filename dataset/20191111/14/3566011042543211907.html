<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546488.html/%D8%AA%D8%A7-%D9%85%DB%8C-%D8%AA%D9%88%D8%A7%D9%86%DB%8C%D8%AF-%D8%AE%D9%88%D8%AF-%D8%B1%D8%A7-%D8%A8%D9%87-%D9%85%D8%B1%D8%AF%D9%85-%D9%86%D8%B2%D8%AF%DB%8C%DA%A9-%DA%A9%D9%86%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T14:55:00+00:00"/>
    <meta property="og:title" content="تا می توانید خود را به مردم نزدیک کنید"/>
    <meta property="og:description" content="آیت الله &quot;علوی گرگانی&quot; در دیدار جمعی از فرماندهان و مدیران فرماندهی انتظامی استان گفت:‌ تا می توانید خود را به مردم نزدیک کنید و مردمی و خدمتگزاران صادق آنان باشید"/>
  </head>
  <body>
    <article>
      <h1>تا می توانید خود را به مردم نزدیک کنید</h1>
      <h2>آیت‌الله علوی گرگانی در دیدار جمعی از فرماندهان انتظامی استان مرکزی:</h2>
      <address>
        <time datetime="2019-11-11T14:55:00+00:00">11 Nov 2019, 14:55</time>
      </address>
      <p>آیت الله "علوی گرگانی" در دیدار جمعی از فرماندهان و مدیران فرماندهی انتظامی استان گفت:‌ تا می توانید خود را به مردم نزدیک کنید و مردمی و خدمتگزاران صادق آنان باشید</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ سید محمدعلی علوی گرگانی از مراجع عالیقدر جهان تشیع در دیدار جمعی از فرماندهان و مدیران فرماندهی انتظامی استان با قدردانی از خدمتگزاران نظام مقدس جمهوری اسلامی ایران در نیروی انتظامی به برخی از آموزه های دینی و کلام بزرگان دین در حوزه اخلاق اشاره کرد و گفت:‌ لازم است که آدمی در زندگی خود از فرمایشات بزرگان دین استفاده کرده و خود را با آن تطبیق دهد.</p>
      <p>وی از ائمه معصومین به عنوان کارشناسان خدایی و مبعوثان الهی یاد کرد و اظهار کرد: در آیات الهی آمده است که کسی از جانب حق تعالی فرستاده نمی شود مگر اینکه به عنوان مبشر و منذر بوده و به عنوان مژده دهندگان سعادت اخروی برای اهل عمل و یا ترساننده برای اهل تخلف باشند.</p>
      <p>این مرجع عالیقدر اشاره به گروه های مختلف انسانی در آیات الهی نیز اشاره کرد و افزود: خداوند می فرماید بنده های من دو دسته اند، یک دست شقی و دسته دیگر سعید هستند، یک دسته اصحاب راستند و یک دست اصحاب چپ و از روز نخستی که خداوند عالم بشریت را خلق کرده است،‌ یک عده مطیع و یک عده نافرمان بوده اند و گروهی دستورات الهی را قبول داشته و گروه دیگر ضرورتی در اجران آن نمی دیدند.</p>
      <p>وی در ادامه برخی گفته ها در خصوص عدم ضرورت نیروهای نظامی و انتظامی مقتدر را منطبق با این آیات الهی دانست و با اشاره به برخی از روایات ائمه معصومین (علیهم السلام) بر ضرورت وجود رهبری در یک جامعه اشاره کرد و اظهار داشت: امام علی (ع) می فرماید هر دسته که یک جا جمع می شوند، یک امیر و پیشوا می خواهند، تا آنها به آن رجوع کنند.</p>
      <p>آیت الله علوی گرگانی در ادامه به روایتی به نقل از شیخ طوسی اشاره کرد و با اشاره به شاخصه های نزدیکی به پیامبر اسلام (ص) در روز قیامت تصریح کرد: اصحاب پرسیدند یا رسول الله، ما چه کنیم تا فردای قیامت که از دنیا می رویم به شما نزدیک تر باشیم.</p>
      <p>وی با تاکید بر تبعیت از سیره بزرگان دین افزود: حضرت رسول (ص) فرمودند: نخستین خصلتی که در این روایت بیان شده است، آن است که هر کس از شما راستگوتر باشد به شفاعت و نزدیکی به پیامبر رحمت دست خواهد یافت.</p>
      <p>این مرجع عالیقدر از امانت داری به عنوان دوم شاخصه یاد کرد و گفت:‌امانت داری بسیار مهم است و باید همواره سعی کنید امین مردم بوده و هرگز و نسبت به بهترین امانت ها نیز خیانت نکنید.</p>
      <p>آیت الله علوی گرگانی از وفای به عهد به عنوان سومین شاخصه در قرب و شفاعت حضرت رسول یاد کرد و بیان داشت: وفای به عهد از مسائلی است که خداوند تبارک و تعالی نسبت آن از آدمی سوال خواهد کرد و در سیره امام علی (ع) نیز این موضوع در خطاب به مالک اشتر عنوان و بر وفای به عهد نسبت به رعیت تاکید شده است.</p>
      <p>وی در ادامه افزود: حسن خلق از جمله خصوصیات ذکر شده در این روایت است و لازم است یک انسان مومن در برخورد با دیگران خوش اخلاق بوده و با پرهیز از ایجاد ملاقات و رسیدگی به مردم، به درخواست آنان گوش کرده و در رفع مشکلات آنان بکوشد و اگر منع قانونی است با شفاف سازی با آنان برخورد کند.</p>
      <p>این مرجع عالیقدر نزدیک ترین افراد به مردم را به عنوان پنجمین خصوصیت ذکر شده در این روایت برشمرد و خطاب به مسئولان ادامه داد: تا می توانید خود را به مردم نزدیک کنید و خدمتگزار آنان باشید و خوشا به حال آنانکه مردمی هستند و در کردارشان پر از عمل صالح هست.</p>
      <p>انتهای پیام/</p>
      <p> </p>
    </article>
  </body>
</html>