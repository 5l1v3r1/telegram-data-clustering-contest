<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639435/%D8%AA%D8%B3%D9%87%DB%8C%D9%84%D8%A7%D8%AA-%D8%A8%D8%AF%D9%88%D9%86-%D9%88%D8%AB%DB%8C%D9%82%D9%87-%D8%A8%D8%B1%D8%A7%DB%8C-%DA%A9%D8%A7%D8%B1%D8%A2%D9%81%D8%B1%DB%8C%D9%86%D8%A7%D9%86-%D8%A8%D8%B1%D8%AA%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T14:39:00+00:00"/>
    <meta property="og:title" content="تسهیلات بدون وثیقه برای کارآفرینان برتر"/>
    <meta property="og:description" content="معاون توسعه کارافرینی و اشتغال وزیر تعاون، کار و رفاه اجتماعی گفت: همچنین بنیاد ملی کارآفرینی در حوزه بلاک چی"/>
  </head>
  <body>
    <article>
      <h1>
        <a href="https://www.bultannews.com/fa/news/639435/%D8%AA%D8%B3%D9%87%DB%8C%D9%84%D8%A7%D8%AA-%D8%A8%D8%AF%D9%88%D9%86-%D9%88%D8%AB%DB%8C%D9%82%D9%87-%D8%A8%D8%B1%D8%A7%DB%8C-%DA%A9%D8%A7%D8%B1%D8%A2%D9%81%D8%B1%DB%8C%D9%86%D8%A7%D9%86-%D8%A8%D8%B1%D8%AA%D8%B1">تسهیلات بدون وثیقه برای کارآفرینان برتر</a>
      </h1>
      <h2>معاون توسعه کارافرینی و اشتغال وزیر تعاون، کار و رفاه اجتماعی گفت: همچنین بنیاد ملی کارآفرینی در حوزه بلاک چی</h2>
      <address><time datetime="2019-11-11T14:39:00+00:00">11 Nov 2019, 14:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عیسی منصوری در مراسم<b> هفته جهانی کارآفرینی</b> که امروز دوشنبه ۲۰ آبان ماه در محل وزارت تعاون، کار و رفاه اجتماعی برگزار شد، گفت: خرسندم اتفاقات خوبی که در دو سال گذشته رخ داده و با هماهنگی های بخش های مختلف منجر به نقش آفرینی در حوزه کارآفرینی شده است. در سال های اخیر اتفاقاتی در کشور رخ داد و مهمترین موضوع مواجهه کشور با امر تحریم بود که بنگاه های اقتصادی میدان بازی برای فعالیت نداشتند اما در همین شرایط به جای بنگاه ها، کارآفرینان شخصا توانستند فعالیت های خوبی داشته باشند بنابراین رویکرد ما در حمایت از کارآفرینان تغییر کرد و عمدتا معطوف به شخص کارآفرین شد.</p>
      <p>وی افزود: در همین راستا مصوبه ای در حوزه حمایت از کارآفرینان پیشرو توسط دولت در دستور کار قرار گرفت که فرآیند تصویب خود را طی می کند. در قالب این مصوبه برای کسانی که در فرآیند انتخاب کارآفرین برتر به عنوان برگزیده انتخاب می شوند تسهیلات بانکی و همچنین غیربانکی در نظر گرفته شده است.</p>
      <p>منصوری ادامه داد: در قالب تصویب نامه حمایت از کارآفرینان پیشرو برای اولین بار برای کسانی که به عنوان کارآفرین پیشرو و برتر انتخاب می شوند کارت هایی صادر می شود که در قالب آن کارآفرینان می توانند بدون وثیقه و ضمانت از تسهیلات بانکی بهره مند شوند.</p>
      <p>معاون توسعه کارافرینی و اشتغال وزیر تعاون، کار و رفاه اجتماعی ادامه داد: حمایت از کارآفرینان صرفا معطوف به تسهیلات بانکی نمی شود بلکه این افراد می توانند از تسهیلاتی همچون استفاده از خط سبز گمرک و شرکت در رویدادهای بین المللی بهره مند شوند؛ همچنین شرکت هایی که از حضور کارآفرینان برتر بهره مند می شوند نیز مشمول مزیت هایی از جمله حضور در عرصه های بین المللی خواهند شد.</p>
      <p>وی با بیان اینکه کارآفرینان پیشرو در سطح ملی ده نفر و در هر استان نیز به همین میزان و در قالب جشنواره های کارآفرینان برتر ملی انتخاب می شوند، ادامه داد: بنابراین آنچه که در قالب این مصوبه حائز اهمیت است این است که فضای کسب و کار به صورت اختصاصی و مدیر شده برای کارآفرینان برتر است و امسال کسانی که در جشنواره ملی کارآفرینان برتر به عنوان کارآفرین پیشرو معرفی می شوند می توانند از این مزیت ها بهره مند شوند.</p>
      <p>منصوری ادامه داد: همچنین در سال های گذشته کارآفرینانی به عنوان کارآفرین برتر در رویدادهای ملی و استانی معرفی شدند می توانند از این مزیت بهره مند شوند. ضمن اینکه برای شناسی کارآفرینان پیشرو یک سامانه اختصاصی راه اندازی شده تا این افراد در یک فرآیند فنی و به دور از فرصت طلبی انتخاب شوند.</p>
      <p>وی در بخش دیگری از اظهاراتش ادامه داد: علاوه بر این در حوزه شکوفایی عرصه کارآفرینی و در راستای نهادسازی برای این امر مهم اقداماتی صورت گرفته که اخیرا در همین راستا بنیاد ملی توسعه کارآفرینی «در حوزه تولید محتوای دیجیتال» راه اندازی شده و هفته آینده نیز قرار است بنیاد ملی توسعه کارآفرینی در حوزه «بلاک چین» راه اندازی شود که در این قالب به جای حمایت از کارآفرینان پس از اجرای ایده و راه اندازی کسب و کار در زمان ارائه ایده و پیش از راه اندازی کسب و کار از آنها حمایت می شود و زمینه حمایت از کارآفرینان در قالب پلتفرم های پیش بینی شده فراهم خواهد شد تا کارآفرین بتواند ایده خود را به مرحله اجرا برساند.</p>
      <p>معاون وزیر تعاون، کار و رفاه اجتماعی همچنین با تاکید بر اهمیت کارآفرینی از دوران کودکی گفت:کارآفرینی از سنین کودکی شروع می شود که در این زمینه در راستای فرهنگ سازی موضوع کارآفرینی در گروه سنی کودک نیز اقداماتی با مشارکت دستگاه ها صورت گرفته و همین طور در گروه سنی نوجوانی و جوانی اقدام به راه اندازی باشگاه کارآفرینی نوجوان و جوان شده است که توسعه این نهادسازی ها ادامه دار خواهد بود.</p>
      <p>قواعد و قوانین کارآفرینی باید تغییر کند</p>
      <p>منصوری از قوانین فعلی حاکم بر حوزه کارآفرینی در کشور انتقاد کرد و گفت: آنچه تاکنون در حمایت از کارآفرینان امضا شده در قالب مصوبات و قواعد فعلی بوده و در همین زمینه یکی از نیازمندی های مهم کشور در حوزه اصلاح و تنقیح قوانین در حوزه کارآفرینی است. متاسفانه از نظر ما هنوز قواعد بازی در حوزه کارآفرینی تغییر نکرده است.</p>
      <p>معاون توسعه کارافرینی و اشتغال وزیر تعاون، کار و رفاه اجتماعی در ادامه به ارتقا شاخص کارآفرینی ایران در منطقه و جهان اشاره کرد و افزود: جایگاه ایران در حوزه کارآفرینی در منطقه با سه رتبه صعود از ۱۴ به ۱۱ و همچنین با ۱۳ رتبه صعود در رتبه جهانی به ۷۲ ارتقا پیدا کرده است. این سوال مطرح می شود چرا با وجود نواقص فضای کسب و کار کشور رتبه کارآفرینی در ایران بهبود یافته؟ پاسخ به این سوال، این است که آنچه تاکنون در حوزه کارآفرینی صورت گرفته منوط به اقدامات و سیاست های جاری کشور و در حد قواعد و مقررات بوده است و هیچ اتفاقی ناشی از حمایت قانونی صورت نگرفته است.</p>
    </article>
  </body>
</html>