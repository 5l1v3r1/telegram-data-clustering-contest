<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1986786/%E2%80%8Bilham-ahmed-abd-hem-suriye%E2%80%99de-kald%C4%B1-hem-de-bizi-rusya-g%C3%B6zetiminde-%C5%9Famla"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-11T14:30:00+00:00"/>
    <meta property="og:title" content="​İlham Ahmed: ABD, hem Suriye’de kaldı hem de bizi Rusya gözetiminde Şam'la pazarlığa cesaretlendirdi"/>
    <meta property="og:description" content="Demokratik Suriye Meclisi (DSM) Yürütme Kurulu Eş Başkanı İlham Ahmed dün Londra’da Şarku’l Avsat’a verdiği demeçte, Kürtlerden ve Araplardan oluşan Suriye Demokratik Güçleri’nin (SDG) Washington tarafından ABD birliklerinin Suriye’nin kuzeydoğusunda"/>
  </head>
  <body>
    <article>
      <h1>​İlham Ahmed: ABD, hem Suriye’de kaldı hem de bizi Rusya gözetiminde Şam'la pazarlığa cesaretlendirdi</h1>
      <address>
        <time datetime="2019-11-11T14:30:00+00:00">11 Nov 2019, 14:30</time>
      </address>
      <p>Demokratik Suriye Meclisi (DSM) Yürütme Kurulu Eş Başkanı İlham Ahmed dün Londra’da Şarku’l Avsat’a verdiği demeçte, Kürtlerden ve Araplardan oluşan Suriye Demokratik Güçleri’nin (SDG) Washington tarafından ABD birliklerinin Suriye’nin kuzeydoğusundaki ve Irak sınırı yakınlarındaki ‘petrol sahalarının güvensiz ellere geçmesini önlemek amacıyla’ kalmaya devam edeceklerine dair bilgilendirildiğini söyledi. Ancak İlham Ahmed, ABD Başkanı Donald Trump'ın geçen ekim ayı başlarında aldığı Türkiye sınırından çekilme kararı sonrası bu ‘güçlendirilmiş’ birliklerin daha küçük bir coğrafyada ne kadar kalacağına dair bir zaman çizelgesinin olmadığına işaret etti.<br/><br/>DSM Yürütme Kurulu Eş Başkanı, Washington ile Avrupa ülkelerinin başkentlerine ilettiği talepler arasında Türkiye’nin operasyonuna son verilmesi ve Türkiye’ye yapılan silah satışlarının durdurulmasının yanı sıra ekonomik yaptırımlar uygulanmasının da yer aldığını belirtti. Ahmed ayrıca DEAŞ’lıların Avrupa ülkelerine geri dönüşlerini engellemek için sınıra uluslararası birlikler gönderilmesini istediklerini kaydetti.<br/><br/>Ahmed bir soruya verdiği yanıtta SDG’nin Rusya gözetiminde Şam’la Suriye hükümet güçlerinin Türkiye sınırında konuşlandırılmasına dair bir uzlaşıya vardığını söyledi. Şam’ın Kürt Öz Yönetimi’ni Suriye anayasası çerçevesinde tanıması için siyasi müzakereler talep ettiklerini belirten Ahmed, “Kürt Öz Yönetimi, Suriye ve Suriye anayasasının bir parçasıdır. Öz Yönetim bölgesi, belirli güçler tarafından yönetilmektedir” ifadelerini kullandı. Söz konusu müzakerelere kendilerini ABD’nin ‘cesaretlendirdiğini’ söyleyen Ahmed, “SDG, gelecekte imzalanacak bir anlaşma uyarınca Suriye ordusunda özel kuvvetler olarak yer almalı. Yani Öz Yönetim, bu güçlerin birincil yüzü olmalı ve Suriye Savunma Bakanlığı ile yasal bir ilişkisi bulunmalı” diye konuştu.</p>
    </article>
  </body>
</html>