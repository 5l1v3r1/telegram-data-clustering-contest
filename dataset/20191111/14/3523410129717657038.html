<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639431/%D9%85%D9%85%D9%86%D9%88%D8%B9%DB%8C%D8%AA-%D9%81%D8%B9%D8%A7%D9%84%DB%8C%D8%AA-%DA%A9%D8%A7%D8%B1%DB%8C%D8%A7%D8%A8%DB%8C%E2%80%8C%D9%87%D8%A7-%D8%AF%D8%B1-%D8%AD%D9%88%D8%B2%D9%87-%D9%85%D9%87%D8%A7%D8%AC%D8%B1%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T14:32:00+00:00"/>
    <meta property="og:title" content="ممنوعیت فعالیت کاریابی‌ها در حوزه مهاجرت"/>
    <meta property="og:description" content="مدیرکل دفتر کاریابی‌های وزارت کار گفت: فعالیت کاریابی های بین المللی در حوزه مهاجرت ممنوع است."/>
  </head>
  <body>
    <article>
      <h1>
        <a href="https://www.bultannews.com/fa/news/639431/%D9%85%D9%85%D9%86%D9%88%D8%B9%DB%8C%D8%AA-%D9%81%D8%B9%D8%A7%D9%84%DB%8C%D8%AA-%DA%A9%D8%A7%D8%B1%DB%8C%D8%A7%D8%A8%DB%8C%E2%80%8C%D9%87%D8%A7-%D8%AF%D8%B1-%D8%AD%D9%88%D8%B2%D9%87-%D9%85%D9%87%D8%A7%D8%AC%D8%B1%D8%AA">ممنوعیت فعالیت کاریابی‌ها در حوزه مهاجرت</a>
      </h1>
      <h2>مدیرکل دفتر کاریابی‌های وزارت کار گفت: فعالیت کاریابی های بین المللی در حوزه مهاجرت ممنوع است.</h2>
      <address><time datetime="2019-11-11T14:32:00+00:00">11 Nov 2019, 14:32</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد اکبرنیا با اشاره به جدیدترین آمار <b>اعزام نیروی کار</b> به خارج از کشور گفت: عملکرد کاریابی‌های بین المللی معمولا در پایان هر سال گزارش گیری می شود. از سال گذشته سامانه‌ای برای کاریابی‌های بین المللی راه‌اندازی شد و تمام دفاتر موظف هستند عملکرد خود را به صورت سیستمی وارد این سامانه کنند.</p>
      <p>وی ادامه داد: در سال گذشته ۲ هزار نفر نیروی کار ایرانی به خارج از کشور اعزام شدند که برای سال جاری اعزام ۵ هزار نفر نیروی کار تا پایان سال هدفگذاری شده است و با توجه به افزایش تعداد کاریابی‌ها، انتظار داریم این هدف محقق شود.</p>
      <p>این مقام مسئول در وزارت تعاون، کار و رفاه اجتماعی با بیان اینکه برآورد ما این است در هفت ماهه امسال حدود ۲ هزار نیروی کار از طریق کاریابی‌ها به خارج از کشور اعزام شده باشند، افزود: البته اعزام در رشته‌هایی صورت می گیرد که نیروی مازاد بر نیاز داخل داشته باشیم.</p>
      <p>اکبرنیا ادامه داد: جهت گیری و اولویت ما برای حمایت از اعزام نیروی کار، بیشتر در رشته‌های فنی و مهارتی و نیروی متخصص دانشگاهی، غیر از رشته‌های پزشکی و پیراپزشکی است.</p>
      <p>تاسیس دفاتر هدایت حمایت نیروی کار ایرانی در ۷ کشور</p>
      <p>مدیر کل دفتر هدایت نیروی کار و کاریابی‌های وزارت کار، درباره رایزنی های جدید برای اعزام نیروی کار گفت: با توجه به محدودیت‌های بین المللی در عرصه دیپلماسی، تمرکز ما در حوزه اعزام نیروی کار به خارج از کشور استفاده از ظرفیت کاریابی های توانمند بخش خصوصی است که بتوانند این ارتباط را با بخش خصوصی کشورهای هدف برقرار کنند.</p>
      <p>وی گفت: برای برخی از کاریابی‌ها، مجوز تاسیس دفاتر هدایت و حمایت از نیروی کار ایرانی در برخی کشورها صادر شده است، به این نحو که برای کاریابی‌های بین المللی دارای توانمندی، با هماهنگی وزارت امور خارجه مجوز دفتر هدایت و حمایت از نیروی کار ایرانی در کشور هدف صادر می کنیم.</p>
      <p>اکبرنیا با بیان اینکه در حال حاضر در هفت کشور دفاتر هدایت و حمایت از نیروی کار ایرانی تاسیس شده است، گفت: این دفاتر در کشورهای آلمان، استرالیا، کانادا، دانمارک، ترکیه، کردستان عراق و عمان توسط کاریابی های بخش خصوصی تاسیس شده است.</p>
      <p>شرط اعزام سرمایه گذار ایرانی از طریق کاریابی‌ها</p>
      <p>وی درباره وظایف دفاتر هدایت و حمایت از نیروی کار در کشورهای ذکر شده گفت: این کاریابی‌ها دو وظیفه اصلی دارند؛ نخست زمینه اعزام نیروی کار به این کشورها را تسهیل می کنند و دیگر اینکه می‌توانند در زمینه رفع مشکلات حقوقی یا ارائه خدمات به ایرانیان شاغل در این کشورها فعالیت کنند.</p>
      <p>مدیر کل دفتر هدایت نیروی کار و کاریابی‌های وزارت کار، همچنین با بیان اینکه فعالیت کاریابی‌های بین المللی در حوزه «مهاجرت» ممنوع است و جزو وظایف کاریابی ها نیست، گفت: فعالیت کاریابی‌ها در حوزه سرمایه گذاری به صورت مشروط مجاز است. در شرایطی کاریابی می تواند در حوزه اعزام سرمایه گذار ایرانی به خارج از کشور فعالیت کند که این سرمایه گذار از نیروی کار ایرانی نیز در پروژه خود استفاده کند اما استفاده از ظرفیت کاریابی ها برای اعزام به خارج صرفا در حوزه سرمایه گذاری غیرمجاز است.</p>
    </article>
  </body>
</html>