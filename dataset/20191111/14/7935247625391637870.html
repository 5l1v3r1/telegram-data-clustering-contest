<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/milli-ara-ilac-olsun-214817h.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T14:37:14+00:00"/>
    <meta property="og:title" content="Milli ara ilaç olsun!"/>
    <meta property="og:description" content="Son haftalardaki puan kayıpları Timsah'ın zirve hedefini ötelerken, oynanan oyun da umut vermedi."/>
  </head>
  <body>
    <article>
      <h1>Milli ara ilaç olsun!</h1>
      <h2>Son haftalardaki puan kayıpları Timsah'ın zirve hedefini ötelerken, oynanan oyun da umut vermedi.</h2>
      <address>
        <time datetime="2019-11-11T14:37:14+00:00">11 Nov 2019, 14:37</time>
      </address>
      <p>
        <b>SEYİT GÜNDOĞAN</b>
      </p>
      <p>Bursaspor'da bu kötü futbola tedbir alınmazsa her şey için çok geç olabilir. Milli maç arası ise takım için iyi bir fırsat. Teknik heyet bu zamanı iyi değerlendirerek gerekli önlemleri almalı. </p>
      <p>Lige şampiyonluk parolasıyla başlayan Bursaspor, üst üste aldığı beraberliklerle zirveye yerleşme hedefinden bir nebze olsun uzaklaştı. Her ne kadar üst sıralarda puanlar yakın ve lig uzun bir maraton olsa da, teknik heyet gerekli önlemleri almadığı takdirde önümüzdeki haftalar hayal kırıklığı olabilir. Kadrosunda Süper Lig ve TFF 1. Lig'in tecrübeli isimlerini barındıran yeşil beyazlıların, geçtiğimiz 11 haftada (kritik bazı maçlar kazanmış olsa da) oyun olarak beklentileri karşılayamadığı, aksine önümüzdeki haftalar için de pek de umut vermediği ortada... </p>
      <p>
        <b>CAMİA SÜPER LİG İSTİYOR</b>
      </p>
      <p>Kötü oyunu düzeltmek için teknik heyet, lige verilen milli maç arasını fırsat bilerek, gerekli önlemleri almak zorunda. Aksi takdirde çok değişkenli olan ligde hedeften uzaklaşma ve camianın beklentilerini karşılayamama tehlikesi ile karşı karşıya kalınabilir. Camianın bu takımdan beklentileri açık ve net: Yeniden Süper Lig. Zaten yönetim de, Yalçın Koşukavak önderliğindeki teknik heyeti ve takım kadrosunu bu hedef doğrultusunda oluşturdu. Sezona genç bir kadroyla başlamasına karşın transfer tahtası açılınca önemli isimleri kadrosuna katan Timsah'ın, 11. hafta itibarıyla beklenen performansı ortaya koyduğunu söylemek güç. </p>
      <p>
        <b>ÇÖZÜM BULUNMALI</b>
      </p>
      <p>Özellikle Süper Lig tecrübeleri üst düzeyde olan Latovlevici, Selçuk Şahin, Özer Hurmacı ve Yevgen Seleznov gibi isimler istenilen performansları gösteremedi. Teknik heyetin de bu isimlerin takıma yeterli katkıyı sağlamaları ve performanslarını artırmalarına yönelik bir an önce çözüm bulması gerekiyor. Camiası ve taraftarıyla bu ligin çok üstünde olan Bursaspor'un oynadığı oyun da takım kalitesine yakışmıyor. Şu anda 17 puanla ligde 8. sırada bulunan yeşil beyazlılar, kendi evinde Balıkesir ve deplasmandaki Bolu maçlarını kazanabilseydi şu 21 puanla zirveye ortak olacaktı. </p>
      <p>
        <b>OYUN TAT VERMİYOR</b>
      </p>
      <p>Ancak çok basit kaybedilen puanlar ve futbolun umut vermemesi camiayı tedirgin ediyor. Hedefi şampiyonluk olan Bursaspor, özellikle deplasmanda kazandığı İstanbulspor maçında ve evindeki Balıkesirspor maçlarında oyun olarak hiç tat vermedi. Balıkesir maçında özellikle ilkyarı doğru düzgün atak bile yapamayan yeşil beyazlı takım, ikinci yarıda baskılı oynamasına rağmen sadece iki gol pozisyonu bulabildi, onları da sonuçlandıramadı. Boluspor maçında ise ikinci yarının başında ilk golü bulmasına rağmen akın akın gelen Boluspor atakları karşısında çaresiz kaldı. Rakip takım biraz becerikli olsa fark olması işten bile değildi. </p>
      <p>
        <b>BU İŞİN ŞAKASI YOK</b>
      </p>
      <p>Mücadele gücü oldukça yüksek olan ve her takımın birbirini yenebildiği TFF 1. Lig'de her an her şey değişebilir. Bursaspor, şu anda liderden sadece 4 puan geride olmasına rağmen istenilen oyunu oynayamaz, elindeki kadroyu iyi kullanamazsa bir anda alt sıralara gerileyebilir. Çünkü takımların puanları çok yakın olduğu için 12-13. sıradaki takımların dahi bir iki maç kazanıp üst sıralara tırmanma imkânı olan bir ligden bahsediyoruz. O nedenle işi şimdiden sıkı tutmak gerekiyor. Yoksa her şey için çok geç olabilir. Bu işin şakası yok. O nedenle yeşil beyazlıların kalitesini sahaya yansıtarak iyi oyunla gereksiz puan kayıplarına son vermesi gerekiyor. Bunun için de Teknik Direktör Yalçın Koşukavak ve teknik heyete önemli görevler düşüyor.</p>
      <p>
        <b>TARAFTARIN İLGİSİ ARTMALI...</b>
      </p>
      <p>Taraftarlar da takımın oyunun bir an önce düzelmesini bekliyor. Bursaspor'un yeniden Süper Lig'deki yerini alması için sabırsızlanan taraftarlar, ilerleyen haftalarda korkulu rüya görmek istemiyor. Ancak takımın sahadaki oyununu beğenmeyen taraftarların, içerideki maçlarda tribünleri yeteri kadar doldurmadığı da bir gerçek. Süper Lig hedefiyle çıkılan bu yolda taraftarlar da takıma daha fazla destek vermeli. Özellikle iç saha maçlarında tribünleri daha fazla doldurarak rakiplere korku salmaları ve takımın yalnız olmadığını göstermeleri gerekiyor.<br/> </p>
    </article>
  </body>
</html>