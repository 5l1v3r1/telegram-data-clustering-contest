<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-iqbal-ansari-said-mosque-will-be-built-where-government-will-give-land-2843915.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T14:50:06+00:00"/>
    <meta property="og:title" content="अयोध्या फैसलाः इकबाल बोले- सरकार जहां देगी जमीन वहां बनेगी मस्जिद"/>
    <meta property="og:description" content="अयोध्या विवाद में मुस्लिम पक्षकार रहे इकबाल अंसारी ने कहा है कि सुप्रीम कोर्ट के निर्देश के अनुसार राज्य सरकार को मस्जिद निर्माण के लिए पांच एकड़ भूमि देनी है। उन्होंने कहा कि सरकार जहां पर भी जमीन..."/>
  </head>
  <body>
    <article>
      <h1>अयोध्या फैसलाः इकबाल बोले- सरकार जहां देगी जमीन वहां बनेगी मस्जिद</h1>
      <address><time datetime="2019-11-11T14:50:06+00:00">11 Nov 2019, 14:50</time> by <a rel="author">प्रमुख संवाददाता,अयोध्या</a></address>
      <p>अयोध्या विवाद में मुस्लिम पक्षकार रहे इकबाल अंसारी ने कहा है कि सुप्रीम कोर्ट के निर्देश के अनुसार राज्य सरकार को मस्जिद निर्माण के लिए पांच एकड़ भूमि देनी है। उन्होंने कहा कि सरकार जहां पर भी जमीन देगी वहां मस्जिद का निर्माण किया जाएगा। </p>
      <p>श्री अंसारी ने सोमवार को 'हिन्दुस्तान' से बातचीत में कहा कि सरकार जब मस्जिद के लिए जमीन चिह्नित कर लेगी तब आगे की परिस्थिति पर विचार किया जाएगा। उन्होंने कहा कि प्रधानमंत्री नरेन्द्र मोदी और मुख्यमंत्री योगी आदित्यनाथ ने कहा है कि सुप्रीम कोर्ट का फैसला आने के बाद कोई अनर्गल टिप्पणी न की जाए।</p>
      <p>इस बात का हिन्दू और मुसलमान दोनों पक्षों को ख्याल रखना होगा। उन्होंने कहा कि यदि कोई फैसले पर भड़काऊ बयान देता है तो ऐसे लोगों को चिह्नित कर कड़ी कानूनी कार्रवाई की जानी चाहिए।</p>
      <p>इकबाल ने कहा कि राम मन्दिर/बाबरी मस्जिद विवाद पर फैसला आए हुए तीन दिन हो गए हैं। हमने पहले दिन से ही फैसले का स्वागत किया और इसे स्वीकार करने की देश के सभी मुस्लिमों से अपील की है। किसी को भी ऐसी कोई बात नहीं कहनी चाहिए, जिससे सौहार्द पर कोई आंच आए।  </p>
    </article>
  </body>
</html>