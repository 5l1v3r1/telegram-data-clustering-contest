<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/do-polska-nedojel-soud-v-ceske-lipe-resi-hazardni-jizdu-kuryra-s-kradenym-autem-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T14:43:00+00:00"/>
    <meta property="og:title" content="Do Polska nedojel. Soud v České Lípě řeší hazardní jízdu kurýra s kradeným autem"/>
    <meta property="og:description" content="Omámen drogou projížděl před dvěma roky nyní 33letý Polák Seweryn O. zběsilou rychlostí Českolipskem. Bez klíčků řídil ukradený luxusní automobil Audi S8. Během honičky s policisty, kteří se ho pokusili zastavit, ohrožoval ostatní motoristy na trase a také chodce ve Cvikově. Rychlou a agresivní jízdou vytlačoval ostatní auta z jejich pruhů."/>
  </head>
  <body>
    <article>
      <h1>Do Polska nedojel. Soud v České Lípě řeší hazardní jízdu kurýra s kradeným autem</h1>
      <address><time datetime="2019-11-11T14:43:00+00:00">11 Nov 2019, 14:43</time> by <a rel="author">Petr Pokorný</a></address>
      <p>Dvě auta a traktor tak kvůli jeho počínání za Kunraticemi u Cvikova havarovala. Incident se tehdy dostal i do televizních zpráv. Rychlejší projednání před českým soudem zbrzdil výkon jiného trestu v Polsku a nějaký čas trvalo vydání podezřelého na základě Evropského zatýkacího rozkazu.</p>
      <p>„Vůz převzal bez klíče od neznámého člověka, kterého znal jen pod přezdívkou Bulhar. Mohl předpokládat, že vozidlo bylo kradené,“ konstatoval v obžalobě státní zástupce Libor Šuráň. Jak podotkl, obžalovaný se necítí vinen. „U nás nebyl trestán, ale v Polsku má už pět záznamů v rejstříku,“ uvedl státní zástupce k mladému muži, kterého stíhá za zločiny podílnictví a obecného ohrožení. Od českolipského soudu by Polák mohl odejít s trestem vězení v rozmezí 2 až 8 let.</p>
      <p>Účastníci hlavního líčení předpokládali, že rozsudek v pondělí zazní, nicméně si musí počkat do prosince. Předsedkyně senátu Lucie Homolková totiž souhlasila s předvoláním tří svědků. Požádal o to obhájce Petr Sigmund, který se k žádosti rozhodl na poslední chvíli, po zhlédnutí policejního videa z honičky na frekventované silnici za Cvikovem směrem na Liberec. „Nelze hovořit o úmyslu. Obžalovaný na prvním volném místě brzdí a zastavuje,“ prohlásil obhájce. Podle něj se rozchází i svědectví o rychlostech, rovněž popíral intenzitu ohrožení ostatních účastníků silničního provozu v zaznamenaném průběhu deliktu.</p>
      <figure>
        <img src="https://g.denik.cz/7/48/viewimage-3-d181017jdepn1_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/nehody/zdrogovany-ridic-ujizdel-policistum-v-kradene-audine-do-cilove-stanice-nedojel-20181017.html">Další pašerák s kradeným autem do cíle v Polsku nedojel Přečíst článek ›</a>
      </aside>
      <p>Sám obžalovaný se nechtěl k nahrávce z vozu policejní hlídky nijak vyjádřit. Ke skutkům uvedených v obžalobě ale vypovídal, i když tvrdil, že nevěděl, že se jedná o kradené auto. Nepopřel, že byl tehdy na drogách, potřeboval peníze a zlákala ho -před soudem blíže nevyčíslená – odměna za převoz automobilu z Německa do Polska. „Když mě chtěla zastavit hlídka, měl jsem ještě v sobě drogy. Lekl jsem se a nedocházelo mi, co jsem provedl a nikdy bych tohle už neudělal,“ řekl soudu Seweryn O.</p>
      <p>V Polsku údajně vše sdělil tamním policistům, přihlásil se na odvykací protidrogové léčení a začal prý pracovat. „Platil jsem výživné, scházel se s dětmi a od té doby jsem neměl konflikt. Bydlím na vesnici u své matky, která je velmi nemocná a pomáhám jí,“ argumentoval muž.</p>
      <p>Soud žádal také o shovívavost a mírný trest s tím, že chce řádně platit alimenty na své děti a také uhradit poškozeným jejich pohledávky. Na dotaz předsedkyně senátu, zda se už omluvil poškozeným nebo i zaplatil nějakou újmu, odpověděl, že nikoliv. „Neučinil jsem tak, neměl jsem na ně žádný kontakt,“ řekl obžalovaný. Podle znaleckého posudku byl v době deliktu silně ovlivněn metamfetaminem a jeho schopnosti tím byly negativně ovlivněny. „Tento stav vylučoval řízení vozidla,“ zmínil znalec.</p>
      <figure>
        <img src="https://g.denik.cz/7/68/mladik-obvineny-z-vrazdy-je-ve-vazbe-12_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/zlociny-a-soudy/lide-v-ceske-lipe-dal-truchli-a-nechapou-20191111.html">Policisté vylučují spekulace. Zavražděná žena v Lípě je nikdy o pomoc nežádala Přečíst článek ›</a>
      </aside>
      <p>Kradený vůz patřil německé kosmetické firmě a ztratil se jí z parkoviště ve Weidenu, části Kolína nad Rýnem. Původně měl hodnotu tři miliony korun, v době odcizení už necelých dva a půl milionu korun. Seweryn O. si měl přivydělat tím, že ho převeze do města Jelení Hora v Polsku. Po několika kolizích způsobil na audi škodu přesahující 700 tisíc korun.</p>
      <p>„Za zatáčkou jsme dostali obrovskou ránu, odhodila nás do příkopu, naše auto mělo urvaný celý zadek,“ uvedl jeden z poškozených řidičů Vojtěch P. Jeho manželka se musela měsíc léčit s otřesem krční páteře a dodnes má problémy.</p>
      <p>S podobnými případy, kdy polští kurýři pod vlivem drog převážejí přes Českolipsko kradená auta, se policisté ani soudci nesetkávají poprvé. Například letos v březnu vynesl za převoz kradeného audi českolipský soud rozsudek nad jiným Polákem – dva a půl roku ve věznici s ostrahou a vyhoštění ze země. Odsouzený byl také pod vlivem drog a u Jablonného v Podještědí se střetl s hlídkou, ujížděl a nakonec málem srazil policistu. V Polsku měl za sebou rovněž několik odsouzení.</p>
      <figure>
        <img src="https://g.denik.cz/7/26/brniste-svatomartinsky-jarmark-kruti-hody2019-11_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/zpravy_region/foto-v-brnisti-oslavili-svateho-martina-probehl-tam-svatomartinsky-jarmark-20191110.html">FOTO: V Brništi oslavili svatého Martina. Proběhl tam Svatomartinský jarmark Přečíst článek ›</a>
      </aside>
    </article>
  </body>
</html>