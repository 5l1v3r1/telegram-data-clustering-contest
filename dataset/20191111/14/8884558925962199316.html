<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/sporen-trenutek-za-sporen-razplet"/>
    <meta property="og:site_name" content="Primorske novice"/>
    <meta property="article:published_time" content="2019-11-11T14:29:48+00:00"/>
    <meta property="og:title" content="Sporen trenutek za sporen razplet"/>
    <meta property="og:description" content="Primorski obračun zgornjega dela lestvice tretje slovenske nogometne lige zahod je v Posočju pripadel vodilnim Ajdovcem. Tolminci bi si po prikazanem zaslužili vsaj točko, naposled pa so v končnici tekme ostali praznih rok. Zmagoviti zadetek je iz penala dosegel Amel Džuzdanović."/>
  </head>
  <body>
    <article>
      <h1>Sporen trenutek za sporen razplet</h1>
      <address><time datetime="2019-11-11T14:29:48+00:00">11 Nov 2019, 14:29</time> by <a rel="author">Aleš Sorta</a></address>
      <p>
        <b>Primorski obračun zgornjega dela lestvice tretje slovenske nogometne lige zahod je v Posočju pripadel vodilnim Ajdovcem. Tolminci bi si po prikazanem zaslužili vsaj točko, naposled pa so v končnici tekme ostali praznih rok. Zmagoviti zadetek je iz penala dosegel Amel Džuzdanović.</b>
      </p>
      <figure>
        <img src="https://static.primorske.si/foto/highres/sport/719251_259-tretja_liga.jpg"/>
        <figcaption>Ajdovci (tokrat v modrih dresih) so dosegli pomembno zmago v Tolminu. Foto: Primož Brecelj</figcaption>
      </figure>
      <p><b>TOLMIN</b> &gt; Prav dogodek iz 85. minute je zaznamoval sobotni dvoboj. Enajstmetrovka, ki jo je dosodil <b>Anže Jerič</b>, je sprožila burne proteste v domačem taboru. Bili so upravičeni, vsaj po ogledu počasnega posnetka domnevnega posredovanja ameriškega branilca <b>Brucea Dowlina</b> nad <b>Leonom Kodermacem</b> v domačem kazenskem prostoru. Pomoči sodniške videotehnologije v Sloveniji (še) ni, sicer pa bo VAR v tretji ligi nasploh ostal le pobožna želja.</p>
      <p>Začeli smo torej na koncu s spornim trenutkom, ki se je izkazal za ključnega. Res pa je, da so Tolminci v drugem polčasu zamudili imenitni priložnosti za vodstvo, kar je v seštevku le še poglobilo razočaranje nad razpletom v domačem taboru in pri posoških privržencih. Zato pa je prešerno razpoloženje vladalo pri gostih. Ni jih bilo malo, ki so se kljub sivi in občasno deževni soboti podali v Posočje. Zavedali so se, kako zahteven test jih čaka in tudi, kakšno težo imajo točke iz Tolmina. Spodbude s tribun ni manjkalo, nekateri so ob napenjanju glasilk po tekmi ostali v tišini, ki pa je povedala več kot tisoč besed.</p>
      <blockquote><b>TKK Tolmin : Primorje 0:1 (0:0)<br/></b><b>Športni park Brajda, gledalcev 325</b>, sodnik Jerič (Cerklje na Gorenjskem). Strelec - 0:1 Džuzdanović (86, 11 m). <br/><b>TKK Tolmin</b>: Mavrič, Dowlin, Šuligoj, Šturm, T. Kutin, Perše, Kavčič (od 75. Rutar), Lesjak, Kucalović (od 61. Kravanja), Lapanja (od 61. Zornik), Debenjak. Trener: Jan Kragelj.<br/><b>Primorje</b>: Štrukelj, Podgoršek, Zavnik, Kuraj, Džuzdanović, Leban (od 69. Lukač), Puc (od 75. Dedić), Kodermac, Nagode, Kuraj, Škarabot. Trener: Andrej Komac.<br/><b>Rumeni kartoni</b> - Perše, Lesjak, Dowlin, Mavrič; Dedić.</blockquote>
      <p>Na igrišču, ki je še dobro kljubovalo obilnim padavinam iz preteklega tedna, se je že od začetka razvnela pričakovana bitka. V nekaterih dvobojih in spornih posredovanjih se je občasno tudi zaiskrilo, a je vse ostalo v športnih okvirih. Izrazitih priložnosti je bilo sicer po predvidevanjih le za vzorec, zato je bilo pričakovati, da bo že en zadetek odločil zmagovalca. Tako se je tudi zgodilo. Ajdovci so bili brez kaznovanega prvega napadalca<b> Jakoba Kodermaca</b>, ki se je po tekmi pridružil slavju v slačilnici,<b> Nika Plavšiča Vajdeta</b> in z načetim<b> Žanom Lebanom</b> v akcijah na tolminski polovici bolj ali manj odvisni od navdiha Džuzdanovića.</p>
      <p>Na drugi strani so gostitelji, ki so pogrešali kaznovana <b>Danjela Rakuščka </b>in<b> Gregorja Kosa</b> z <b>Grego Debenjakom</b> imeli globino, a jim je vsaj v prvem polčasu manjkala zadnja podaja. V nadaljevanju so jo s hkratnim vstopom v igro <b>Tineta Zornika</b> in predvsem <b>Tineta Kravanje</b> dobili, a je zato izostal udaren, predvsem pa natančen zaključek. Le nekaj centimetrov je od vodilnega zadetka ločilo Debenjaka, ki je sredi drugega polčasa zatresel okvir vrat. Še lepša priložnost se je nekaj minut kasneje ponudila Zorniku. V vlogi podajalca se je izkazal Debenjak, Zornik pa je akcijo zaključil v slogu branilca, ki jo je že večkrat opravljal v tolminski zasedbi.</p>
      <p>Ajdovci so po igralnih rošadah dobrih 15 minut trpeli, a se tudi s ščepcem sreče ubranili. V končnici pa je - kot že nekajkrat v letošnji sezoni - prišla še rezultatska nadgradnja.</p>
    </article>
  </body>
</html>