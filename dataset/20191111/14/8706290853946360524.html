<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683385/olo-kai-pio-sychna-ta-akraia-kairika-fainomena-sti-dytiki-ellada"/>
    <meta property="og:site_name" content="enikos.gr"/>
    <meta property="article:published_time" content="2019-11-11T14:41:00+00:00"/>
    <meta property="og:title" content="Όλο και πιο συχνά τα ακραία καιρικά φαινόμενα στη Δυτική Ελλάδα"/>
    <meta property="og:description" content="Αναμένεται σημαντική μείωση των βροχοπτώσεων και των χιονοπτώσεων αλλά και αύξηση της συχνότητας εμφάνισης ακραίων φαινομένων..."/>
  </head>
  <body>
    <article>
      <h1>Όλο και πιο συχνά τα ακραία καιρικά φαινόμενα στη Δυτική Ελλάδα</h1>
      <address>
        <time datetime="2019-11-11T14:41:00+00:00">11 Nov 2019, 14:41</time>
      </address>
      <p>Πιο θερμό και πιο ξηρό θα είναι τις επόμενες δεκαετίες το κλίμα της Περιφέρειας Δυτικής Ελλάδας, ενώ αναμένεται σημαντική μείωση των<a href="https://www.enikos.gr/society/683248/neo-ektakto-deltio-epideinosis-tou-kairou-pou-anamenontai-vroches"> βροχοπτώσεων και των χιονοπτώσεων</a> αλλά και αύξηση της συχνότητας εμφάνισης ακραίων φαινομένων, όπως ξηρασία, πλημμύρες και κύματα καύσωνα.</p>
      <p>Παράλληλα, στις κλιματικές μεταβολές που αναμένεται να επηρεάσουν τη Δυτική Ελλάδα συγκαταλέγεται και η άνοδος της στάθμης της θάλασσας, σύμφωνα με μελέτη, που παρουσιάζει το Αθηναϊκό - Μακεδονικό Πρακτορείο Ειδήσεων, για την αναμενόμενη μεταβολή του κλίματος.</p>
      <p>Η μελέτη εκπονήθηκε στο πλαίσιο της κατάρτισης του περιφερειακού σχεδίου για την προσαρμογή στην κλιματική αλλαγή που χρηματοδοτείται από την Ειδική Υπηρεσία Διαχείρισης Επιχειρησιακού Προγράμματος. Το κείμενο του σχεδίου τέθηκε από την Περιφέρεια Δυτικής Ελλάδας σε δημόσια διαβούλευση.</p>
      <p>Το περιφερειακό σχέδιο εκπονήθηκε λαμβάνοντας υπόψη τρία σενάρια παγκόσμιας εξέλιξης συγκεντρώσεων αερίων του θερμοκηπίου (RCP2.6-ευμενές, RCP4.5-ενδιάμεσο, RCP8.5-δυσμενές) και για τρεις χρονικές περιόδους, βραχυπρόθεσμο (2011‐2030), μεσοπρόθεσμο (2031‐2050) και μακροπρόθεσμο (2081‐2100).</p>
      <p>Ειδικότερα, οι κλιματικές μεταβολές που εκτιμήθηκαν για την Περιφέρεια Δυτικής Ελλάδας είναι οι παρακάτω:</p>
      <p>Τα αποτελέσματα των κλιματικών προσομοιώσεων δείχνουν για τις επόμενες δεκαετίες, άνοδο της μέσης θερμοκρασίας, σε σχέση με την περίοδο 1986 - 2005 (περίοδος αναφοράς) σε όλα τα σενάρια και τις χρονικές περιόδους που μελετήθηκαν. Η αύξηση της θερμοκρασίας προβλέπεται να είναι μεγαλύτερη στον μακροπρόθεσμο χρονικό ορίζοντα (2081- 2100), στην περίπτωση του δυσμενούς σεναρίου (+3,92C) και μικρότερη στον βραχυπρόθεσμο χρονικό ορίζοντα (2011 - 2030) στο ευμενές σενάριο (+0,45C).</p>
      <p>Η μεγαλύτερη άνοδος θερμοκρασίας (+3,98C) αναμένεται στην Αχαΐα, την περίοδο 2081 -2100, στο δυσμενές σενάριο. Οι δήμοι που είναι περισσότερο εκτεθειμένοι είναι οι δήμοι Καλαβρύτων, Αιγιάλειας, Ερυμάνθου, Θέρμου, Ναυπακτίας, Αγρινίου, Αμφιλοχίας και Αρχαίας Ολυμπίας, καθώς την περίοδο 2081 -2100, παρουσιάζουν, στο δυσμενές σενάριο, αύξηση πάνω από το μέσο όρο της Περιφέρειας.</p>
      <p>Εκτός από τη μέση θερμοκρασία, αύξηση αναμένεται να σημειώσουν επίσης η ελάχιστη και η μέγιστη θερμοκρασία.</p>
      <p>Συγκεκριμένα, οι μέγιστες θερμοκρασίες θερινής περιόδου αναμένεται να αυξηθούν περισσότερο από τη μέση θερμοκρασία. Η αύξηση αναμένεται να φτάσει τους 4,51oC, την περίοδο 2081 - 2100, στο δυσμενές σενάριο και θα είναι μεγαλύτερη στην Αιτωλοακαρνανία. Σε επίπεδο δήμων, οι μεγαλύτερες αυξήσεις θα παρατηρηθούν στους δήμους Αμφιλοχίας, Αγρινίου, Θέρμου, Ναυπακτίας, Καλαβρύτων και Αρχαίας Ολυμπίας.</p>
      <p>Αύξηση αναμένεται να παρουσιάσει και η μέση θερμοκρασία χειμερινής περιόδου (+3,52C, στο δυσμενές σενάριο τη χρονική περίοδο 2081 - 2100).</p>
      <p>Στην Αχαΐα, η αύξηση που θα σημειωθεί (+3,65oC) θα είναι μεγαλύτερη από τον περιφερειακό μέσο όρο, ενώ ο δήμος Καλαβρύτων θα έχει τη μεγαλύτερη αύξηση (+3,80oC).</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/683322/ti-kairo-tha-kanei-kata-ti-diarkeia-tou-marathoniou-chartis-me-to%0A%20%20%20%20%0A"/>
        <a href="http://www.enikos.gr/society/683311/agrievei-o-kairos-erchontai-ischyres-vroches-kai-kataigides-video%0A%20%20%20%20%0A"/>
        <a href="http://www.enikos.gr/society/683248/neo-ektakto-deltio-epideinosis-tou-kairou-pou-anamenontai-vroches%0A%20%20%20%20%0A"/>
        <a href="http://www.enikos.gr/society/683209/nea-epideinosi-tou-kairou-to-vrady-me-kataigides-kai-chalazoptose%0A%20%20%20%20%0A"/>
        <a href="http://www.enikos.gr/society/683119/kataigides-ischyroi-anemoi-kai-anemostroviloi-eplixan-tin-ipeiro-%0A%20%20%20%20%0A"/>
        <a href="http://www.enikos.gr/society/682982/vroches-kai-kataigides-simera-pou-tha-einai-pio-entona-ta-fainome%0A%20%20%20%20%0A"/>
        <a href="http://www.enikos.gr/society/682893/saronei-i-kakokairia-to-ionio-epesan-12000-keravnoi-pote-kai-poie%0A%20%20%20%20%0A"/>
        <a href="http://www.enikos.gr/society/682846/neo-ektakto-deltio-epideinosis-tou-kairou%0A%20%20%20%20%0A"/>
        <a href="http://www.enikos.gr/society/682827/pou-tha-chtypisei-i-kakokairia-tis-epomenes-ores-photo%0A%20%20%20%20%0A"/>
      </related>
    </article>
  </body>
</html>