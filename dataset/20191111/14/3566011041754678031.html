<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546486.html/%D8%B1%D9%88%D8%B2%D9%87%D8%A7%DB%8C-%D8%A2%D9%84%D8%A7%DB%8C%D9%86%D8%AF%D9%87-%D8%A7%D8%B1%D8%A7%DA%A9-%D8%B1%D9%88%D8%A8%D9%87-%DA%A9%D8%A7%D9%87%D8%B4-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T14:55:00+00:00"/>
    <meta property="og:title" content="روزهای آلاینده اراک روبه کاهش است"/>
    <meta property="og:description" content="استاندار مرکزی گفت: کاهش تعداد روزهای آلاینده شهر اراک در طول سه سال گذشته اتفاقی نیست و بلکه نتیجه اقدامات ۵ ساله مجموعه استان مرکزی است."/>
  </head>
  <body>
    <article>
      <h1>روزهای آلاینده اراک روبه کاهش است</h1>
      <h2>استاندار مرکزی:</h2>
      <address>
        <time datetime="2019-11-11T14:55:00+00:00">11 Nov 2019, 14:55</time>
      </address>
      <p>استاندار مرکزی گفت: کاهش تعداد روزهای آلاینده شهر اراک در طول سه سال گذشته اتفاقی نیست و بلکه نتیجه اقدامات ۵ ساله مجموعه استان مرکزی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://diyareaftab.ir/">دیار آفتاب</a>؛ سید علی آقازاده استاندار مرکزی امروز در کارگروه طرح جامع کاهش آلودگی هوای شهر اراک با اشاره به اینکه ۸۰ درصد زمان جلسه کارگروه آلودگی هوا به شهر اراک اختصاص پیدا کرد گفت: اراک سهم به سزایی در آلودگی استان دارد ولی نیاز است شهرستان‌های دیگر و مؤلفه‌هایی که بر آلودگی آنها تأثیر گذاشته را هم موردبررسی قرار دهیم.</p>
      <p>وی افزود: کاهش تعداد روزهای آلاینده شهر اراک در طول سه سال گذشته اتفاقی نیست و بلکه نتیجه اقدامات ۵ ساله مجموعه استان مرکزی است.</p>
      <p>استاندار مرکزی اظهار داشت: امروز دیگر می‌توانیم با آمار و ارقام و نمودارهای علمی بگوییم آلودگی در شهر اراک پیوسته در حال کاهش است و همه این‌ها نشان می‌دهد که میزان آلودگی شهر اراک فاصله جدی با سایر شهرهای آلوده کشور پیداکرده است.</p>
      <p>وی با اشاره به اقدامات شرکت ایرالکو برای کاهش آلایندگی‌ها بیان داشت: شرکت ایرالکو در طی این سال های اخیر اقدامات خوبی انجام داده که تعویض دیگ ها و انتقال آند نشان از عزم این شرکت برای کاهش آلایندگی است که باید با برنامه ریزی زمان مند و اجرایی کردن آن تا پایان سال ۹۹ بهره برداری از واحد آندسازی در خارج شهر توسط این شرکت شاهد باشیم.</p>
      <p>آقازاده با اشاره به گزارش دانشگاه علوم پزشکی مبنی بر روند ابتلا به سرطان در استان و شهر اراک گفت: برابر اعلام آمار رسمی ۲۱۱۹ نفر مبتلا به سرطان در استان است که در هر ۱۰۰ هزار نفر ۱۳۶ نفر مبتلا هستند و در حالی که در کشور این میزان ۱۵۰ نفر است و این نشان می دهد که استان نرم پایینی نسبت به کشور دارد.</p>
      <p>وی با اشاره به شایعاتی که در خصوص مبتلایان به سرطان در استان وجود دارد افزود: رسانه ها و افراد نباید برای مردم ایجاد نگرانی کنند چراکه همه باید به آمار و اطلاعات موجود رجوع کنیم و گزارشات دانشگاه علوم پزشکی در خصوص اقدامات لازم برای کنترل این موضوع گزارشی خوب است و باید نتایج آن به اطلاع مردم برسد.</p>
      <p>استاندار مرکزی انتقال صنوف آلاینده و مزاحم به شهرک خودرو را از وظایف مهم شهرداری اراک دانست و گفت: شهرداری باید با دبیرخانه شورا بیشتر همکاری داشته باشد و امروز انتقال این صنوف یک ضرورت است چراکه این صنوف علاوه بر آلودگی های زیست محیطی سبب آلودگی های صوتی و ایجاد ترافیک های سنگین شهری شده است.</p>
      <p>وی با تأکید بر اینکه این انتقال باید طی یک زمان مشخص اتفاق بیفتد افزود: اتاق اصناف و حتی واحدهای صنفی امروز این آمادگی را دارند که به شهرک خودرو منتقل شوند چراکه با وجود آلودگی ها و ایجاد ترافیک های سنگین شهری آن منطقه مکان مناسبی برای کار کردن نیست ولی این انتقال باید دارای ساز و کار مناسبی باشد.</p>
      <p>آقازاده درنظر گرفتن بسته های تشویقی و ترغیبی برای انتقال صنوف به شهرک خودرو را لازم و ضروری خواند و گفت: دستگاه قضایی و مجموعه استان مرکزی این آمادگی را دارند که از هرگونه تصمیمات تشویقی و ایجاد انگیزه برای انتقال صنوف حمایت کنند چراکه با قوه قهریه نمی توان این کار را پیش برد.</p>
      <p>وی با اشاره به انتقادهای مطرح شده در طی این چند سال نسبت به شهرک خودرو بیان داشت: شهرک خودرو یک سرمایه گذاری بوده که متأسفانه تاکنون پس از گذشت یک سال از افتتاح آن شاهد نتایج مثبت آن نبودیم و لذا امیدواریم به سرعت روند این انتقال انجام شود.</p>
      <p>استاندار مرکزی خاطر نشان کرد: بیش از یک سال است که شورای شهر اراک می بایستی در خصوص تعیین تکلیف شدن زمین صنوف آلاینده اعلام نظر می کرد که متأسفانه هیچ اقدامی صورت نگرفته و نیاز است در این خصوص شورای شهر با مجموعه اصناف و دیگر دستگاه های مرتبط به یک جمع بندی واحدی برسند.</p>
      <p>انتهای پیام/</p>
    </article>
  </body>
</html>