<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/lalova-sportistite-trjabva-da-sa-poslanici-na-zdravoslovnija-zhivot.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T14:31:00+00:00"/>
    <meta property="og:title" content="Лалова: Спортистите трябва да са посланици на здравословния живот"/>
    <meta property="og:description" content="За пета година най-бързата българка се включи в кампания за превенция на диабета"/>
  </head>
  <body>
    <article>
      <h1>Лалова: Спортистите трябва да са посланици на здравословния живот</h1>
      <h2>За пета година най-бързата българка се включи в кампания за превенция на диабета</h2>
      <address><time datetime="2019-11-11T14:31:00+00:00">11 Nov 2019, 14:31</time> by <a rel="author" href="https://btvnovinite.bg/author/?author=2001795" target="_blank">Димитър Тасев</a></address>
      <figure>
        <video src="https://vid.btv.bg/btvnews/2019/11/11/ivet_sait_1573477011-1.mp4"/>
      </figure>
      <p>За пета поредна година седмата най-бърза жена в света на 200 м Ивет Лалова взе участие в кампанията "Открито за диабета", чиято цел е превенция на диабет тип 2, ранна диагностика и правилен контрол над заболяването. </p>
      <p>Пред журналисти и почитатели чаровната спринтьорка говори за ползите от спорта и здравословния начин на живот. Спринтьорката насърчи повече хора да се изследват като измери нивата на кръвна си захар.</p>
      <figure>
        <video src="https://vid.btv.bg/btvnews/2019/11/11/ivet_zahar_1573477096-1.mp4"/>
      </figure>
      <p>"Смятам, че ние спортистите на първо място трябва да бъдем посланици да един добър, здравословен начин на живот. Това е моята кауза. За пета поредна година съм лице на тази кампания. Приемам я много лично и наистина се надявам да има някакъв ефект и да мога да помогна", каза Лалова пред bTV.</p>
      <p>На 14 ноември е световният ден за борба с диабета. Инициативата "Открито за диабета" осигурява безплатните профилактични измервания на кръвна захар и гликиран хемоглобин в 19 населени места в цялата страна.</p>
      <figure>
        <img src="https://img.bg.sof.cmestatic.com/media/images/640x/Nov2019/2112020187.jpg"/>
        <figcaption>Снимка: Lap.bg</figcaption>
      </figure>
      <p>По данни на Международната диабетна асоциация броят на пациентите с  диабет по света надвишава 425 милиона души. Това показва, че всеки 11-и човек по света има диабет и всяко семейство е засегнато от болестта. Ранното диагностициране ограничава тежките усложнения при болните, затова е много важно да се познават първите симптоми на диабета. Най-често срещаните симптоми са: често уриниране, силна жажда и чувство на глад. Освен общите симптоми се наблюдават и специфични за всеки от  двата типа диабет. При захарен диабет тип 2 голяма част от пациентите нямат никакви признаци в продължение на години. Повечето от тях са с наднормено тегло или затлъстяване, с натрупване на мазнини, предимно в областта на корема. Симптоми за заболяването могат да бъдат непрекъснатата умора, трудно заздравяващите рани и гениталните инфекции. Заболяването захарен диабет тип 1 започва рязко и драматично. При него повечето пациенти са с поднормено или нормално телесно тегло. Ранните симптоми при него са неестествена загуба на тегло, непрекъсната умора, нарушение на зрението и кожни и генитални инфекции. </p>
    </article>
  </body>
</html>