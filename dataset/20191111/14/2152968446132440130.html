<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/11/sireneto-s-palma-zaliva-pazara-vsiaka-shesta-buchka-s-dobavka.429190"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T14:53:00+00:00"/>
    <meta property="og:title" content="Сиренето с палма залива пазара, всяка шеста бучка с добавка"/>
    <meta property="og:description" content="Продават го основно в малките населени места | Dnes.bg"/>
  </head>
  <body>
    <article>
      <h1>Сиренето с палма залива пазара, всяка шеста бучка с добавка</h1>
      <h2>Продават го основно в малките населени места</h2>
      <address><time datetime="2019-11-11T14:53:00+00:00">11 Nov 2019, 14:53</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Почти всяка шеста бучка сирене, произведена у нас за първите 9 месеца на годината, е с добавка на хидрогенирани растителни мазнини. Това сочат данни на земеделското министерство.</p>
      <p>В България 30 фирми официално са декларирали използването в производството си на въпросната добавка.</p>
      <p>От цеховете им в периода от януари до края на септември са излезли 9265 т такива продукти или средно на производител се падат по 308 т, пише "Монитор".</p>
      <related>
        <a href="https://www.dnes.bg/obshtestvo/2019/10/10/decata-niama-da-iadat-v-gradinite-po-bds-proizvoditelite-protiv.425639"/>
      </related>
      <p>Общото количество за деветмесечието на 2019-а е с 337 т по-голямо от същия период на миналата година. Най-много имитации с палма са били произведени през юли и август, съответно 1235 и 1211 т. Запознати коментират, че това е свързано с активния летен туристически сезон у нас и в някои съседни страни. За цялата минала година у нас официално са произведени 11 504 т сирена с хидрогенирана палма, като пикът от 1529 т тогава е отчетен през юни.</p>
      <p>На пазара у нас продуктите с палма се пласират основно в малките населени места, където покупателната способност на хората е изключително ниска.</p>
      <p>"По селата хората гледат да си напълнят корема с нещо евтино", смята Симеон Присадашки, зам.-председател на Асоциацията на млекопреработвателите.</p>
      <p>Според него няма начин да се забрани влагането на хидрогенирана палма. Представители от бранша споделят още, че немалка част от тези продукти се пласират в заведенията за обществено хранене, най-вече при ол инклузива в хотелите.</p>
      <p>Най-често хидрогениранита растителна мазнина се влага и при производство на продукти със сухо мляко, което замества натуралното. Суровината е много по-евтина и за това се предпочита от производителите. Около 2400 т е импортът на сухо мляко в България само за първите 8 месеца на годината и по този показател сме на едно от челните места по използването му,  изпреварвайки Унгария, Чехия, Румъния, Гърция, Финландия.</p>
      <p>Сирене под 6 лв. за кило със сигурност е с добавка, същото и важи за кашкавал под 10 лв.</p>
      <p>От началото на годината БАБХ е извършила извърши 2 тематични проверки в общо 4709 обекта и установява, че най-често липсва надписът за "Имитиращ продукт".</p>
    </article>
  </body>
</html>