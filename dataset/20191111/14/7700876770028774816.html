<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/11/missione-a-berdale-la-citta-somala-sommersa-dallacqua/153253/"/>
    <meta property="og:site_name" content="VITA"/>
    <meta property="article:published_time" content="2019-11-11T14:46:00+00:00"/>
    <meta property="og:title" content="Missione a Berdale, la città somala sommersa dall’acqua"/>
    <meta property="og:description" content="Una settimana fa, lunedì 4 novembre, Coopi ha fatto parte della squadra di esperti formata da agenzie Onu, organizzazioni non governative e autorità locali che hanno visitato la città della Somalia centro meridionale più colpita dalle piogge. I cambiamenti climatici colpiscono il Paese: siccità e alluvioni si alternano e si accaniscono su una popolazione già provata da quasi 30 anni di conflitto interno"/>
  </head>
  <body>
    <article>
      <h1>Missione a Berdale, la città somala sommersa dall’acqua</h1>
      <address><time datetime="2019-11-11T14:46:00+00:00">11 Nov 2019, 14:46</time> by <a rel="author">Redazione</a></address>
      <p>
        <b>Una settimana fa, lunedì 4 novembre, Coopi ha fatto parte della squadra di esperti formata da agenzie Onu, organizzazioni non governative e autorità locali che hanno visitato la città della Somalia centro meridionale più colpita dalle piogge. I cambiamenti climatici colpiscono il Paese: siccità e alluvioni si alternano e si accaniscono su una popolazione già provata da quasi 30 anni di conflitto interno</b>
      </p>
      <p>Lunedì 4 novembre, <b>una squadra di 20 esperti formata da Agenzie Onu, ong tra cui l’italiana Coopi </b>– Cooperazione Internazionale <b>e autorità locali, ha visitato Berdale,</b> la città della <b>Somalia centro-meridionale più colpita dalle piogge</b> che si sono verificate con grande intensità da ottobre ad oggi.</p>
      <p><b>La Somalia è un Paese esposto agli effetti del cambiamento climatico</b>: siccità e alluvioni si alternano e si accaniscono su una popolazione già provata da quasi 30 anni di conflitto interno. Ci sono 6,3 milioni di persone che soffrono la fame; oltre ad esse, mezzo milione sono state colpite dalle recenti alluvioni e 370 mila quelle che hanno dovuto abbandonare le proprie case.<br/><b>Berdale è la città più danneggiata. Si trova a 55 km nord-ovest da Baidoa, la capitale della Bay Region</b>. Ha una popolazione di 50 mila abitanti e di 6 mila sfollati, che in anni recenti hanno trovato rifugio in questa cittadina, sfuggendo a violenze e conflitti.</p>
      <figure>
        <img src="http://i.cdn-vita.it/blobs/variants/3/c/d/f/3cdf3ba9-7273-438f-b743-3d2b5bad1226_large.jpg?_637090805554976788"/>
        <figcaption>Baidoa @Ministero Affari Umanitari Somalia</figcaption>
      </figure>
      <p>Gli operatori umanitari sono arrivati a Berdale in elicottero, perché le strade sono completamente inagibili. «L’isolamento della città comporta tre difficoltà: la prima è quella di <b>riuscire a portare gli aiuti di cui la popolazione ha bisogno</b> (dal cibo ai ripari di emergenza, dai vaccini alle tende anti zanzare, ecc.); la seconda difficoltà è legata all’aumento del prezzo dei beni che andrebbero distribuiti; la terza è la progressiva riduzione delle scorte in città», spiega <b>Deka Warsame,</b> capo missione di Coopi in Somalia.</p>
      <p><b>La città - registrano gli operatori – è sommersa per tre quarti:</b> l’acqua ha invaso i campi e i depositi sotterranei di sementi, compromettendo la prossima stagione agricola; ha coperto i pozzi superficiali a cui si abbeverano le persone e gli animali, rendendo l’acqua insalubre e vettore di epidemie; ha allagato le case, causando<b> 6mila nuovi sfollati nella città e 35mila nei suoi dintorni</b>; ha ridotto la funzionalità delle strutture cittadine (mercati, ospedali, scuole, uffici pubblici).</p>
      <figure>
        <img src="http://i.cdn-vita.it/blobs/variants/b/c/d/8/bcd8aed3-860c-435f-bb37-555c94461718_large.jpg?_637090805580289756"/>
        <figcaption>Baidoa @Ministero Affari Umanitari Somalia</figcaption>
      </figure>
      <p>Dalla missione effettuata, i bisogni riportati sono numerosi: tende e prodotti per affrontare l’emergenza (materassi, coperte, contenitori per l’acqua, stoviglie, ecc.), acqua potabile, latrine, riabilitazione dei pozzi, prodotti contro gli insetti portatori di malattie, cibo nutriente, medicine e centri mobili di salute, kit igienici, protezione dagli abusi per donne e bambini.</p>
      <p><b>Coopi è presente nella regione di Bay con un progetto finanziato dalla Commissione europea </b>(Echo - Dipartimento per gli Aiuti umanitari) e indirizzato alle popolazioni colpite dalla crisi cronica. Lo strumento per eccellenza usato è il trasferimento in denaro alle famiglie beneficiarie, che permette loro di far fronte all’insicurezza alimentare, mantenendo in vigore il potere d’acquisto, con ricadute positive sul mercato locale. “Il trasferimento in denaro è tra gli strumenti più raccomandati per far fronte all’emergenza e Coopi può mettere a disposizione dei partner la sua esperienza in questo settore”.<br/><b>Coopi è attiva in Somalia dal 1981,</b> portando avanti progetti che mirano ad accrescere la resilienza delle popolazioni più vulnerabili, cioè la capacità di far fronte alle condizioni avverse, climatiche e non. Opera nel settore della sicurezza alimentare, acqua e igiene, salute e formazione professionale.</p>
      <p>In apertura Somalia foto Ocha</p>
    </article>
  </body>
</html>