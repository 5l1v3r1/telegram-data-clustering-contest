<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546425.html/%D8%A7%D9%81%D8%B2%D8%A7%DB%8C%D8%B4-35-%D8%AF%D8%B1%D8%B5%D8%AF%DB%8C-%D8%A8%D8%B1%D8%AF%D8%A7%D8%B4%D8%AA-%D9%BE%D9%86%D8%A8%D9%87-%D8%AF%D8%B1-%D8%AD%D8%A7%D8%AC%DB%8C-%D8%A2%D8%A8%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T14:58:00+00:00"/>
    <meta property="og:title" content="افزایش 35 درصدی برداشت پنبه در حاجی آباد"/>
    <meta property="og:description" content="رئیس جهاد کشاورزی حاجی آباد سطح زیر کشت پنبه سال جاری این شهرستان را افزون بر 255 هکتار برآورد کرد و گفت: با توجه به جایگزینی کشت ذرت با اصلاح الگوی کشت و افزایش سطح زیر کشت با اجرای عملیات آب و خاک طاشکوئیه، 35 درصد برداشت پنبه رشد داشته است."/>
  </head>
  <body>
    <article>
      <h1>افزایش 35 درصدی برداشت پنبه در حاجی آباد</h1>
      <address>
        <time datetime="2019-11-11T14:58:00+00:00">11 Nov 2019, 14:58</time>
      </address>
      <p>رئیس جهاد کشاورزی حاجی آباد سطح زیر کشت پنبه سال جاری این شهرستان را افزون بر 255 هکتار برآورد کرد و گفت: با توجه به جایگزینی کشت ذرت با اصلاح الگوی کشت و افزایش سطح زیر کشت با اجرای عملیات آب و خاک طاشکوئیه، 35 درصد برداشت پنبه رشد داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مهندس عباسپور، رئیس جهاد کشاورزی حاجی آباد در گفتگو با خبرنگار <a href="http://hormoz.ir/">هرمز</a> سطح زیر کشت پنبه سال جاری این شهرستان را افزون بر 255 هکتار برآورد و اظهار کرد: باتوجه به شروع برداشت و ارتقای مهارت کشاورزان پنبه کار شهرستان در انجام عملیات زراعی و استفاده از نهاده های تولید و عملکرد سه تن در هکتار این محصول، پیش بینی می شود حدود 8 هزار و 80 تن پنبه دانه در شهرستان تولید شود.</p>
      <p>عباسپور با بیان اینکه شرایط آب و هوایی خاص و خاک شور در رشد و پرورش این محصول نقش به سزایی دارد، افزود: گنج، طاشکوئیه، دهنو و خوشن آباد مناطق مهم تولید این محصول در شهرستان حاجی آباد هستند.</p>
      <p>وی خاطرنشان کرد: پنبه یکی از محصولات مهم و صنعتی محسوب می شود که با توجه به شرایط اقلیمی خاص منطقه حاجی آباد در این شهرستان کشت می شود.</p>
      <p>مدیر جهادکشاورزی حاجی آباد با بیان اینکه سال گذشته بیش از 800 تن پنبه برداشت شده است، تصریح کرد: سال جاری این میزان با توجه به جایگزینی کشت ذرت با اصلاح الگوی کشت و افزایش سطح زیر کشت با اجرای عملیات آب و خاک طاشکوئیه، 35 درصد رشد داشته است.</p>
      <p>وی افزود: محصول برداشت شده به کارخانه پنبه پاک کنی داراب و استان های مجاور ارسال می شود.</p>
      <p>مدیرجهاد کشاورزی حاجی آباد، کمبود کارگر و هزینه بالای برداشت محصول را از جمله مشکلات پنبه کاران این شهرستان عنوان کرد.</p>
      <p>عباسپور خاطر نشان کرد: شرکت خدمات حمایتی کشاورزی با تامین انواع نهاده ها ( ازته ، فسفاته و پتاسه ) نقش مهم و بسزایی در تولید این محصول داشته و دارد.</p>
      <p>انتهای پیام/</p>
    </article>
  </body>
</html>