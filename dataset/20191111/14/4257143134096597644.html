<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/11/nem-kizarolag-a-libakrol-szol-a-mai-nap"/>
    <meta property="og:site_name" content="infostart"/>
    <meta property="article:published_time" content="2019-11-11T14:46:00+00:00"/>
    <meta property="og:title" content="Nem kizárólag a libákról szól a mai nap"/>
    <meta property="og:description" content="November 11-án van Szent Márton napja, a libator és az újbor ünnepe."/>
  </head>
  <body>
    <article>
      <h1>Nem kizárólag a libákról szól a mai nap</h1>
      <address><time datetime="2019-11-11T14:46:00+00:00">11 Nov 2019, 14:46</time> by <a rel="author">InfoRádió</a></address>
      <h3>November 11-én van Szent Márton napja, a libator és az újbor ünnepe.</h3>
      <p>Szent Márton nem szeretett volna püspök lenni, vesztére azonban libák közé bújt el – elevenítette fel a szent legendáját az InfoRádió Aréna című műsorában <a href="https://infostart.hu/kultura/2018/11/10/johet-a-marton-napi-libator">Vinkó József gasztronómiai szakújságíró</a>. E szerint egykor egy didergő koldusnak adata köpenye felét. Másnap álmában Krisztust látta abban az öltözékben, aki így szólt: "A katechumen Márton öltöztetett föl engem ezzel a ruhával!" Így aztán remeteként nagy hírre tett szert, emiatt a Tours-i egyházatyák elhatározták, hogy kinevezik püspöknek. Amikor erről értesült, ijedtében egy baromfiudvarban próbált elbújni, ahol persze a libák gágogásukkal elárulták, így végül püspökké avatták, a szárnyasokat pedig megsütötték. November 11-e a temetésének és később a szentté avatásának napja.</p>
      <p>Márton napja a karácsony előtti 40 napos böjt előtti utolsó ünnepnap, ezért ezen a napon rendszeresek voltak a lakomák, bálok, vásárok. Ilyenkor nagy evés-ivást rendeztek, hogy a következő esztendőben is bőven legyen mit fogyasztani – mondta az InfoRádiónak Lengyel Emese, a Szentendrei Skanzen munkatársa.</p>
      <p>"A néphagyomány szerint a gazdasági évet, a szántóföldi teendőket Márton napja zárja le. Elkezdődik a természet téli pihenőidőszaka, és ezzel párhuzamosan a kalákában történő, vidám munka a házakban. Márton napon kóstolták meg az újbort és ilyenkor vágták le a tömött libákat, ugyanis ez volt a 40 napos karácsonyi böjtöt megelőző utolsó nap, amikor még jóízűeket lehetett enni és mulatozni – magyarázta Lengyel Emese. – Úgy tartották a régiek, hogy minél többet isznak ilyenkor, annál több erőt és egészséget töltenek magukba. És kötelező libás ételt fogyasztani, hiszen a mondás szerint,</p>
      <blockquote><i>aki Márton napon libát nem eszik, egész éven át éhezik</i>."</blockquote>
      <p>Vinkó József a Szent Márton napi mondás második feléről is szólt az InfoRádió Aréna című műsorában. "A mondásnak mindig csak az első felét idézzük, pedig valójában úgy volt ez a mondás, hogy <i>aki Márton napon újbort nem iszik, egész évben szomjazik</i>. Logikus a gasztronómia – jegyezte meg –, a tavaszi liba éppen novemberre éri el a jó zsíros állapotát, hízik meg, és már a mája is jó, sütnivaló. És ilyenkor derül ki a lényeg: hogy a hordóból a lefejtett bor, amikor palackozzuk, az milyen" – tette hozzá.</p>
      <p>A bor szerepére utal az a mondás is, hogy „A bornak szent Márton a bírája”.</p>
      <p>Szent Márton napján szokásban volt az időjárásjóslás is. "<i>Márton napján, ha a lúd jégen jár, akkor karácsonykor vízben poroszkál</i>" – szól a mondás.</p>
      <p>
        <i>Nyitókép: MTI/Mónus Márton</i>
      </p>
      <p>
        <b>Kapcsolódó hang</b>
      </p>
      <p>Márton napi hiedelmek</p>
      <figure>
        <audio src="https://infostart.hu/audio/00005/00005050b.mp3"/>
      </figure>
      <p> </p>
    </article>
  </body>
</html>