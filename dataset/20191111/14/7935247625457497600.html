<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/projelerimiz-ses-getirecek-214810h.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T14:27:05+00:00"/>
    <meta property="og:title" content="'Projelerimiz ses getirecek'"/>
    <meta property="og:description" content="Büyükşehir Belediyesi'nin yeni Genel Sektreri Ulaş Akhan'ı bürokratlarıyla tanıştıran Alinur Aktaş, “Yaptığımız her proje, tasarım ve uygulama Türkiye'de ses getirecek. Herkes Bursa Büyükşehir Belediyesi'ni örnek gösterecek” dedi."/>
  </head>
  <body>
    <article>
      <h1>'Projelerimiz ses getirecek'</h1>
      <h2>Büyükşehir Belediyesi'nin yeni Genel Sektreri Ulaş Akhan'ı bürokratlarıyla tanıştıran Alinur Aktaş, “Yaptığımız her proje, tasarım ve uygulama Türkiye'de ses getirecek. Herkes Bursa Büyükşehir Belediyesi'ni örnek gösterecek” dedi.</h2>
      <address>
        <time datetime="2019-11-11T14:27:05+00:00">11 Nov 2019, 14:27</time>
      </address>
      <p>Tanışma toplantısına, Büyükşehir Belediye Başkanı Alinur Aktaş, Genel Sekreter Ulaş Akhan ve BUSKİ Genel Müdürü Güngör Gülenç'in yanı sıra daire başkanları, şube müdürleri ve şirket genel müdürleri katıldı. Tanışmanın ardından konuşan Alinur Aktaş, yeni genel sekreterin belediye bünyesine katılmasıyla birlikte mesai arkadaşlarıyla genel bir değerlendirme toplantısı yaptıklarını söyledi. Toplantıda Bursa'da bundan sonra izlenecek süreç hakkında da ipuçları veren Aktaş, 3 milyonluk Bursa'nın gücüyle hareket edeceklerini, yapacakları her projenin ulusal ve uluslararası anlamda büyük etki oluşturacağını dile getirdi.</p>
      <figure>
        <img src="https://www.olay.com.tr/d/other/ayhan.jpg"/>
      </figure>
      <p>
        <b>“YATIRIMLAR SIRADAN OLMAMALI”</b>
      </p>
      <p>Hedeflerinin halkı memnun etmek olduğunu söyleyen Aktaş, “Milletin bizden beklentisi var. Göreceksiniz. Birçok uygulamamız, çalışmamız örnek olacak. Mesele, herkesin yaptığını yapmak değildir. 250 metrekarelik parklar iş değil. 30 bin nüfuslu kasaba belediyesi değiliz. Büyükşehir Belediyesiyiz. 3 milyonluk nüfusumuz var. O yüzden yapacağımız yatırımlar ses getirmeli, sıradan olmamalı. Türkiye'ye örnek yatırımlara inşallah hep birlikte imza atacağız” diye konuştu.</p>
      <p>
        <b>“VERİMSİZ PROJELERİN NEDENİ İLETİŞİMSİZLİK”</b>
      </p>
      <p>Aktaş, toplantıda yöneticilere koordinasyon içerisinde hareket etmeleri ve vatandaşın menfaatine öncelik tanımaları çağrısında da bulundu. Aktaş, Büyükşehir Belediyesi'nin verimsiz kaldığı projelerin tamamında iletişim eksikliğini tespit ettiklerini ve bu doğrultudaki hataları kabul etmediklerini söyledi. Aktaş, “Vatandaşımız bizim için çok önemli ve değerli. Bürokrasi nezaketini, yerel yönetim ciddiyetini bozmadan hizmet etmek gerektiğini hiçbir zaman aklımızdan çıkarmamalıyız. Planlamayı çok iyi yapmak lazım. Bizim işimiz planlama. Bu ne kadar sağlıklı yapılabilirse, işler de o derece sağlıklı gidiyor” ifadelerini kullandı. Genel Sekreter Ulaş Akhan da, “Bursalı olan herkesin gurur duyacağı bir şehri ortaya çıkartmak için gayret edeceğiz” dedi. </p>
    </article>
  </body>
</html>