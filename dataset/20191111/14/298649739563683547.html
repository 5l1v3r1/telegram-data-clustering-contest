<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/11/dalla-regione-lombardia-60-000-euro-agli-agrumeti-dellalto-garda-pn_20191111_00191/"/>
    <meta property="og:site_name" content="Askanews"/>
    <meta property="article:published_time" content="2019-11-11T14:22:06+00:00"/>
    <meta property="og:title" content="Dalla Regione Lombardia 60.000 euro agli agrumeti dell’Alto Garda"/>
    <meta property="og:description" content="Milano, 11 nov. (askanews) – La Regione Lombardia ha stanziato, su proposta dell’assessore all’Agricoltura, Alimentazione e Sistemi verdi Fabio Rolfi, 60.000 euro per gli interventi di salvaguardia e recupero degli agrumeti caratteristici dell’Alto Garda. Con queste risorse si intende tutelare e valorizzare la biodiversità agraria, attraverso interventi di ripristino, recupero, manutenzione e salvaguardia degli agrumeti […]"/>
  </head>
  <body>
    <article>
      <h1>Dalla Regione Lombardia 60.000 euro agli agrumeti dell’Alto Garda</h1>
      <h2>Per aree di pregio varietale, paesaggistico, storico e ambientale</h2>
      <address>
        <time datetime="2019-11-11T14:22:06+00:00">11 Nov 2019, 14:22</time>
      </address>
      <figure>
        <img src="http://www.askanews.it/wp-content/uploads/2019/11/20191111_152154_9673A23E.jpg"/>
      </figure>
      <p>Milano, 11 nov. (askanews) – La Regione Lombardia ha stanziato, su proposta dell’assessore all’Agricoltura, Alimentazione e Sistemi verdi Fabio Rolfi, 60.000 euro per gli interventi di salvaguardia e recupero degli agrumeti caratteristici dell’Alto Garda. Con queste risorse si intende tutelare e valorizzare la biodiversità agraria, attraverso interventi di ripristino, recupero, manutenzione e salvaguardia degli agrumeti caratteristici, ossia quelli aventi particolare pregio varietale, paesaggistico, storico e ambientale. Per agrumeti caratteristici si intendono quelli aventi particolare pregio varietale, paesaggistico, storico e ambientale.</p>
      <p>Il pregio varietale è rappresentato dalle principali coltivazioni tradizionali italiane, il pregio paesaggistico è qualificato dalla presenza di elementi distintivi e qualificanti del paesaggio rurale e il pregio storico è contraddistinto da quei paesaggi che sono presenti in un determinato territorio da lungo tempo. Il pregio ambientale, infine, è rappresentato da quelle varietà tradizionali storicamente coltivate con metodi e tecniche sostenibili e a basso impatto ambientale. Le domande potranno essere presentate per interventi di recupero e salvaguardia degli agrumeti caratteristici a fini di ristrutturazione produttiva o per il ripristino degli agrumeti caratteristici abbandonati a fini della ricostituzione produttiva. Le risorse regionali saranno assegnate alla Comunità montana Parco Alto Garda Bresciano.</p>
      <p>“L’Alto Garda – ha scritto in una nota l’assessore Fabio Rolfi – ha una vocazione agrumicola che fa parte della sua storia e che rappresenta una risorsa eccezionale sotto il profilo economico, anche grazie alle aziende di trasformazione della zona”. “La Regione Lombardia – ha continuato – ci crede ed è disposta a investire risorse. Si tratta di una agricoltura particolare che ha anche una forte valenza paesaggistica”. Il Garda è uno dei principali motori turistici del Paese e in questa prospettiva dobbiamo sviluppare progetti agricoli e agroalimentari di qualità. Agrumeti e uliveti possono essere una fonte attrattiva unica” ha concluso.</p>
    </article>
  </body>
</html>