<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/will-support-uddhav-as-cm-not-aditya-says-ncp832.html"/>
    <meta property="og:site_name" content="DoolNews"/>
    <meta property="article:published_time" content="2019-11-11T14:45:00+00:00"/>
    <meta property="og:title" content="ഉദ്ധവ് മുഖ്യമന്ത്രിയാകണം, ആദിത്യയെ പിന്തുണയ്ക്കില്ല; സര്‍ക്കാരുണ്ടാക്കാന്‍ ശിവസേനയ്‌ക്കൊപ്പം നില്‍ക്കാന്‍ എന്‍.സി.പിയില്‍ തീരുമാനം"/>
    <meta property="og:description" content="Aaditya Thackeray Maharashtra National News NCP Sharad Pawar Shivsena Uddhav Thackeray India മുംബൈ: ശിവസേനാ അധ്യക്ഷന്‍ ഉദ്ധവ് താക്കറെയെ മുഖ്യമന്ത്രിയാക്കണമെന്ന് എന്‍.സി.പ"/>
  </head>
  <body>
    <article>
      <h1>ഉദ്ധവ് മുഖ്യമന്ത്രിയാകണം, ആദിത്യയെ പിന്തുണയ്ക്കില്ല; സര്‍ക്കാരുണ്ടാക്കാന്‍ ശിവസേനയ്‌ക്കൊപ്പം നില്‍ക്കാന്‍ എന്‍.സി.പിയില്‍ തീരുമാനം</h1>
      <address><time datetime="2019-11-11T14:45:00+00:00">11 Nov 2019, 14:45</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: ശിവസേനാ അധ്യക്ഷന്‍ ഉദ്ധവ് താക്കറെയെ മുഖ്യമന്ത്രിയാക്കണമെന്ന് എന്‍.സി.പി നേതൃയോഗത്തില്‍ ആവശ്യം. മകനും യുവനേതാവുമായ ആദിത്യ താക്കറെയെ മുഖ്യമന്ത്രിസ്ഥാനത്തേക്കു പിന്തുണയ്ക്കില്ലെന്നും നേതൃയോഗത്തില്‍ വ്യക്തമാക്കി.</p>
      <p>ശിവസേനയെ പിന്തുണയ്ക്കാന്‍ എന്‍.സി.പി കോര്‍ കമ്മിറ്റി യോഗത്തില്‍ തീരുമാനമായിട്ടുണ്ട്. ഇക്കാര്യം ഉദ്ധവിനെ എന്‍.സി.പി അധ്യക്ഷന്‍ ശരദ് പവാര്‍ അറിയിച്ചു. കോണ്‍ഗ്രസിന്റെ നിലപാട് അറിഞ്ഞശേഷം മാത്രമേ ഇക്കാര്യത്തില്‍ ഔദ്യോഗിക പ്രഖ്യാപനം നടത്തൂവെന്നും എന്‍.സി.പി തീരുമാനിച്ചിട്ടുണ്ട്.</p>
      <p>മുഖ്യമന്ത്രിസ്ഥാനത്തെച്ചൊല്ലി ശിവസേനയിലും ആശയക്കുഴപ്പം നിലനിന്നിരുന്നു. ഉദ്ധവ് താക്കറെയുടെ പേരാണു പ്രഥമ പരിഗണനയിലുള്ളതെങ്കിലും ആദിത്യ താക്കറെയും ആ പദവിയിലേക്കു പരിഗണിക്കപ്പെടുന്നുണ്ടെന്ന് ശിവസേനാ നേതാക്കള്‍ തന്നെ പലതവണയായി പറഞ്ഞിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മുംബൈയിലെ ശിവാജി പാര്‍ക്കില്‍ ആദിത്യ തന്നെ മുഖ്യമന്ത്രിയായി ചുമതലയേല്‍ക്കുമെന്ന് അദ്ദേഹത്തിന്റെ വിശ്വസ്തന്‍ രാഹുല്‍ എന്‍. കനല്‍ കഴിഞ്ഞദിവസം അവകാശപ്പെട്ടിരുന്നു. പാര്‍ട്ടി സ്ഥാപകന്‍ ബാല്‍ താക്കറെയ്ക്കൊപ്പം നില്‍ക്കുന്ന ആദിത്യയുടെ ബാല്യകാലത്തെ ഒരു ചിത്രം പങ്കുവെച്ചുകൊണ്ടാണ് അദ്ദേഹം ട്വീറ്റ് ചെയ്തത്.</p>
      <related>
        <a href="https://www.doolnews.com/congress-say-that-40-maharashtra-mlas-have-signed-a-letter-of-support-shivsena989.html?utm_source=doolnews&amp;utm_medium=related"/>
      </related>
      <p>ഇതിനിടെ മുംബൈയില്‍ ഉദ്ധവിന്റെ വീടായ മാതോശ്രീയുടെ മുന്നില്‍ മുഖ്യമന്ത്രിപദത്തില്‍ പ്രവര്‍ത്തകരുടെ ആഗ്രഹമറിയിച്ച് പോസ്റ്ററുകള്‍ ഇറങ്ങിയിട്ടുണ്ട്. തങ്ങള്‍ക്ക് അച്ഛനെയും മകനെയും മുഖ്യമന്ത്രിയായി കാണണമെന്നാണ് പോസ്റ്ററുകളില്‍ പറയുന്നത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>പാര്‍ട്ടിയിലെ യുവനേതാക്കളാണ് ആദിത്യയെ മുഖ്യമന്ത്രിയാക്കണമെന്നു വാദിക്കുന്നത്. എന്നാല്‍ മുതിര്‍ന്ന നേതാക്കള്‍ ‘സേനാപതി’ ഉദ്ധവ് താക്കറെ തന്നെ മുഖ്യമന്ത്രിയാകണമെന്നും അതാണ് ബാല്‍ താക്കറെ ആഗ്രഹിച്ചിരുന്നതെന്നും പറയുന്നു.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>