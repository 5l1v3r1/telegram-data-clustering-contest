<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596817/theologou-pros-lakkotrypi-den-mas-ikanopoioun-oi-apantiseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T14:59:00+00:00"/>
    <meta property="og:title" content="Θεολόγου προς Λακκοτρύπη: Δεν μας ικανοποιούν οι απαντήσεις"/>
    <meta property="og:description" content="«Δεν μας ικανοποιούν οι απαντήσεις του Υπουργού Εμπορίου Βιομηχανίας και Τουρισμου, κ. Λακκοτρύπη, αναφορικά με τη συζήτηση του προϋπολογισμού για το 2020»,..."/>
  </head>
  <body>
    <article>
      <h1>Θεολόγου προς Λακκοτρύπη: Δεν μας ικανοποιούν οι απαντήσεις</h1>
      <address><time datetime="2019-11-11T14:59:00+00:00">11 Nov 2019, 14:59</time> by <a rel="author">SigmaLive</a></address>
      <p>«Δεν μας ικανοποιούν οι απαντήσεις του Υπουργού Εμπορίου Βιομηχανίας και Τουρισμου, κ. Λακκοτρύπη, αναφορικά με τη συζήτηση του προϋπολογισμού για το 2020», δήλωσε η επικεφαλής του κινήματος Ανεξάρτητοι, Άννα Θεολόγου στο πλαίσιο της συνεδρίασης της κοινοβουλευτικής επιτροπής Οικονομικών.<br/> <br/> <br/>Η Άννα Θεολόγου σημείωσε ότι για το θέμα των καταχρηστικών ρητρών είναι παράδοξο η Νομική Υπηρεσία με γνωμάτευσή της να εκδίδει διατάγματα όσον αφορά καταχρηστικές ρήτρες σε συμβόλαια Developer ενώ για καταχρηστικές ρήτρες σε τραπεζικές συμβάσεις να επικαλούνται ανάγκη αλλαγής του νόμου.<br/> <br/>Δεν είναι ικανοποιητικό για τον πολίτη να περιμένει απλά από τον Υπουργό Ενέργειας να πιέσει τη Νομική Υπηρεσία να προχωρήσει τις διαδικασίες για προστασία των καταναλωτών από τις τράπεζες, πρόσθεσε.<br/> <br/>«Η κυβέρνηση ξεχνά ότι υπάρχει και η Ευρωπαϊκή Υπηρεσία προστασίας του καταναλωτή με αυστηρές οδηγίες όσον αφορά την προστασία του καταναλωτή. Πλέον πολλοί καταναλωτές προστρέχουν σε ευρωπαϊκό επίπεδο, διότι χάνονται περιουσίες λόγω καταχρηστικών ρητρών και καταχρηστικής τιμολόγησης και στο τέλος η Κυπριακή Δημοκρατία θα εκθέτει εκ νέου σε πανευρωπαϊκό επίπεδο», ανέφερε.<br/> <br/>«Όσον αφορά το θέμα των συμβολαίων για την εξόρυξη και εκμετάλλευση υδρογονανθράκων, επικαλείται ο κ. Λακκοτρύπης ότι τα συμβόλαια είναι απόρρητα χωρίς να έχει η γνωμάτευση του Γενικού Εισαγγελέα και εν πάση περιπτώσει, στη Βουλή κατατίθενται συχνά απόρρητα έγγραφα με την ευθύνη να μην τα διαρρεύσει, διότι είναι δημόσιες συμβάσεις και οι βουλευτές έχουν το απόλυτο δικαίωμα να εξασκήσουν τον κοινοβουλευτικό τους έλεγχο», τόνισε.<br/> <br/>Διερωτόμαστε τι έχει να κρύψει η κυβέρνηση όσον αφορά αυτά τα συμβόλαια γι’ αυτό ζητάμε διαφάνεια και αν αυτά τα συμβόλαια αν δεν κατατεθούν σύντομα θα εγγράψουμε το θέμα στην Επιτροπή Ελέγχου της Βουλής, είπε. <br/> <br/>Καταλήγοντας, σημείωσε πως ένα άλλο σοβαρό θέμα είναι η διαδικασία εισαγωγής υγροποιημένου φυσικού αερίου και η κατοχύρωσή του σε συγκεκριμένο consortium εταιρειών. Εκτιμούμε ότι αυτή η διαδικασία, της εισαγωγής υγροποιημένου αερίου που θα αποϋγροποιείται και όχι η εισαγωγή με αγωγό απευθείας ως αέριο, θα στοιχίσει περισσότερα για τον καταναλωτή, σε αντίθεση με τις τοποθετήσεις της κυβέρνησης για τη φθηνή ενέργεια.</p>
    </article>
  </body>
</html>