<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sud-areshtuvav-telefon-dubnevicha-ta-fleshku-z-faylom-kuchma-sontacts-329224_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T14:29:00+00:00"/>
    <meta property="og:title" content="Суд арештував телефон Дубневича та флешку з файлом &quot;Кучма.сontacts&quot;"/>
    <meta property="og:description" content="Речі вилучили під час обшуку НАБУ."/>
  </head>
  <body>
    <article>
      <h1>Суд арештував телефон Дубневича та флешку з файлом "Кучма.сontacts"</h1>
      <h2>Речі вилучили під час обшуку НАБУ.</h2>
      <address>
        <time datetime="2019-11-11T14:29:00+00:00">11 Nov 2019, 14:29</time>
      </address>
      <p>Під час <a href="https://dt.ua/UKRAINE/u-nabu-rozpovili-scho-shukali-v-budinku-eksdeputata-dubnevicha-327720_.html"><b>обшуку вдома в колишнього депутата Верховної Ради від фракції "Блок Петра Порошенка" Богдана Дубневича</b> </a>Національне антикорупційне бюро вилучило флешку з найменуванням "Кучма.сontacts" та договори дарування великих сум, йдеться в <a href="http://reyestr.court.gov.ua/Review/85443854">матеріалах</a> Вищої антикорупційного суду.</p>
      <p>Згідно з документами про розгляд справи проти двох компаній Богдана Дубневичата його брата Ярослава — "Енергія Новий Розділ" та "Енергія Новояворівськ", під час обшуку будинку Дубневича-старшого детективи вилучили мобільний телефон iPhone XS, при огляді якого знайшли листування в інтернеті, месенджерах, та електронною поштою з різними абонентами.</p>
      <p>Також у спальній кімнаті детективи виявили та вилучили флешку, яка приєднувалася до компʼютера за допомогою пристрою для блокування запису в режимі "Тільки для читання" без можливості запису на носій. На флешці правоохоронці знайшли папку Contacts із файлами, серед яких виявлено файл під назвою "Кучма.сontacts", що містив номер телефону, дату створення та останніх змін до файлу 30.05.2013</p>
      <p>Оскільки дозвіл на вилучення цих речей та документів прямо не надавався ухвалою слідчого судді, суд задовольнив клопотання слідчих і заарештував флешку, мобільний телефон та знайдені під час обшуків документи.</p>
      <p>"Матеріали провадження свідчать, що на цьому етапі кримінального провадження потреби досудового розслідування виправдовують таке втручання у права та інтереси власника майна з метою запобігання відчуження, знищення чи пошкодження майна, що може перешкодити кримінальному провадженню", - йдеться в ухвалі суду.</p>
      <p>Нагадаємо, що "Новороздільська" та "Новояворівська" ТЕЦ належать Богдану і Ярославу Дубневичам, але в 2018 році підприємства були заарештовані і <a href="https://dt.ua/ECONOMICS/arma-viznachilo-upravitelya-dlya-areshtovanih-tec-dubnevichiv-288873_.html"><b>передані в управління АРМА</b></a>.</p>
      <p>Як встановило слідство, "Новояворівська ТЕЦ" та "Новороздільська ТЕЦ"<a href="https://dt.ua/UKRAINE/nabu-zatrimalo-chotiroh-top-menedzheriv-kompaniy-dubnevichiv-cherez-gazovi-mahinaciyi-266368_.html"><b> отримували природний газ за пільговими цінами від НАК "Нафтогаз України" ніби для постачання тепла населенню</b></a>, але в обсягах, що вдесятеро перевищували реальні потреби конкретних населених пунктів. В результаті цього державним інтересам завдано збитків на суму понад 1,4 млрд грн.</p>
      <p> </p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>