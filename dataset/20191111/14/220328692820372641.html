<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/stefka-kostadinova-zaradva-detsata-siratsi-406440.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T14:37:52+00:00"/>
    <meta property="og:title" content="Стефка Костадинова зарадва децата сираци"/>
    <meta property="og:description" content="Председателят на БОК награди най-добрите сред младежите в риск"/>
  </head>
  <body>
    <article>
      <h1>Стефка Костадинова зарадва децата сираци</h1>
      <address><time datetime="2019-11-11T14:37:52+00:00">11 Nov 2019, 14:37</time> by <a rel="author">Пламен Вълков</a></address>
      <p>Стотици деца и младежи в риск изпитаха истинско щастие да бъдат приветствани и наградени от две емблематични български спортистки.</p>
      <p>Световната рекордьорка в скока на височина Стефка Костадинова и едно от златните български момичета Ренета Камберова бяха сред официалните гости наградили призьорите в държавното първенство, състояло се днес в комплекс „Спортна София 2000“ в Зона Б5.</p>
      <p>„Пожелавам ви много от вас да станат олимпийски, световни и европейски шампиони и рекордьори, да изпитат радостта от спорта. Благодаря на вашите ръководители и треньори, знайте, че Българският олимпийски комитет и българските шампиони винаги ще ви подкрепят,“ каза председателят на БОК Стефка Костадинова.</p>
      <p>Представителите на Дом Велико Търново II и III грабнаха титлата за комплексен победител в 32-рия национален шампионат за деца и младежи в риск. Втори са децата от Роман, а трети Велико Търново Цветарска.</p>
      <p>Първенството се организира от „Българска спортна федерация за деца и младежи в риск“ със съдeйствието на „София – европейска столица на спорта“ под мотото „Спортът достъпен за всички деца“.</p>
      <p>Шампионатът събра близо 300 представителите на 22 институции - домове за деца в риск, центрове за настаняване от семеен тип, възпитателни училища, интернати, фондации за работа с деца в риск от цялата страна.</p>
      <p>Към тях отново се присъединиха и участници от центровете за временно настаняване на бежанци на възраст между 12 и 18 години. Програмата включваше надпревари в шест вида спорт – баскетбол, лека атлетика, тенис на маса, футбол на малки врати, таекуон-до  и бадминтон. Събитието се организира ежегодно  от 2003 г. досега с по две издания всяка година – пролетно (Великденско) и есенно-зимно (Коледно).</p>
      <p>Във футболния турнир отборът на Враца защити титлата си от миналата година, като във финала надделя в много оспорван мач над тима на Конкордия с 3:1. Бронзовите медали заслужиха представителите на Исперих, победили в малкия финал отбора на Ракитова също с 3:1.</p>
      <p>Стотиците деца бяха щастливи да си направят селфита и да получат автограф от олимпийската шампионка Стефка Костадинова и от бронзовата олимпийска медалистка Ренета Камберова - гимнастичката водеше представителите на „Златните орли“ от Пещера и Лисичево, събрали погледите със стилните си екипи.</p>
      <p>„Поздравявам ви с участието тук и ви пожелавам нови спортни успехи. Федерацията организира редица събития, за да имате повече възможности през годината. От сега ви каня на държавните първенства през следващия сезон,“ заяви в края на шамипоната Анатоли Илиев, председател на „Българска спортна федерация за деца и младежи в риск“, който също бе сред наградилите и поздравили призьорите.</p>
      <p>Ето и шампионите:</p>
      <p>Лека атлетика, крос</p>
      <p>Момчета 13-15 г.: Богомил Станев (В. Търново II и III)</p>
      <p>Момичета 13-15 г.: Валя Сонева (В. Търново II и III)</p>
      <p>Юноши 16-18 г.: Богдан Миладинов (Долна баня)</p>
      <p>Девойки 16-18 г.: Борислава Цветанова (Подем)</p>
      <p>Минифутбол</p>
      <p>Момчета: Враца</p>
      <p>Баскетбол 3 х 3</p>
      <p>Момчета: Исперих</p>
      <p>Момичета: Велико Търново Цветарска</p>
      <p>Юноши: Ракитово</p>
      <p>Девойки: Шумен</p>
      <p>Таекуон-до</p>
      <p>Момчета: Йордан Стефанов (Първомай)</p>
      <p>Момичета: Илиана Маламова (Цветарска В. Търново)</p>
      <p>Юноши: Христо Иванов (ЦНСТ II Павликени)</p>
      <p>Девойки: Виктория Ангелова (Шумен)</p>
      <p>Бадминтон</p>
      <p>Момчета: Методи Колев (Ракитово)</p>
      <p>Момичета: Анна Асенова (Велико Търново Цветарска)</p>
      <p>Юноши: Богдан миладинов (Долна баня)</p>
      <p>Девойки: Мирослава Рангелова (Роман)</p>
      <p>Тенис на маса</p>
      <p>Момчета: Гюнер Христов (Разград)</p>
      <p>Момичета: Йоана Терзийска (Разград)</p>
      <p>Юноши: Тодор Тодоров (Роман)</p>
      <p>Девойки: Ивалина Александрова Враца</p>
      <p>Комплексно класиране: ЦНСТ Велико Търново Т2 и 3,  Роман, Велико Търново</p>
      <p>Цветарска</p>
    </article>
  </body>
</html>