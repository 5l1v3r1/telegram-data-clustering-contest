<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546396.html/%D8%A8%D8%B1%DA%AF%D8%B2%D8%A7%D8%B1%DB%8C-%D8%AF%D9%88%D8%B1%D9%87-%D8%AA%D8%AE%D8%B5%D8%B5%DB%8C-%D8%A2%D9%85%D9%88%D8%B2%D8%B4%DB%8C-%D8%B3%D9%88%D8%A7%D8%AF-%D8%B1%D8%B3%D8%A7%D9%86%D9%87-%D8%A7%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C--%D9%84%D8%B2%D9%88%D9%85-%D8%A7%D8%AC%D8%B1%D8%A7%DB%8C-%D9%86%D9%87%D8%B6%D8%AA-%D8%B3%D9%88%D8%A7%D8%AF-%D8%B1%D8%B3%D8%A7%D9%86%D9%87-%D8%A7%DB%8C-%D8%AF%D8%B1-%D8%A7%D8%B3%D8%AA%D8%A7%D9%86-%D8%A8%D8%A7-%D9%85%D8%B4%D8%A7%D8%B1%DA%A9%D8%AA-%D9%86%D9%87%D8%A7%D8%AF%D9%87%D8%A7%DB%8C-%D9%81%D8%B1%D9%87%D9%86%DA%AF%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T14:59:00+00:00"/>
    <meta property="og:title" content="برگزاری دوره تخصصی آموزشی سواد رسانه‌ای در خراسان جنوبی/ لزوم اجرای نهضت سواد رسانه‌ای در استان با مشارکت نهادهای فرهنگی"/>
    <meta property="og:description" content="رضایی از برگزاری دوره آموزشی سواد رسانه‌ای تخصصی در بیرجند خبر داد و گفت: در این دوره بیش از 70 نفر از فعالان حوزه سواد رسانه‌ای استان شرکت می‌کنند."/>
  </head>
  <body>
    <article>
      <h1>برگزاری دوره تخصصی آموزشی سواد رسانه‌ای در خراسان جنوبی/ لزوم اجرای نهضت سواد رسانه‌ای در استان با مشارکت نهادهای فرهنگی</h1>
      <h2>مسئول سازمان فضای مجازی بسیج خراسان جنوبی خبر داد</h2>
      <address>
        <time datetime="2019-11-11T14:59:00+00:00">11 Nov 2019, 14:59</time>
      </address>
      <p>رضایی از برگزاری دوره آموزشی سواد رسانه‌ای تخصصی در بیرجند خبر داد و گفت: در این دوره بیش از 70 نفر از فعالان حوزه سواد رسانه‌ای استان شرکت می‌کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/news/92814/%D8%A8%D8%B1%DA%AF%D8%B2%D8%A7%D8%B1%DB%8C-%D8%AF%D9%88%D8%B1%D9%87-%D8%AA%D8%AE%D8%B5%D8%B5%DB%8C-%D8%A2%D9%85%D9%88%D8%B2%D8%B4%DB%8C-%D8%B3%D9%88%D8%A7%D8%AF-%D8%B1%D8%B3%D8%A7%D9%86%D9%87%E2%80%8C%D8%A7%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D9%84%D8%B2%D9%88%D9%85-%D8%A7%D8%AC%D8%B1%D8%A7%DB%8C-%D9%86%D9%87%D8%B6%D8%AA-%D8%B3%D9%88%D8%A7%D8%AF-%D8%B1%D8%B3%D8%A7%D9%86%D9%87%E2%80%8C%D8%A7%DB%8C-%D8%AF%D8%B1">خاورستان</a></b>، سجاد رضایی مسئول سازمان فضای مجازی بسیج خراسان جنوبی پیش از ظهر امروز در جمع خبرنگاران با اعلام این خبر افزود: در شرایط کنونی دنیا رسانه و فضای مجازی یک ابزار برای پیشبرد اهداف عملیات روانی و تاثیرگذاری مستقیم بر افکار عمومی به شمار می‌رود.</p>
      <p>وی با بیان این‌که سواد رسانه لازمه مقابله با جنگ رسانه‌ای است، گفت: دوره‌های سواد رسانه با هدف افزایش آگاهی عمومی و فعالان فضای مجازی استان برگزار می‌شود.   مسئول سازمان فضای مجازی بسیج خراسان جنوبی با اشاره به رویکرد این سازمان در سال‌جاری مبنی بر آموزش و افزایش سطح سواد رسانه‌ای اصحاب رسانه، فعالان فضای مجازی و خانواده‌های آن‌ها، عنوان کرد: سال گذشته دوره مقدماتی سواد رسانه‌ای با حضور بیش از 100 نفر از علاقه‌مندان به این عرصه برگزار شد و در این دوره آموزشی منتخبین دوره مقدماتی و فعالان این عرصه حضور خواهند یافت.   رضایی در ادامه گفت: این دوره آموزشی چهارمین دوره آموزشی سطح یک سواد رسانه‌ای است که در سال‌جاری در استان برگزار شده است.   وی یادآور شد: 3 دوره قبلی به صورت مجازی اجرا شده و این دوره به صورت حضوری با حضور اساتید کشوری سواد رسانه‌ای اجرا خواهد شد.   مسئول سازمان فضای مجازی بسیج خراسان جنوبی اضافه کرد: افرادی که این دوره را با موفقیت به پایان برسانند به عنوان مربی سواد رسانه‌ای در سطح مرکز استان به ارائه مباحث سواد رسانه‌ای به صورت عمومی خواهند پرداخت.   وی ادامه داد: در 23 و 24 آبان‌ماه سال‌جاری دکتر نوروزی و دکتر شاه‌آبادی از اساتید کشوری سازمان فضای مجازی بسیج مستضعفین در این دوره به ارائه سرفصل‌های تخصصی خواهند پرداخت و در پایان دوره گواهینامه معتبر به شرکت کنندگان اعطا می‌شود.   رضایی تأکید کرد : با توجه به هجوم همه جانبه رسانه‌های معاند در بستر شبکه‌های اجتماعی و فضای مجازی، می‌بایست فرهنگ استفاده از رسانه‌های نوین در بین عموم مردم و خانواده‌ها فراگیر شود و این نیاز به برنامه‌ریزی برای اجرای نهضت سواد رسانه‌ای در استان دارد که می‌بایست همه ادارات و نهادهای فرهنگی برای اجرای این نهضت مشارکت فعال کنند.   انتهای پیام/</p>
    </article>
  </body>
</html>