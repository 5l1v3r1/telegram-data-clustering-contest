<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/kmett-na-nesebr-se-klne-s-beleznitsi-i-agitka-406442.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T14:42:42+00:00"/>
    <meta property="og:title" content="Кметът на Несебър се кълне с белезници и агитка"/>
    <meta property="og:description" content="Димитров трябва да посочи заместник, след клетвата си се връща в ареста"/>
  </head>
  <body>
    <article>
      <h1>Кметът на Несебър се кълне с белезници и агитка</h1>
      <address><time datetime="2019-11-11T14:42:42+00:00">11 Nov 2019, 14:42</time> by <a rel="author">Стандарт</a></address>
      <p>С белезници и агитки полага клетва кметът на Несебър Николай Димитров. Той и двама общински съветници бяха заведени под конвой на тържествената общинска сесия в града.</p>
      <p>Тримата бяха задържани дни преди първия тур на изборите с обвинения за купуване на гласове.</p>
      <p>Охрана, тълпа граждани и журналисти чакаха Димитров пред входа на общината. Конвоираният градоначалник едвам си проби път през множеството. Пред кметството имаше група, митингуваща в негова подкрепа. Организатори са Инициативният комитет, издигнал кандидатурата на Николай Димитров за кмет.</p>
      <p>След като положи клетва, Димитров може да упълномощи свой заместник, защото след тържествената церемония ще бъде върнат отново в ареста в София.</p>
      <p>Адвокатът на Николай Димитров - Ина Лулчева, написа писмо до Специализираната прокуратура, в което поиска да бъде променена мярката му за неотклонение, за да може той да встъпи в длъжност. Тя напомни, че става дума за демократичен избор на гражданите и ако той не може да поеме функциите си, то това би било подменен вот. Във второ писмо до Спецпрокуратурата Лулчева поиска незабавно той да бъде освободен от ареста, а постановлението за привличането му като обвиняем за купуване на гласове да бъде отменено като издадено от некомпетентен орган. Според адвокат Лулчева специализираните прокуратура и съд не са компетентни да се занимават с дела за купувана на гласове, респективно с делата срещу политическите права на гражданите.</p>
    </article>
  </body>
</html>