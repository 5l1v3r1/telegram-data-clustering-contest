<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546493.html/%D8%A7%D9%86%D8%AA%D9%82%D8%A7%D8%AF-%D8%B4%D8%AF%DB%8C%D8%AF%D8%A7%D9%84%D9%84%D8%AD%D9%86-%D8%B9%D8%B6%D9%88-%D8%B4%D9%88%D8%B1%D8%A7%DB%8C-%D8%B4%D9%87%D8%B1-%D8%AA%D9%87%D8%B1%D8%A7%D9%86-%D8%A7%D8%B2-%D8%B9%D9%85%D9%84%DA%A9%D8%B1%D8%AF-%D8%B4%D9%87%D8%B1%D8%AF%D8%A7%D8%B1%DB%8C--%D8%B9%D9%84%DB%8C%D8%AE%D8%A7%D9%86%DB%8C--%D8%AF%D9%88-%D8%B3%D8%A7%D9%84-%D8%A7%D8%B3%D8%AA-%DA%A9%D9%87-%D9%87%DB%8C%DA%86-%D8%A7%D8%AA%D9%81%D8%A7%D9%82%DB%8C-%D8%AF%D8%B1-%D8%AD%D9%88%D8%B2%D9%87-%D8%B4%D9%87%D8%B1%DB%8C-%D9%86%DB%8C%D9%81%D8%AA%D8%A7%D8%AF%D9%87-%D8%A7%D8%B3%D8%AA---%D9%86%DA%AF%D8%A7%D9%87-%D8%A8%D8%B1%D8%AE%DB%8C-%D8%A7%D8%B2-%D8%A7%D8%B9%D8%B6%D8%A7%DB%8C-%D8%B4%D9%88%D8%B1%D8%A7-%D8%AF%D8%B1-%D9%85%D8%AF%DB%8C%D8%B1%DB%8C%D8%AA-%D8%B4%D9%87%D8%B1--%D8%B1%D9%81%DB%8C%D9%82-%D8%A8%D8%A7%D8%B2%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T14:14:00+00:00"/>
    <meta property="og:title" content="انتقاد شدیداللحن عضو شورای شهر تهران از عملکرد شهرداری/ علیخانی: دو سال است که هیچ اتفاقی در حوزه شهری نیفتاده است/ نگاه برخی از اعضای شورا در مدیریت شهر، رفیق بازی است"/>
    <meta property="og:description" content="محمد علیخانی، رئیس کمیسیون عمران و حمل‌و‌نقل شورای شهر تهران گفت:  وقتی مردم اولین خواسته خود را ترافیک و آلودگی هوا اعلام می‌کنند، باید کسی روی کار باشد که بتواند اولین خواسته‌ها را برآورده کند اما امروز و با گذشت دو سال که هیچ اتفاقی در این حوزه نیفتاده، باید نتیجه انتخاب خود را ببینیم."/>
  </head>
  <body>
    <article>
      <h1>انتقاد شدیداللحن عضو شورای شهر تهران از عملکرد شهرداری/ علیخانی: دو سال است که هیچ اتفاقی در حوزه شهری نیفتاده است/ نگاه برخی از اعضای شورا در مدیریت شهر، رفیق بازی است</h1>
      <h2>در پی تدوام ناکارآمدی در حوزه مدیریت شهری؛</h2>
      <address>
        <time datetime="2019-11-11T14:14:00+00:00">11 Nov 2019, 14:14</time>
      </address>
      <p>محمد علیخانی، رئیس کمیسیون عمران و حمل‌و‌نقل شورای شهر تهران گفت: وقتی مردم اولین خواسته خود را ترافیک و آلودگی هوا اعلام می‌کنند، باید کسی روی کار باشد که بتواند اولین خواسته‌ها را برآورده کند اما امروز و با گذشت دو سال که هیچ اتفاقی در این حوزه نیفتاده، باید نتیجه انتخاب خود را ببینیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از ایلنا؛ رئیس کمیسیون عمران و حمل‌و‌نقل شورای شهر تهران گفت: آمارهای معاونت حمل‌و‌نقل و ترافیک در خصوص طرح کاهش آلودگی هوا ساختگی بوده و اکنون نمود پیدا کرده است.</p>
      <p>به گزارش شوراآنلاین، محمد علیخانی رئیس کمیسیون عمران  وحمل و نقل شورای شهر تهران درباره بازگشت مجدد آلودگی‌ها به تهران و بازنگری در طرح کاهش آلودگی هوا، اظهار داشت: شورای شهر نمی‌تواند در بازنگری طرح دخالتی داشته باشد. هرگونه بازنگری اعم از تغییر محدوده، ساعت طرح، روزهای محدوده و محدودیت با شورای ترافیک تهران است. شورای ترافیک این طرح را تصویب کرده است و خودش می‌تواند، آن را بازنگری کند.</p>
      <p>او با اشاره به اینکه شورای شهر از ابتدا به این طرح ایراداتی را وارد می‌دانست، تصریح کرد: اگر شهرداری قبل از اینکه آن را در شورای ترافیک به تصویب برساند در شورا مطرح می‌کرد، ما نیز نظر کارشناسی خود را می‌دادیم و با همفکری ‌شاید برخی از اشکالاتی که اکنون به طرح کاهش آلودگی هوا وارد است، وجود نداشت.</p>
      <p>علیخانی با بیان اینکه پلیس راهنمایی و رانندگی نیز ایراداتی به طرح کاهش آلودگی هوا وارد دانسته است، ادامه داد: ما نیز برخی از آنها را قبول داریم، اما باید در شورای ترافیک تصویب شود.</p>
      <h3>کوتاهی شورای شهر در مقابل شهرداری</h3>
      <p>او ادامه داد: شورای شهر در مقابل شهرداری و معاونت حمل‌و‌نقل و ترافیک خیلی کوتاهی و تسامح کرده است و نظر کمیسیون تخصصی در شورا از حمایت کافی برخوردار نشد و دست معاونت حمل‌و‌نقل در بسیاری از کارها بازتر شد، به طوری که این یک مساله آسیب‌زا شده است، اما این اتفاق که نظرات کمیسیون تخصصی ملاک عمل قرار گیرد و یا همراهی آنها در تصمیمات شهری بیشتر باشد، در شورای پنجم رخ نیفتاد و یا کمتر افتاد.</p>
      <p>علیخانی با بیان اینکه نگاه برخی در شهر رفیق بازی بود، ادامه داد: بر فرض چند عضو شورا با برخی مدیران شهرداری رفاقتی داشتند و این مسائل به وظیفه‌های نظارتی و ذاتی شورا که باید انجام دهد، آ‌سیب وارد کرد و اینها معاونت حمل‌‌ونقل را با کمیسیون عمران و حمل‌ونقل به لج بازی انداخت و آنها خیال کردند هرکاری بخواهند می‌توانند انجام دهند و امروز ثمرات آن را می‌بینیم.</p>
      <h3>آمارهای معاونت حمل‌و‌نقل و ترافیک ساختگی است</h3>
      <p>رئیس کمیسیون عمران و حمل‌و‌نقل شورای شهر تهران با اشاره به ساختگی بودن آمارهای معاونت حمل‌و‌نقل و ترافیک درخصوص طرح کاهش آلودگی هوا که در صحن شورای شهر ارائه شد، اظهار داشت: این آمارها اکنون نمود پیدا کرده و از آلودگی هوا کم نشده است. ما معتقد بودیم این کاهش آلودگی هوا به دلیل شرایط جوی آن مقطع سال بود و نباید آن را به طرح کاهش آلودگی هوا نسبت می‌دادیم.</p>
      <p>او ادامه داد: بعضی‌ها نمی‌خواستند این مساله را به دلیل روابط با معاونت حمل‌و‌نقل بپذیرند و اگر آمارها درست بود، امروز نباید شاهد آلودگی هوا می‌بودیم. از ابتدا تاکید کردم که درستی این طرح در پاییز و زمستان خودش را نشان می‌دهد و شاهدیم همان اتفاقاتی که در گذشته می‌افتاد، مجددا در حال تکرار است.</p>
      <h3>شهر به نمایش سه‌شنبه‌های بدون خودرو نیاز ندارد</h3>
      <p>علیخانی با تاکید بر اینکه اولویت‌ها و سیاست‌های کمیسیون عمران و حمل‌و‌نقل اصلا مورد توجه شهرداری قرار نگرفت، ادامه داد: شهرداری به جای آن نمایشی که از سه‌شنبه‌های بدون خودرو در شهر تدارک دید که از اولویت‌ها و سیاست‌های ما نبود، باید درباره مساله آلودگی هوا و ترافیک کار جدی انجام می داد، اگر تنها بر روی ساماندهی موتورسیکلت‌ها متمرکز می‌شد و به سمت موتورسیکلت‌های برقی پیش می‌رفت، امروز به مراتب شاید مشکلات کمتری داشتیم.</p>
      <h3>افزایش آمار موتورسیکلت‌ها در حلقه دوم طرح ترافیک</h3>
      <p>او با تاکید بر اینکه با اجرای این طرح در حلقه دوم ترافیک شاهد افزایش آمار موتورسیکلت‌ها هستیم، افزود: طرحی که به اسم محدوده کاهش آلودگی هوا کار خود را آغاز کرد با افزایش موتورسیکلت‌ها نقض شده است. از طرفی آمارهای ما نشان می‌دهد مسافرت با مترو کاهش یافته و مردم  نه تنها به سمت استفاده از حمل‌و نقل عمومی نرفتند، بلکه گرایش به موتورسیکلت و تاکسی‌های اینترنتی و خودروهای شخصی بیشتر شد.</p>
      <p>علیخانی ادامه داد: معاونت حمل‌و نقل در این دو سال حتی نتوانست یک اتوبوس به سیستم حمل‌و‌نقل شهری اضافه کند و آن تعداد محدود هم مربوط به دوره قبل بوده است. این معاونت کارهای اصلی خود را رها کرده است و به جای آن دوچرخه سواری و حلقه دوم را مرکز توجه قرار داده است.</p>
      <p>او با تاکید بر اینکه اولویت و سیاست‌های شورای شهر چیز دیگری بوده است و شهردای چیز دیگری اجرا کرده‌است، خاطرنشان کرد: پس کارکرد مصوبات شورای شهر چیست؟ وقتی آنها کار خود را می‌کنند، نتیجه آن می‌شود که پس از دو سال نه تنها کار بهتر نشده، بلکه در بسیاری جاها بدتر نیز شده است.</p>
      <p>رئیس کمیسیون عمران و حمل‌ونقل شورای شهر در پاسخ به این سوال که اعضای شورای شهر و خود مدیران شهری می‌گویند دولت حتی یک اتوبوس هم تحویل نداده است،‌ اما شهردار تهران هر هفته در جلسات هیات دولت حضور دارد،‌ چرا از این ظرفیت استفاده نمی‌کند؟ اظهار داشت: این موضوع به توان افراد باز می‌گردد. صرف حضور در دولت، بدون اقناع کردن آنها و گرفتن حق شهرداری فایده‌ای ندارد. باید کسی شهردار می شد که می‌توانست از بسیاری از ظرفیت‌ها استفاده کند و اولویت‌های که امروز داریم و مردم به آنها اشاره کردند را برآورده کند.</p>
      <h3>دو سال است که هیچ اتفاقی در حوزه شهری نیفتاده است</h3>
      <p>او ادامه داد: وقتی مردم اولین خواسته خود را ترافیک و آلودگی هوا اعلام می‌کنند، باید کسی روی کار باشد که بتواند اولین خواسته‌ها را برآورده کند. در آن زمان که این مساله را مطرح کردیم به دلیل برخی نگاه‌های سیاسی با آن مخالفت شد، اما امروز و با گذشت دو سال که هیچ اتفاقی در این حوزه نیفتاده، باید نتیجه انتخاب خود را ببینیم.</p>
      <p>علیخانی افزود: به جز کارهای روتین مانند افتتاح چند ایستگاه مترو و تست معاینه فنی و مورادی از این دست، اقدامی صورت نگرفته است که نشان می‌دهد؛ بود و نبود ما فرقی نداشت،‌ زمانی حضور ما مهم است که بتوانیم از ظرفیت‌هایی که کسی توان آن را ندارد استفاده کنیم و با روابط خود کار را پیش ببریم.</p>
      <h3> وضعیت بحرانی در ناوگان اتوبوسرانی و مترو</h3>
      <p>علیخانی با اشاره به اینکه دولت نیز باید مصوبات مجلس را اجرا کند، اظهار داشت: آقای روحانی وعده دادند که ۱۹ هزار اتوبوس به ناوگان کشور وارد می‌شود و ۵ هزار دستگاه آن  نیز حق تهران است، حال سوال این است، چرا هنوز حتی یکی از آنها را نتوانستیم دریافت کنیم؟ اگر وظیفه شواری شهر است که وارد امور اجرایی شود، این مساله را به ما اعلام کنند و خودمان آن را پیگیری می‌کنیم،‌ آنهایی که در اجرا هستند، باید این مسائل را پیگیری کنند که تاکنون موفق نبوده‌اند.</p>
      <p>او افزود: اگرچه بحران اقتصادی و تحریم نیز مطرح است و ما آن را درک می‌کنیم، اما  دولت نباید مساله ترافیک تهران را صرفا به گردن شهرداری بیندازد. آنها نیز در این مورد سهیم هستند و مسبب مشکلاتی نیز چه از گذشته تا امروزند.</p>
      <p>علیخانی افزود: به طور کلی می‌توانم بگویم که ناوگان اتوبوسرانی فرسوده است و به وضعیت بحران رسیده، مترو نیز در حال رسیدن به این وضعیت است. مردم اگر کیفیت لازم و دسترسی آسان نداشته باشند از سیستم حمل‌و‌نقل عمومی استفاده نمی‌کنند.</p>
      <h3>مدیران شهری پاسخگو باشند</h3>
      <p>او تاکید کرد: بعد از دو سال صبوری، امروز زمان آن است که مدیران شهری برای کوتاهی‌های صورت گرفته پاسخگو باشند. روسای کمیسیون‌ها طی دو هفته اخیر جلساتی را با رئیس شورای شهر تشکیل داده‌اند تا اولویت‌ها را مجددا بروزرسانی کنیم و حتما از معاونت‌های شهرداری جواب می‌خواهیم که در این دو سال چه کردند و برنامه آنها برای دو سال آینده چیست؟</p>
    </article>
  </body>
</html>