<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/groteske-scener-fra-utlendingsforvaltningen/71805689"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T14:29:38+00:00"/>
    <meta property="og:title" content="Groteske scener fra utlendingsforvaltningen"/>
    <meta property="og:description" content="Dagbladet mener: Norske politikere må ta grep for å sikre at UDIs skammelige hersing med småbarnsmoren Mahsa Aghabararian (32) og hennes familie aldri gjentar seg."/>
  </head>
  <body>
    <article>
      <h1>Groteske scener fra utlendingsforvaltningen</h1>
      <h2>Dagbladet mener: Norske politikere må ta grep for å sikre at UDIs skammelige hersing med småbarnsmoren Mahsa Aghabararian (32) og hennes familie aldri gjentar seg.</h2>
      <address><time datetime="2019-11-11T14:29:38+00:00">11 Nov 2019, 14:29</time> by <a rel="author">Dagbladets lederavdeling</a></address>
      <p><b>I oktober i</b> <b>år </b>fikk Mahsa Aghabararian (32) <a href="https://www.aftenposten.no/norge/i/xPdmOX/kastes-ut-av-norge-udi-mener-mahsa-kan-ha-kontakt-med-datteren-6-mnd-via-internett">ifølge Aftenposten</a> beskjed fra Utlendingsdirektoratet (UDI) om at hun er utvist fra Norge i to år for brudd på utlendingsloven, blant annet for opprettelsen av et enkeltpersonforetak som tannlege.</p>
      <p>Ved å organisere arbeidet sitt slik to tredeler av bransjen har gjort det, begikk Aghabararian det UDI kaller en «grov overtredelse.» Så grov og alvorlig at straffen er å forlate landet.</p>
      <p>På tre ukers varsel må hun dermed «hjem» til Iran, hvor hun ikke har bodd siden hun var 16 år, eller til et tredjeland. Igjen i Norge sitter ektemannen Magnus Leirfall (36) og deres seks måneder gamle datter, Chloé.</p>
      <p>Til tross for at Aghabararian både har søkt om, og kvalifiserer for, familieinnvandring, kan innreiseforbudet torpedere prosessen. Og hva med datteren? Hun kan ifølge UDI enten forlate landet med moren, eller holde kontakten «via Internett.»</p>
      <p><b>Slike groteske scener </b>fra utlendingsforvaltningen vekker harme og avsky. Selv i tilfeller der mor eller far har brutt loven, skal hensynet til barnets beste veie tyngst når vedtak om utvisning fattes.</p>
      <p>Men til tross for at barnet bare er seks måneder og fortsatt ammes av moren, samt at familiens mulighet til å leve sammen i Iran ifølge UDI selv er «meget begrenset og risikabel», holdt UDI i første runde fast på sitt.</p>
      <p>I ettertid forsøkte direktoratet til og med å snu på det: Regelverket åpner for at barnet kan være med mor i de åra innreiseforbudet gjelder. Barnets beste er altså enten å holde kontakt med mor over telefon og Internett i to år, eller å forlate både Norge og far for å leve i utlandet med mor.</p>
      <p><b>Både politikere og</b> folk flest har reagert med sjokk og sinne på den firkantede og rigide hersingen med Aghabararian og hennes familie. Det kan gå kaldt nedover ryggen på enhver borger med rettferdighetssans når man tenker på både denne saken, og alle liknende saker som ikke har er blitt like grundig belyst gjennom medieomtale.</p>
      <p>UDI varslet tidlig en ny gjennomgang av saken, og snudde mandag ettermiddag. Aghabararian får bli.</p>
      <p>Det var det eneste rette, men bør ikke være en hvilepute. Fra politisk hold bør det uansett tas grep som sikrer at historien ikke gjentar seg. Den offentlige forvaltningen har verken råd til å behandle enkeltmennesker eller vår felles tillit til systemet på denne måten.</p>
      <p><b>I skammens forlengelse</b> bør også både Stortinget, justisdepartementet og UDI foreta en grundig gjennomgang av hvordan dagens lovverk tolkes og forvaltes. Lovgiver må også endre straffereaksjonene til å være i samsvar med lovbruddene som blir begått, noe stortingsflertallet allerede har <a href="https://www.stortinget.no/nn/Saker-og-publikasjonar/publikasjonar/Innstillingar/Stortinget/2017-2018/inns-201718-140s/?all=true">bedt regjeringen ta tak i</a>.</p>
      <p>Hvis noe med Aghabararian-saken framstår som en «grov overtredelse», er det den totale mangelen på vektleggingen av barnets beste.</p>
    </article>
  </body>
</html>