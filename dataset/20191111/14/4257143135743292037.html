<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/egy-honapja-el-a-bkv-mobilberlete-teszt"/>
    <meta property="og:site_name" content="infostart"/>
    <meta property="article:published_time" content="2019-11-11T14:57:00+00:00"/>
    <meta property="og:title" content="Egy hónapja &quot;él&quot; a BKV mobilbérlete - teszt"/>
    <meta property="og:description" content="Részletes jegyzőkönyvet írt egy portál a budapesti közlekedésre váltható mobilbérlet használhatóságával kapcsolatban."/>
  </head>
  <body>
    <article>
      <h1>Egy hónapja "él" a BKV mobilbérlete - teszt</h1>
      <address><time datetime="2019-11-11T14:57:00+00:00">11 Nov 2019, 14:57</time> by <a rel="author">Infostart</a></address>
      <h3>Részletes "jegyzőkönyvet" írt egy portál a budapesti közlekedésre váltható mobilbérlet használhatóságával kapcsolatban.</h3>
      <p>Tesztelte a <a href="https://www.napi.hu/magyar_vallalatok/bkk-mobilberlet-teszt.694692.html">Napi.hu</a>, milyen a már forgalomban lévő mobilbérlettel utazni - egy hónapon át.</p>
      <p>A hétköznapi használat során a bérlet "felmutathatóságával" gyakran voltak gondok, de az applikáció telepítése, a vásárláshoz szükséges regisztrációs és fizetési adatok rögzítése áthidalhatatlan gondot nem okoz. Bankkártyával ki lehet fizetni a bérletet, utána az applikáció saját olvasóját kell használni a kihelyezett QR-kódok beolvasásához.</p>
      <blockquote>Ha menet közben kérik a jegyeket, át kell váltani az appon belül a másik felületre, ahol a visszaigazoló QR-kód látszik.</blockquote>
      <p>A felszállásnál a mobilhasználat mindenképp előkészületet igényel. Ez az ujjlenyomatos vagy arcfelismerő kioldással működő készülékeknél egyszerűbb, ahol viszont be kell ütni a pin kódot, különösen ha valaki épp futna a busz után, már nehézkesebb.</p>
      <p>A metrónál a QR-kódokat a jegykezelők oldalára helyezték ki, onnét lehet beolvasni, majd a képet megmutatni a lépcsőt őrző ellenőröknek. Komikus, hogy ha ugyanannak az útnak a végén is kérik a bérletet, akkor már át kell váltani az applikáción belül a másik, a telefonon felmutatandó QR-kódra, amit az ellenőr tud a saját eszközével leolvasni. Itt már adódnak bonyodalmak: szemmel láthatóan nincsenek az ellenőrök felkészítve az új rendszerre.</p>
      <p>Éjszakai utazásnál az ellenőrök köszönik az előzékenységet, amivel előkerül a mobilbérletem, de mivel nincsen náluk leolvasó, kölcsönösen további jó éjszakát kívánunk, és ennyi volt.</p>
      <p>Probléma még, hogy</p>
      <p>
        <mark>néha nagyon lassan tölt be az applikáció.</mark>
      </p>
      <p>Ez lehet a telefon miatt is, de egy elterjedt, középkategóriás Samsung telefont használtak a teszthez, így ez sok felhasználót érinthet. Volt olyan alkalom, hogy eltelt 10 másodperc, ameddig előkerült a bemutatásra a piktogram, ennyi idő alatt a papírbérletet is elő lehet szedni.</p>
      <p>Az applikáció felkínálja az állandó azonosítás lehetőségét, amivel elvileg kiváltható a folyamatos kódbeolvasgatás. Ennek egyáltalán nem egyértelmű a beállítása.</p>
      <p>Mint arra a BKK is felhívja a figyelmet, a mobilbérlet használata adatforgalommal jár. Ez talán már nem akkora probléma, lévén szinte minden mobilszereződés tartalmaz adatkeretet.</p>
      <p>Pozitívum, hogy az applikáció tud angolul, így ha elterjed, ez komoly vonzerő lehet az idelátogatóknak, akik elkerülnék a többféle kellemetlenséget, amit az aluljárókban lévő jegyautomaták használata okozhat.</p>
      <blockquote>Ha valaki rendelkezik érvényes mobilbérlettel és nem tudja felmutatni, ugyanúgy a személyes ügyintézéssel kell bajlódnia,</blockquote>
      <p>ami szintén baj még.</p>
      <p>
        <i>Nyitókép: Pexels</i>
      </p>
    </article>
  </body>
</html>