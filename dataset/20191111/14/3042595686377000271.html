<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/ba-meg-gi-ham-trusa/71805015"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T14:22:06+00:00"/>
    <meta property="og:title" content="- Ba meg gi ham trusa"/>
    <meta property="og:description" content="Sharon Stone forteller detaljer rundt den mye omtalte scenen fra «Basic Instinct» som gjorde henne verdenskjent."/>
  </head>
  <body>
    <article>
      <h1>- Ba meg gi ham trusa</h1>
      <h2>Sharon Stone forteller detaljer rundt den mye omtalte scenen fra «Basic Instinct» som gjorde henne verdenskjent.</h2>
      <address><time datetime="2019-11-11T14:22:06+00:00">11 Nov 2019, 14:22</time> by <a rel="author">Hilde Marie Tvedten</a></address>
      <p>Filmen «Basic Instinct» vakte oppsikt med sine eksplisitte sex-skildringer da den kom i 1992, og gjorde Sharon Stone berømt. I rollen som den drapsmistenkte Catherine Trammell er det spesielt én scene som ble en snakkis da filmen kom ut:</p>
      <p>Stones karakter blir avhørt av politiet mens hun sitter med beina i kryss. Så sprer hun beina foran politimannen Nick Curran (Michael Douglas) og avslører at hun ikke har noe undertøy på seg.</p>
      <h3>- Gi meg undertøyet ditt</h3>
      <p>Da Stone ble tildelt prisen som «Woman of the Year» av magasinet GQ for noen dager siden, fortalte hun mer om bakgrunnen for den kjente scenen, skriver <a href="https://www.independent.co.uk/arts-entertainment/films/news/sharon-stone-basic-instinct-paul-verhoeven-leg-cross-underpants-a9196296.html">The Independent</a>.</p>
      <p>- For noen år siden satt jeg i et filmstudio og regissøren min sa: «Kan du gi meg undertøyet ditt, for vi ser det i scenen, og du skal ikke ha undertøy på - men vi kommer ikke til å se noe», sier Stone.</p>
      <figure>
        <img src="https://dbstatic.no/71805382.jpg?imageId=71805382&amp;x=0&amp;y=6.0723514211886&amp;cropw=100&amp;croph=49.870801033592&amp;width=643&amp;height=387"/>
        <figcaption><b>VANT PRIS:</b> Sharon Stone fortalte fra innspillingen av «Basic Instinct» fra scenen da hun mottok bladet GQs pris «Woman of the Year». Foto: NTB scanpix Vis mer</figcaption>
      </figure>
      <p>- Jeg sa «klart det». Jeg viste ikke at dette øyeblikket kom til å forandre livet mitt, la hun til.</p>
      <p>Stone «gjenskapte» også scenen ved å be publikum om å gjøre beinbevegelsen sammen med henne.</p>
      <p>- Føler dere dere mektigere? Kanskje ikke, sa hun fra scenen.</p>
      <h3>Flere takket nei</h3>
      <p>For regissøren bak filmen, Peter Verhoeven, skal ikke sex ha vært hovedtemaet i filmen - men ondskap, ifølge et intervju han ga til <a href="https://www.nytimes.com/1992/03/15/movies/film-basic-instinct-the-suspect-is-attractive-and-may-be-fatal.html?pagewanted=all">New York Times</a> i 1992. Han ønsket å lage en klassisk spenningsfilm i Hitchcock-tradisjonen, men det var sexscenene som var med på å gjøre filmen til en kinovinner.</p>
      <p>Stone fikk rollen etter at en rekke mer kjente skuespillere, som Michelle Pfeiffer, Kim Basinger og Geena Davis, takket nei på grunn av nakenheten og simuleringen av sex, ifølge avisa.</p>
      <p>Verhoeven selv har ikke kommentert de siste uttalelsene fra Stone. Men skuespilleren og regissøren har tidligere fortalt sine versjoner av detaljene rundt scenen. Det de er uenige om, er hvorvidt Stone var klar over hvordan scenen kom til å se ut i filmen.</p>
      <p>Stone har tidligere fortalt at hun fikk sjokk da hun så hvordan scenen så ut på et stort kinolerret, og at mange flere detaljer vistes enn hun trodde da hun spilte inn scenen.</p>
      <p>
        <b>Til magasinet <a href="https://icon.ink/articles/25-years-later-someone-lies-cross-leg-basic-instinct/">Icon</a> har Verhoeven sagt at Stone lyver om det som skjedde, og at hun så scenen godt på en kameramonitor uten å reagere på det.</b>
      </p>
      <p>- Enhver skuespiller vet hva hun kommer til å se når du ber henne om å ta av undertøyet sitt, har han uttalt til magasinet.</p>
      <h3>- Ville ikke bli laget</h3>
      <p>Manusforfatter Joe Eszterhas har i sin selvbiografi fra 2005 også skrevet at ideen til scenen var Verhoevens, og at han bestemte at scenen «ville være morsommere hvis Sharon ikke hadde på seg undertøy den dagen».</p>
      <p>Stone har tidligere uttalt at hun ikke tror filmen ville blitt laget i dag.</p>
      <p>- Jeg tror «Basic Instinct» ble laget på det helt riktige tidspunktet i historien, fordi den fanget frykten og tvilen vår rundt øyeblikket da kvinners makt endret seg, har hun tidligere sagt til magasinet <a href="https://www.allure.com/story/sharon-stone-end-of-anti-aging-cover-interview">Allure</a>.</p>
    </article>
  </body>
</html>