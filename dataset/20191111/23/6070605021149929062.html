<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Torra-Sanchez-parlar-solucions-conflicte_0_2342165864.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T23:18:00+00:00"/>
    <meta property="og:title" content="Torra insta Sánchez a retornar al diàleg per abordar “solucions reals”"/>
    <meta property="og:description" content="ERC també li demana “seure i parlar” per a una sortida democràtica"/>
  </head>
  <body>
    <article>
      <h1>Torra insta Sánchez a retornar al diàleg per abordar “solucions reals”</h1>
      <h2>ERC també li demana “seure i parlar” per a una sortida democràtica</h2>
      <address>
        <time datetime="2019-11-11T23:18:00+00:00">11 Nov 2019, 23:18</time>
      </address>
      <p>El president en funcions del govern espanyol i guanyador diumenge de les eleccions generals, Pedro Sánchez, es va passar mitja campanya ridiculitzant les trucades que li feia el cap de l’executiu català. Ahir, però, Quim Torra va intentar tornar-se a posar en contacte amb Sánchez -a quarts de deu del matí, segons va recollir l’ACN- un cop més sense èxit per demanar-li que “segui i parli” amb el govern català de les “solucions reals” al conflicte polític. L’endemà del resultat de les eleccions del 10 de novembre, Torra va commemorar al costat de l’expresident Artur Mas el cinquè aniversari de la consulta del 9-N, tot i que l’efemèride va acabar passant a segon pla. “[La ciutadania] no es mereix el menyspreu i encara menys una resposta autoritària”, va lamentar el president. Segons ell, cal una reacció “al nivell de la democràcia del segle XXI”, ja que l’actitud que manté l’Estat només ha “blanquejat l’autoritarisme”, en al·lusió a la pujada de l’extrema dreta de Vox.</p>
      <p>Una estona després que ho fes el cap de l’executiu, ERC es va pronunciar en termes similars. La secretària general adjunta, Marta Vilalta, va instar el president espanyol a “seure i parlar” per trobar una “solució democràtica”. El punt de partida d’ERC és que l’independentisme ha sortit reforçat dels comicis i que, per tant, l’Estat hauria d’abandonar la repressió per passar al diàleg. Si s’arribés a formar una taula de negociació, Esquerra hi portaria l’autodeterminació i l’amnistia, dues qüestions rebutjades sense matisos pel PSOE. Ara bé, aquest emplaçament al diàleg del president de la Generalitat es tradueix de manera diferent en JxCat i Esquerra en relació a un nou intent d’investidura. Ahir els dos partits van fer una valoració dels resultats i van ser interpel·lats sobre quin seria el seu posicionament. Esquerra va continuar sense aclarir si estaria disposada a negociar la investidura de Sánchez. En el ple d’investidura fallit del mes juliol, els republicans van abstenir-se en segona volta. Ahir no van voler entrar a valorar si estarien disposats a fer ara el mateix.</p>
      <figure>
        <a href="https://www.ara.cat/2019/11/11/imatges/Mas-defineix-cami-dificil-autodeterminacio_2342175961_67303850_1500x1134.jpg">
          <img src="https://www.ara.cat/2019/11/11/imatges/Mas-defineix-cami-dificil-autodeterminacio_2342175961_67303850_1500x1134.jpg"/>
        </a>
        <figcaption>Mas defineix el 9-N com el “primer pas” del camí “dur i difícil” cap a l’autodeterminació / NÚRIA ORRIOLS</figcaption>
      </figure>
      <p>Per la seva banda, la cap de llista de JxCat, Laura Borràs, va considerar avalada la seva estratègia a les urnes, que consisteix en “no regalar els vots” a canvi de res al líder del PSOE. Ahir va tornar a insistir en la mateixa idea i va convidar el president espanyol a “cedir pas” si no es veu “capacitat” per abordar una negociació sobre el conflicte polític en un context encara “més fragmentat” que la cambra espanyola sorgida del 28 d’abril. Per a Borràs, la repetició de les eleccions va ser una “greu irresponsabilitat” de Pedro Sánchez i això requereix “autocrítica”, sobretot després que l’extrema dreta de Vox hagi duplicat el resultat. “Va voler menysprear l’independentisme, no va saber llegir la realitat a Catalunya”, va dir després d’admetre que se sent “objectivament” reforçada després de guanyar un escó respecte al 28-A.</p>
      <h3>Autocrítica</h3>
      <p>El comitè de campanya de JxCat va analitzar ahir el resultat a primera hora del matí, mentre que el PDECat ho va fer paral·lelament en una executiva pilotada per David Bonvehí, que també havia estat a la trobada amb la candidata. “La gent està tranquil·la”, asseguren fonts de la formació, que es mostren satisfetes d’haver “revertit la tendència a la baixa”. Ara bé, altres veus també expliquen que hi va haver autocrítica en la reunió del PDECat, ja que, malgrat augmentar 25.000 vots, els 8 escons de Borràs queden lluny dels 16 de Josep Antoni Duran i Lleida amb CiU el 2011. Segons les fonts, en un moment de la reunió es va debatre sobre l’abast de la força de l’independentisme des que es va fer pública la sentència del Tribunal Suprem. Mentre que alguns es donaven per satisfets amb el creixement (puja del 39% dels vots al 43%), alguna veu dins la direcció va expressar que la pujada hauria d’haver sigut més gran, perquè del resultat se’n desprèn que hi va haver independentistes que es van quedar a casa o que van optar per una altra opció (en les catalanes del 2017 el percentatge va ser del 47,5%).</p>
      <p>L’executiva d’ERC es va reunir a la tarda per analitzar els resultats electorals. Esquerra va tornar a guanyar les eleccions generals a Catalunya, però perdent dos diputats i 150.000 vots. A diferència de la nit electoral, ahir sí que hi va haver un punt d’autocrítica. Els republicans van admetre el retrocés atribuint-lo a dos factors: el descens de la participació i la irrupció “d’una nova oferta”, la de la CUP, que ha entrat al Congrés amb dos escons, precisament els que ha perdut ERC.</p>
    </article>
  </body>
</html>