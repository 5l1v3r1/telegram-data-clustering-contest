<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Port-Barcelona-vol-creixer-Japo-mercaderies-trafic-asia_0_2342765765.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T23:14:25+00:00"/>
    <meta property="og:title" content="El Port de Barcelona vol créixer de la mà del Japó"/>
    <meta property="og:description" content="El tràfic de mercaderies entre ambdós van pujar un 18% l'any passat"/>
  </head>
  <body>
    <article>
      <h1>El Port de Barcelona vol créixer de la mà del Japó</h1>
      <h2>El tràfic de mercaderies entre ambdós van pujar un 18% l'any passat</h2>
      <address>
        <time datetime="2019-11-11T23:14:25+00:00">11 Nov 2019, 23:14</time>
      </address>
      <p>“El Port de Barcelona és el millor node per a la redistribució a tot Europa de les mercaderies provinents d’Àsia”. Ho va afirmar Mercè Conesa, presidenta de la infraestructura, ahir al Japó, i ho va fer amb dades: “Si opten per Barcelona, les empreses asiàtiques es poden beneficiar d’un estalvi en els costos de distribució de fins al 15% i d’una reducció de la petjada de carboni de fins al 20%”, va dir, comparant el port de la capital catalana amb els del nord d’Europa.</p>
      <p>L’any passat, el tràfic total de mercaderies entre el Port de Barcelona i el Japó va augmentar un 18%, sumant gairebé 457.000 tones. En nombre de contenidors, l’augment va ser del 25%. Especialment intens va ser el tràfic d’automòbils: el 2018 van passar pel Port 61.850 vehicles amb origen o destinació al Japó.</p>
      <p>En total, 225 empresaris japonesos van participar en una jornada per estudiar la possibilitat d’augmentar les seves relacions amb Europa prenent el Port de Barcelona com a porta d’entrada. El director general de Ports and Harbours Bureau, Masayuki Takada, va recordar les ja intenses relacions comercials existents entre la capital catalana i Yokohama i Tòquio. “I les previsions apunten a un augment dels intercanvis en tràfics com els automòbils, el vi o el sector càrnic”, va explicar Takada.</p>
      <h3>Exportacions en alça</h3>
      <p>Era un dels actes organitzats per la delegació comercial al país liderada pels consellers d’Empresa i de Territori, Àngels Chacón i Damià Calvet. Chacón va recordar que les exportacions catalanes al Japó s’han triplicat en els últims deu anys fins a arribar als 849 milions d’euros el 2018, la xifra més alta de la història, que representa un 34%. La consellera va destacar que el Japó és un dels principals socis comercials fora de la Unió Europea i que unes 2.600 empreses catalanes ja hi exporten. Aquesta xifra suposa un augment del 60% respecte a ara fa deu anys.</p>
      <p>En aquest sentit, el conseller Calvet va lamentar que no hi hagi una connexió aeroportuària Barcelona-Tòquio i va explicar que la Generalitat treballa per aconseguir un vol directe al Japó que permeti donar servei als 190.000 passatgers anuals que hi ha en la ruta que uneix Tòquio i Barcelona.</p>
    </article>
  </body>
</html>