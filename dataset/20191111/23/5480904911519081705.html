<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/politico-trump-znovu-odlozi-rozhodnuti-o-clech-na-auta-z-eu/1819909?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T23:24:00+00:00"/>
    <meta property="og:title" content="Politico: Trump znovu odloží rozhodnutí o clech na auta z EU"/>
    <meta property="og:description" content="Washington - Americký prezident Donald Trump tento týden oznámí, že o další půlrok odkládá rozhodnutí o zavedení dovozních cel na automobily a automobilové součástky vyrobené v Evropské unii. Napsal to dnes server Politico s odvoláním na zdroje obeznámené se záměry Bílého domu."/>
  </head>
  <body>
    <article>
      <h1>Politico: Trump znovu odloží rozhodnutí o clech na auta z EU</h1>
      <address><time datetime="2019-11-11T23:24:00+00:00">11 Nov 2019, 23:24</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Americký prezident Donald Trump tento týden oznámí, že o další půlrok odkládá rozhodnutí o zavedení dovozních cel na automobily a automobilové součástky vyrobené v Evropské unii. Napsal to dnes server Politico s odvoláním na zdroje obeznámené se záměry Bílého domu.</p>
      <p>Trump už v květnu prohlásil, že část dovozu aut z EU představuje hrozbu pro národní bezpečnost USA a že uvažuje o uvalení dodatečných cel. Konečné rozhodnutí však tehdy odložil o půl roku. Nyní musí Bílý dům do 14. listopadu rozhodnout, zda cla ve výši až 25 procent na dovoz aut a součástek ze zemí unie uvalí.</p>
      <p>Poslední dobou se množily signály, že Washington k zavedení cel prozatím nesáhne. Americký ministr obchodu Wilbur Ross v říjnu řekl, že USA by se místo zavedení cel mohly rozhodnout pro nová obchodní jednání s Evropskou unií.</p>
      <p>Evropská komise opakovaně varovala, že by v případě zavedení cel přikročila k odvetným krokům. Upozornila také, že zavedení nových cel na dovoz aut a automobilových součástek do USA by poškodilo rovněž americký automobilový průmysl.</p>
      <p>Výkonný ředitel českého Sdružení automobilového průmyslu Zdeněk Petzl v červnu uvedl, že případná americká cla na sektor by potenciálně ohrozila až pětinu českého exportu v automobilovém průmyslu a až 25.000 pracovních míst.</p>
    </article>
  </body>
</html>