<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820203.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T23:46:00+00:00"/>
    <meta property="og:title" content="خشم پمپئو از بی‌فایده بودن خروج آمریکا از برجام"/>
    <meta property="og:description" content="به گزارش ایسنا، مایک پمپئو، وزیر امور خارجه آمریکا روز دوشنبه در توییتی با فاجعه‌آمیز خواندن برجام نوشت، بهترین استدلالی که حسن روحانی برای ماندن در توافق هسته‌ای با ایران دارد این است که بتوانند به خرید و فروش پهپاد، موشک، تانک، جت و ... بپردازند. روحانی به خواسته خود می‌رسد مگر آنکه شورای امنیت سازمان ملل تحریم‌های تسلیحاتی علیه ایران را پیش از هجدهم اکتبر سال ۲۰۲۰ تمدید کنند."/>
  </head>
  <body>
    <article>
      <h1>خشم پمپئو از بی‌فایده بودن خروج آمریکا از برجام</h1>
      <address>
        <time datetime="2019-11-11T23:46:00+00:00">11 Nov 2019, 23:46</time>
      </address>
      <p>وزیر امور خارجه آمریکا روز دوشنبه ضمن خشمگین بودن از بی‌فایده بودن خروج آمریکا از برجام در توییتی مدعی شد که خرید و فروش تسلیحات یکی از دلایل ایران برای باقی ماندن در توافق هسته‌ای (برجام) است.</p>
      <p>به گزارش ایسنا، مایک پمپئو، وزیر امور خارجه آمریکا روز دوشنبه در توییتی با فاجعه‌آمیز خواندن برجام نوشت، بهترین استدلالی که حسن روحانی برای ماندن در توافق هسته‌ای با ایران دارد این است که بتوانند به خرید و فروش پهپاد، موشک، تانک، جت و ... بپردازند. روحانی به خواسته خود می‌رسد مگر آنکه شورای امنیت سازمان ملل تحریم‌های تسلیحاتی علیه ایران را پیش از هجدهم اکتبر سال ۲۰۲۰ تمدید کنند.</p>
      <p>به گزارش ایسنا، حجت‌الاسلام والمسلمین حسن روحانی امروز در جمع مردم رفسنجان با اشاره به خروج آمریکا از برجام اظهار کرد: سال‌هاست خرید سلاح از طرف ایران طبق قطعنامه سازمان ملل ممنوع است و ما نمی‌توانیم سلاح خود را بفروشیم اما اگر برجام را نگه داریم سال آینده تحریم  تسلیحاتی ایران برداشته می‌شود و ما می‌توانیم به راحتی هم سلاح بخریم و هم بفروشیم.</p>
      <p>وی ادامه داد: امروز می‌توانیم از توافق خارج شویم اما قطعنامه‌های شورای امنیت علیه ایران باز می‌گردد، منافع ما در ماندن در برجام است؛ ما برجام را حفظ می‌کنیم اما در عین حال پله پله تعهدات خود را کاهش می‌دهیم. نمی‌شود ما ۱۰۰ درصد تعهدات خود را اجرا کنیم ولی طرف مقابل آن را اجرا  نکند.</p>
      <p>رییس جمهور با بیان این که «امروز شرایط ما در توان هسته‌ای نسبت به هر زمانی بهتر است» گفت: ما در این سال‌ها تحقیقات خود را ادامه دادیم و تعداد سانتریفیوژهای کشور از ۵ نوع به ۱۵ نوع رسیده است. ما توافق را حفظ می‌کنیم و حقوق مردم را پاس داشته و تسلیم فشار دشمن نمی‌شویم. این مسیر یک مسیر تعامل است.</p>
      <p>روحانی تاکید کرد: ما دست روی دست نگذاشتیم و چشم امیدمان به بیرون از مرزها نیست؛ امید ما اول به خداوند و بعد  دست پر برکت و پر توان ملت ایران است.</p>
      <p>دولت آمریکا با روی کار آمدن دونالد ترامپ از توافق بین المللی هسته‌ای خارج شد و با اتخاذ رویکرد تروریسم اقتصادی علیه ایران شدیدترین تحریم‌ها را علیه ایرانیان اعمال کرد.</p>
    </article>
  </body>
</html>