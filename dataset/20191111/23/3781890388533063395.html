<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741199"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T23:10:00+00:00"/>
    <meta property="og:title" content="อย่างไว!'100เดียวทั่วไทย'วันที่2 มีผู้ลงทะเบียนครบแล้ว"/>
    <meta property="og:description" content="เปิดลงทะเบียนโครงการ '100เดียวเที่ยวทั่วไทย' วันที่ 2 จำนวน 10,000 สิทธิ์ ล่าสุดครบแล้วในเวลาไม่เกิน 5 นาที รอลุ้นกันใหม่ 11-12 ธ.ค.นี้"/>
  </head>
  <body>
    <article>
      <h1>อย่างไว!'100เดียวทั่วไทย'วันที่2 มีผู้ลงทะเบียนครบแล้ว</h1>
      <address>
        <time datetime="2019-11-11T23:10:00+00:00">11 Nov 2019, 23:10</time>
      </address>
      <p>
        <b>เปิดลงทะเบียนโครงการ "100เดียวเที่ยวทั่วไทย" วันที่ 2 จำนวน 10,000 สิทธิ์ ล่าสุดครบแล้วในเวลาไม่เกิน 5 นาที รอลุ้นกันใหม่ 11-12 ธ.ค.นี้</b>
      </p>
      <p>เมื่อวันที่ 12 พ.ย. กรณีการท่องเที่ยวแห่งประเทศไทย (ททท.) เปิดให้ลงทะเบียนรับสิทธิ์ซื้อสินค้าและบริการในราคา 100 บาท ต่อรายการ ในโครงการ "100เดียวเที่ยวทั่วไทย" เป็นวันที่ 2 ในวันนี้ หลังจากเมื่อวันที่ 11 พ.ย.ที่ผ่านมา ได้รับการตอบรับเป็นอย่างดีลงทะเบียนครบสิทธิภายใน 4 นาที โดยสถิติการซื้อของกลุ่มคนชุดแรก อันดับ 1 เป็นตั๋วเครื่องบิน อันดับ 2 โรงแรม อันดับ 3 อาหาร อันดับ 4 สปา อันดับ 5 กิจกรรม อันดับ 6 รถเช่า และอันดับ 7 แพ็คเกจทัวร์ โดยผู้เข้าร่วมโครงการสามารถใช้บริการได้ 1 รายการ ต่อ 1 คน ผ่าน  www.100เดียวเที่ยวทั่วไทย.com ตั้งแต่เวลา 06.00 – 24.00 น. ของแต่ละวันหรือจนกว่าสินค้าจะหมด กำหนดให้วันละ 10,000 สิทธิ์ หรือ 10,000 รายการเท่านั้น <br/><br/>ล่าสุดเว็บไซต์ 100เดียวเที่ยวทั่วไทย.com ได้ระบุว่าขณะนี้ได้มีผู้เข้าใช้สิทธิครบตามจำนวนที่กำหนดเป็นที่เรียบร้อยแล้ว หลังจากเปิดให้มีการลงทะเบียนไม่ถึง 5 นาที โดยเปิดให้ลงทะเบียนอีกรอบในวันที่ 11-12 ธ.ค.นี้ ทั้งนี้สำหรับผู้ที่สนใจร่วมแคมเปญ ต้องมีสัญชาติไทย อายุไม่ต่ำกว่า 18 ปีบริบูรณ์ (ณ วันลงทะเบียน) สามารถทำธุรกรรมทางการเงินผ่านอินเทอร์เน็ตแบงก์กิ้ง และมีเบอร์โทรศัพท์มือถือเพื่อใช้ประกอบการลงทะเบียนได้ พร้อมชำระค่าบริการผ่านระบบพร้อมเพย์ บัตรเครดิต บัตรเดบิต หรือ การโอนเงินผ่านระบบอิเล็กทรอนิกส์ หลังจากนั้นรอรับอีเมลยืนยันจากโครงการ และต้องเดินทางภายใน 31 ธ.ค. 62.</p>
    </article>
  </body>
</html>