<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683663/georgiadis-irthe-i-ora-na-kanoume-symmacho-tin-kina-ston-tomea-ti"/>
    <meta property="og:site_name" content="enikos.gr"/>
    <meta property="article:published_time" content="2019-11-11T23:23:00+00:00"/>
    <meta property="og:title" content="Γεωργιάδης: Ήρθε η ώρα να κάνουμε σύμμαχο την Κίνα στον τομέα της κλωστοϋφαντουργίας"/>
    <meta property="og:description" content="«Έχουν διαμορφωθεί οι κατάλληλες συνθήκες, όχι μόνο για εισαγωγές από την Κίνα στην Ευρώπη και δη στην Ελλάδα, αλλά και για εξαγωγές από την Ευρώπη και δη την Ελλάδα προς την Κίνα»..."/>
  </head>
  <body>
    <article>
      <h1>Γεωργιάδης: Ήρθε η ώρα να κάνουμε σύμμαχο την Κίνα στον τομέα της κλωστοϋφαντουργίας</h1>
      <address>
        <time datetime="2019-11-11T23:23:00+00:00">11 Nov 2019, 23:23</time>
      </address>
      <p>«Έχουν διαμορφωθεί οι κατάλληλες συνθήκες, όχι μόνο για εισαγωγές από την Κίνα στην Ευρώπη και δη στην Ελλάδα, αλλά και για εξαγωγές από την Ευρώπη και δη την Ελλάδα προς την Κίνα».</p>
      <p>Αυτό υπογράμμισε σήμερα <a href="http://www.enikos.gr/politics/683228/i-apantisi-tou-georgiadi-ston-polaki">ο υπουργός Ανάπτυξης και Επενδύσεων, 'Αδωνις Γεωργιάδης,</a> σε συνάντηση Ελλήνων και Κινέζων επιχειρηματιών του τομέα της ένδυσης - κλωστοϋφαντουργίας - βάμβακος, που διοργάνωσε ο Σύνδεσμος Επιχειρήσεων Πλεκτικής και Ετοίμου Ενδύματος Ελλάδας σε συνεργασία με το Κινέζικο Συμβούλιο Ένδυσης - Κλωστοϋφαντουργίας και τους Συνδέσμους Μόδας και Βάμβακος.</p>
      <p>
        <b>Στην ομιλία του ο κ. Γεωργιάδης ανέφερε τα εξής:</b>
      </p>
      <p>«Είχα την τύχη και την μεγάλη τιμή σήμερα να γνωρίσω τον Πρόεδρο της Λαϊκής Δημοκρατίας της Κίνας, τον κ. Σι Τζιπινγκ, με τον οποίο, τα μέλη της κινέζικης αποστολής και τον Έλληνα Πρωθυπουργό κ. Κυριάκο Μητσοτάκη, είχαμε εξαιρετικά εποικοδομητική συζήτηση και υπογράψαμε σειρά συμφωνιών μεταξύ Ελλάδας και ΛΔ Κίνας.</p>
      <p>Η Ελλάδα αποτελεί, παραδοσιακά, έναν στενό φίλο της Κίνας στην Ευρωπαϊκή Ένωση και τα τελευταία 13 χρόνια, απ' όταν υπογράψαμε το 2006 την μεταξύ μας συμφωνία στρατηγικής συνεργασίας, οι οικονομικές μας σχέσεις διευρύνονται κάθε χρόνο. Πέραν, όμως, των μεγάλων και εμβληματικών επενδύσεων της Κίνας στην Ελλάδα, όπως είναι της COSCO στο λιμάνι του Πειραιώς και της State Grid στον τομέα της ενέργειας, ή των μεγάλων επενδύσεων των Ελλήνων εφοπλιστών στα ναυπηγεία της Κίνας, μας ενδιαφέρει πάρα πολύ οι οικονομικοί μας δεσμοί να μεγαλώσουν και σε επίπεδο αγοράς.</p>
      <p>Υπό την έννοια αυτή, με μεγάλη χαρά είδαμε ότι την περασμένη χρονιά υπήρχε μια αξιοσημείωτη αύξηση των εξαγωγών βάμβακος από την Ελλάδα στην Κίνα. Ελπίζουμε αυτό το γεγονός να έχει διάρκεια και γι' αυτό είναι σημαντική η σημερινή σας επίσκεψη και οι σημερινές σας συζητήσεις.</p>
      <p>Η Ελλάδα υποστηρίζει με σθένος την εμπορική συμφωνία Ευρωπαϊκής Ένωσης - Λαϊκής Δημοκρατίας της Κίνας, με σκοπό ν' ανοίξουν οι μεταξύ μας αγορές και να ενισχυθούν οι μεταξύ μας εμπορικοί δεσμοί. Είμαι βέβαιος ότι θα έχετε διαπιστώσει πως η Ελλάδα προσφέρει προϊόντα πολύ υψηλής ποιότητας και προστιθέμενης αξίας, και γι' αυτόν τον λόγο η μεταξύ μας συνεργασία μπορεί να επεκταθεί και να γίνει λαμπρά. Ιδιαίτερα ο τομέας της κλωστοϋφαντουργίας, αποτελεί για την Ελλάδα έναν παραδοσιακό τομέα μεγάλης εμπορικής και οικονομικής δραστηριότητας, τον οποίο θέλουμε και ν' αναγεννήσουμε και να ενισχύσουμε. Κι αν στο παρελθόν κάποιοι θεωρούσαν την Κίνα αντίπαλο σ' αυτόν τον τομέα, τώρα είναι η ώρα να την κάνουμε σύμμαχο.</p>
      <p>Απευθυνόμενος και στους Έλληνες επιχειρηματίες, έχω να πω τα εξής: τους τελευταίους μήνες στο υπουργείο, ασχολούμαι πολύ με την Κίνα καθ' όσον είμαι ο επίσημος σύνδεσμος των δύο κυβερνήσεων. Η Κίνα είναι μία χώρα που κατάφερε πολλά τα τελευταία 70 χρόνια - επί τη ευκαιρία, να ευχηθούμε «χρόνια πολλά» για τα 70 χρόνια της ιδρύσεως της Λαϊκής Δημοκρατίας της Κίνας. Όλοι γνωρίζετε πόσο μεγάλη είναι η πρόοδός τους. Ας αναλογιστούμε το εξής: η μεσαία τάξη της Κίνας, σήμερα αριθμεί περίπου 400 εκατομμύρια ανθρώπους, είναι δηλαδή μεγαλύτερη από το σύνολο του πληθυσμού των ΗΠΑ. 'Αρα, πλέον έχουν διαμορφωθεί οι κατάλληλες συνθήκες, όχι μόνο για εισαγωγές από την Κίνα στην Ευρώπη και δη στην Ελλάδα αλλά και για εξαγωγές από την Ευρώπη και δη την Ελλάδα προς την Κίνα.</p>
      <p>Εύχομαι καλή επιτυχία στις συζητήσεις, και να είστε βέβαιοι ότι η Ελληνική Δημοκρατία, όπου μπορεί να είναι παρούσα και χρήσιμη, θα το πράξει».</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/683637/pavlopoulos-kina-kai-ellada-xekinoun-mia-nea-poreia-symporefsis-k%0A%20%20%20%20%0A"/>
        <a href="http://www.enikos.gr/politics/683591/ti-eipe-o-prothypourgos-ston-proedro-tis-kinas-gia-ta-glypta-tou-%0A%20%20%20%20%0A"/>
        <a href="http://www.enikos.gr/politics/683533/mitsotakis-dievrynoume-ti-schesi-mas-me-tin-kina-si-tzinpingk-oi-%0A%20%20%20%20%0A"/>
        <a href="http://www.enikos.gr/politics/683525/si-tzinpingk-sti-synantisi-me-ton-mitsotaki-pistevo-oti-i-synerga%0A%20%20%20%20%0A"/>
        <a href="http://www.enikos.gr/politics/683526/poioi-tha-parakathisoun-sto-gevma-tou-prothypourgou-ston-proedro-%0A%20%20%20%20%0A"/>
        <a href="http://www.enikos.gr/politics/683519/oi-16-symfonies-pou-tha-ypografoun-kata-tin-episkepsi-tou-kinezou%0A%20%20%20%20%0A"/>
        <a href="http://www.enikos.gr/politics/683523/mitsotakis-se-si-tzinpingk-simantikos-stathmos-i-episkepsi-sas-gi%0A%20%20%20%20%0A"/>
        <a href="http://www.enikos.gr/politics/683439/to-minyma-tou-proedrou-tis-kinas-me-tin-afixi-tou-stin-ellada-tha%0A%20%20%20%20%0A"/>
        <a href="http://www.enikos.gr/politics/683256/pavlopoulos-i-ellada-borei-na-leitourgisei-os-gefyra-metaxy-anato%0A%20%20%20%20%0A"/>
      </related>
    </article>
  </body>
</html>