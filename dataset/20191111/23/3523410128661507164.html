<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639527/%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D8%B1%D9%88%D8%B2-%D8%A8%D8%B2%D8%B1%DA%AF%D8%AF%D8%A7%D8%B4%D8%AA-%D9%86%D8%B8%D8%A7%D9%85%DB%8C%D8%A7%D9%86-%D8%A7%D9%86%DA%AF%D9%84%DB%8C%D8%B3%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T23:29:00+00:00"/>
    <meta property="og:title" content="انتقاد از روز بزرگداشت نظامیان انگلیسی"/>
    <meta property="og:description" content="مراسم بزرگداشت کشته شدگان انگلیسی ها در جنگ ها که با شرکت اعضای خاندان سلطنتی، سیاستمداران و کهنه سربازان برگزار می شود، مورد انتقاد قرار گرفته است."/>
  </head>
  <body>
    <article>
      <h1>
        <a href="https://www.bultannews.com/fa/news/639527/%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D8%B1%D9%88%D8%B2-%D8%A8%D8%B2%D8%B1%DA%AF%D8%AF%D8%A7%D8%B4%D8%AA-%D9%86%D8%B8%D8%A7%D9%85%DB%8C%D8%A7%D9%86-%D8%A7%D9%86%DA%AF%D9%84%DB%8C%D8%B3%DB%8C">انتقاد از روز بزرگداشت نظامیان انگلیسی</a>
      </h1>
      <h2>مراسم بزرگداشت کشته شدگان انگلیسی ها در جنگ ها که با شرکت اعضای خاندان سلطنتی، سیاستمداران و کهنه سربازان برگزار می شود، مورد انتقاد قرار گرفته است.</h2>
      <address><time datetime="2019-11-11T23:29:00+00:00">11 Nov 2019, 23:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، دیوید استارکی (David Starkey)، مورخ ۷۴ ساله انگلیسی گفته است مراسم روز بزرگداشت نظامیان این کشور، به مراسم دینی ابلهانه‌ای مبدل شده است و نظام انگلیس اکنون "فاشیسم شقایقی" را برمردم تحمیل می‌کند. نماد شقایق یا روز شقایق (Poppy Day) برای گرامیداشت سربازان انگلیسی، در ماه نوامبر هر سال استفاده می‌شود. وی افزوده است مراسم تجلیل از ارتش انگلیس، نظامیان این کشور را به اشتباه، "قهرمان" یا "قربانی"، نمایش می‌دهد.<br/>انتقاد از تجلیل ارتش و جنگ در انگلیس، مدت هاست با انتقاد همراه است و شماری معتقدند این مراسم، به تقدیس جنگ و ارتش و تجاوز گری منجر شده است. دولت این کشور، امسال به منظور کاهش انتقادها، اعلام کرد این مراسم سالانه، برای یاداوری همه کشته شدگان در جنگ است و فقط به نظامیان مربوط نمی‌شود.<br/>سنت رایج انگلیسی، کانادایی و آفریقای جنوبی، سکوت یک یا دو دقیقه‌ای در ساعت یازدهم از روز یازدهم ماه یازدهم است. مراسم روز یادآوری در بسیاری از کشور‌های مشترک‌المنافع عموماً شامل صدای "آخرین پست" است و سپس یک دوره سکوت و پس از آن صدای شیپور و در نهایت با "غزل خاطره" به پایان می‌رسد.<br/>روز بزرگداشت یا روز یاداوری (Remembrance Day) روزی است که درکشور‌های اعضای اتحادیه کشور‌های همسود، از زمان پایان جنگ جهانی اول برای زنده نگاه‌داشتن یاد سربازان کشته شده در جنگ جهانی اول برگزار می‌شود. با پیروی از رسمی که جرج پنجم در سال ۱۹۱۹ بنیان گذاشت، بسیاری از کشور‌های غیر عضو اتحادیه کشور‌های همسود هم این روز را گرامی می‌دارند.<br/>اتحادیه کشور‌های مشترک المنافع یا کشور‌های همسود، مجموعه‌ای از ۵۳ کشور مستقل است که همه آن‌ها به جز موزامبیک و کامرون قبلاً مستعمره امپراتوری بریتانیا بوده‌اند. این کشور‌ها روی هم حدود ۳۰ درصد جمعیت کره زمین و ۳۰ درصد سطح خشکی‌های زمین را می‌پوشانند. درحال حاضر ملکه الیزابت دوم، نماد همبستگی میان ۵۳ عضو کشور‌های مشترک المنافع است. عضویت در این اتحادیه، به عنوان اتحاد سیاسی تلقی نمی‌شود و پذیرش ملکه الیزابت دوم به عنوان نماد آن، به معنای پیروی سیاسی کشور‌های عضو از بریتانیا نیست.<br/>روز بزرگداشت در بیش‌تر کشور‌ها در ۱۱ نوامبر برگزار می‌شود تا پایان جنگ جهانی اول در روز یادهم نوامبر سال سال ۱۹۱۸ میلادی یادآوری شود. جنگ جهانی اول با امضای قرارداد آتش‌بس بین آلمان و متفقین بین ساعت ۵:۱۲ و ۵:۲۰ آن روز صبح به‌طور رسمی در ساعت ۱۱ یازدهمین روز یازدهمین ماه از سال میلادی به پایان رسید.<br/>جنگ جهانی اول دقیقا صد سال پیش با امضای پیمان ورسای ۲۸ ژوئن ۱۹۱۹ به‌طور رسمی پایان یافت.<br/>بر اساس آمار‌های منتشر شده در جنگ جهانی اول حدود هشت تا ده میلیون نفر نظامی و شش تا هفت میلیون نفر غیرنظامی در کشور‌های طرف جنگ کشته و بیست میلیون نفر هم زخمی و نقص عضو شدند.</p>
    </article>
  </body>
</html>