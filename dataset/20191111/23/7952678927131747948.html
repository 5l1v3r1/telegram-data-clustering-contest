<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=411&amp;docID=327873&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-11T23:55:00+00:00"/>
    <meta property="og:title" content="נדאל פתח את טורניר סוף הסבב בהפסד לזברב"/>
    <meta property="og:description" content="לונדון: השור חטף 2:0 וינסה לתקן בהמשך. ציציפאס גבר 0:2 על מדבדב"/>
  </head>
  <body>
    <article>
      <h1>נדאל פתח את טורניר סוף הסבב בהפסד לזברב</h1>
      <h2>לונדון: השור חטף 2:0 וינסה לתקן בהמשך. ציציפאס גבר 0:2 על מדבדב</h2>
      <address><time datetime="2019-11-11T23:55:00+00:00">11 Nov 2019, 23:55</time> by <a rel="author">מערכת אתר ערוץ הספורט</a></address>
      <p>לאחר שסטפאנוס ציציפאס פתח את גמר טורניר סוף הסבב של לונדון עם ניצחון דרמטי על דניל מדבדב, הגיעה תורה של יריית הפתיחה של רפאל נדאל. אלא שכבר במשחק הפתיחה, השור ממאיורקה זייף והפסיד לזוכה הטורניר אשתקד, אלכסנדר זברב, 6:2, 6:4.</p>
      <p>המערכה הראשונה התחילה טוב מבחינתו של נדאל, ששמר על ההגשות בשני המשחקים הראשונים, אך לא הצליח לשבור את הגרמני. במשחקון החמישי הגיעה התפנית: זברב שבר את רפא במשחקון חד צדדי, שמר על ההגשות ושבר את המדורג ראשון בעולם שוב - כל הדרך לניצחון במערכה הראשונה תוך 35 דקות בלבד.</p>
      <p>נדאל לא הצליח להתאושש ואת המערכה השנייה פתח באותה מגמה, כשאיבד את ההגשות שלו ובכך איבד את המשחק כולו, בדרך ל-2:0 מפתיע לזברב. נדאל, שנמצא כרגע בתחתית הבית, יפגוש במשחק הבא את מי שחולק איתו את התחתית - דניל מדבדב.</p>
      <p>במשחק המוקדם, בתום קרב מותח, סטפאנוס ציציפאס גבר 6:7 (5), 5:7 על דניל מדבדב הרוסי (4). היווני, המדורג שישי בעולם, עלה לראשות הבית בצוותא עם זברב, אותו יפגוש במשחק הבא.</p>
      <p>המשחק עצמו היה צמוד מאוד ובמערכה הראשונה השניים שמרו על ההגשות שלהם, בדרך ל-6:7 (5) ליווני בתום שובר שוויון. הסט השני התחיל טוב יותר מבחינת ציציפאס, ששבר ועלה ל-1:3 מהיר, אך מדבדב הגיב בשתי שבירות משלו והשווה ל-4:4. הקצב הצמוד נמשך, אך במצב של 5:5 היווני שבר פעמיים וניצח 5:7.</p>
      <figure>
        <img src="https://www.sport5.co.il/Images/trans.gif"/>
        <figcaption>זברב בשנה שעברה. ישמור על התואר? (Getty)</figcaption>
      </figure>
    </article>
  </body>
</html>