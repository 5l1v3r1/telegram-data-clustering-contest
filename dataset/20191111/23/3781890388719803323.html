<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741197"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T23:40:00+00:00"/>
    <meta property="og:title" content="'โจรเอี๊ยม'บุกเดี่ยวชิงทอง55บ. อุกอาจกลางโลตัสอุดรฯ"/>
    <meta property="og:description" content="ตร.เร่งล่า โจรสวมเอี๊ยมพ่อครัวสุดห้าว บุกเดี่ยวปาหินใส่ตู้ทอง ร้านทองออโรร่า ในห้างโลตัสเมืองอุดรฯ กวาดทองรูปพรรณ 55 บาท มูลค่า 1.1 ล้านบาทหลนหนี"/>
  </head>
  <body>
    <article>
      <h1>'โจรเอี๊ยม'บุกเดี่ยวชิงทอง55บ. อุกอาจกลางโลตัสอุดรฯ</h1>
      <address>
        <time datetime="2019-11-11T23:40:00+00:00">11 Nov 2019, 23:40</time>
      </address>
      <p>
        <b>ตร.เร่งล่า โจรสวมเอี๊ยมพ่อครัวสุดห้าว บุกเดี่ยวปาหินใส่ตู้ทอง ร้านทองออโรร่า ในห้างโลตัสเมืองอุดรฯ กวาดทองรูปพรรณ 55 บาท มูลค่า 1.1 ล้านบาทหลนหนี</b>
      </p>
      <p>เมื่อวันที่ 12 พ.ย. ผู้สื่อข่าวรายงานว่า ค่ำวานนี้ ศูนย์วิทย์ร่มโพธิ์ทอง สภ.เมืองอุดรธานี ได้รับแจ้งเหตุคนร้ายบุกเข้าไปชิงทองในร้านทอง ออโรร่า ภายในห้างสรรพสินค้า เทสโก้ โลตัส สาขาตลาดรังษิณา ถนนรอบเมือง ตำบลหมากแข้ง ใกล้สี่แยกบายพาสหนองคาย เขตเทศบาลนครอุดรธานี หลังรับแจ้งทางศูนย์วิทยุฯ สั่งการให้ตำรวจชุดสายตรวจที่อยู่ใกล้ที่สุดออกไปที่เกิดเหตุ และตรวจสอบตามเส้นทางที่คนร้ายจะใช้หลบหนี ที่ถนนรอบเมืองทางออกจากห้างสรรพสินค้าฯ ไปทางสี่แยกหนองสำโรง ซึ่งสามารถไปยังที่ต่างๆ ได้ ทั้งไป อ.บ้านผือ ไป จ.หนองบัวลำภู และเลี้ยวซ้ายวกเข้าตัวเมืองได้อีกหลายเส้นทาง<br/><br/>จากนั้น พ.ต.อ.พิเชษ วงศ์บุรี รอง ผบก.ภ.จว.อุดรธานี พ.ต.อ.วิธ มุทธสินธุ์ ผกก.สส.ภ.จว.อุดรธานี พ.ต.ท.พัฒนวงศ์ จันทร์พล รอง ผกก.ป.สภ.เมืองอุดรธานี พร้อมกำลังตำรวจชุดสายตรวจ ชุดสืบสวน ได้เดินทางไปตรวจสอบที่เกิดเหตุพบ น.ส.นิสรา ศิริสวัสดิ์ อายุ 33 ปี ผู้จัดการเขต ร้านทองออโรร่า น.ส.เพชรจรรยา บุญล้ำ รักษาการรองหัวหน้าสาขา และนางสิริพร บุญพรหม อายุ 37 ปี พนักงานขายประจำร้านฯ รอให้การเจ้าหน้าที่ด้วยอาการตกใจ</p>
      <figure>
        <img src="https://www.dailynews.co.th/admin/upload/20191112/news_PbStYvkHfR054818_533.jpg?v=20191112109?v=4801"/>
      </figure>
      <p>จากการสอบสวนทราบว่า ก่อนเกิดเหตุกำลังเตรียมที่จะเริ่มเก็บทองเพื่อปิดร้าน ซึ่งปกติจะปิดร้านเวลา 20.30 น. ทุกวัน ขณะพนักงานที่อยู่หลังเคาน์เตอร์โชว์ทอง มีคนร้ายเป็นชาย 1 คน อายุประมาณ 30-35 ปี รูปร่างท้วม สูงประมาณ 170-175 ซม. เดินมาจากทางด้านขวาของร้าน โดยคนร้ายใส่เสื้อยึดคอโปโลสีดำ มีสายสีขาว ดำ และเทา ที่แขนเสื้อ มีเอี้ยมกันเปื้อนแบบที่พ่อครัวใส่ทำอาหารสีน้ำเงินคลุมทับ กางเกงขาสั้นสีดำ สวมรองเท้าผ้าใบสีดำ ใส่หมวกแก๊ปลายพรางสีน้ำตาลอ่อน และใส่หน้ากากอนามัยปิดบังใบหน้า โดยภาพกล้องวงจรปิดสามารถบันทึกภาพไว้ได้ <br/><br/>คนร้ายเดินผ่านร้านทองร้านข้างๆ มาถึงหน้าร้านได้ใช้ก้อนหินขนาดเท่ากำปั้นที่อยู่ไว้ในมือข้างขวา ปาไปที่กระจกตู้โชว์ทองติดผนังของร้านอย่างแรงจนกระจกแตกกระจาย และคนร้ายได้ปีนตู้เคาน์เตอร์โชว์ทองด้านหน้าเข้า คว้าเอาทองที่แขวนไว้ในตู้โชว์ทองที่ผนัง ที่มีสร้อยข้อมือหนัก 5 บาท 1 เส้น สร้อยข้อมือหนัก 1 บาท 20 เส้น สร้อยคอหนัก 3 บาท 10 เส้น รวมน้ำหนัก 55 บาท มูลค่า 1.1 ล้านบาท ที่แขวนโชว์ในถาดใส่กระเป๋าหน้าเอี้ยมกันเปื้อนด้วยความรีบร้อนทำให้ทองรูปพรรณตกเกลื่อนพื้น หลังจากนั้นคนร้ายก็กระโดดข้ามตู้เคาน์เตอร์ วิ่งออกไปทางเดิมที่เข้ามา ซึ่งภาพวงจรปิดตอนคนร้ายวิ่งกำลังออกจากห้างไป เหมือนชักอาวุธปืนออกมาเพื่อทำการข่มขู่ไม่ให้ขวางทางวิ่งออกมา </p>
      <figure>
        <img src="https://www.dailynews.co.th/admin/upload/20191112/news_JOUDQTtdTC054818_533.jpg?v=20191112109?v=4575"/>
      </figure>
      <p>นายประดิษฐ์ แก้วชิน รปภ.ประจำห้างสรรพสินค้าฯ เปิดเผยว่า ตอนเกิดเหตุตนอยู่หน้างานเดินตรวจสอบอยู่ในห้างได้ยินเสียงกระจกแตกดังจึงเดินมาดู ตอนนั้นคนร้ายคงเห็นตนแล้วคงตกใจแต่ตนยังไม่กล้าเข้าไปเพราะกลัวว่าคนร้ายจะมีอาวุธปืน หลังคนร้ายปีนตู้ทองออกมาแล้ววิ่งหนี ตนจึงวิ่งตามออกจากอาคารของห้างตนตะโกนให้พลเมืองดีวิ่งตาม พอวิ่งออกมาถึงหัวมุมอาคารห้างด้านซ้าย คนร้ายวิ่งกระโดดขึ้นรถจยย.ที่มีคนร้ายอีกคนจอดติดเครื่องรออยู่แล้วขี่รถจยย.ออกไปด้วยความรวดเร็ว ซึ่งตนจำไม่ได้ว่าเป็นรถจยย.ยี่ห้อหรือรุ่นไหนเพราะว่ามันมืด   <br/><br/>หลังจากนั้นตำรวจได้นำแนวกั้นที่เกิดเหตุห้ามผู้ไม่เกี่ยวข้องเข้าไป และทางตำรวจพิสูจน์หลักฐานได้เดินทางมาทำการเก็บรอยนิ้วมือแฝงของคนร้ายที่มีร่องรอยติดอยู่ที่กระจกเคาน์เตอร์อย่างชัดเจน ที่คนร้ายใช้มือท้าวกระจกเคาน์เตอร์ตู้โชว์กระโดดข้ามเข้าและออก </p>
    </article>
  </body>
</html>