<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639533/%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%B1%DB%8C%D8%B2%D8%B4-%DB%B2%DB%B0%DB%B0-%D9%87%D8%B2%D8%A7%D8%B1-%D9%86%DB%8C%D8%B1%D9%88%DB%8C-%DA%A9%D8%A7%D8%B1-%D8%AF%D8%B1-%DB%B6-%D9%85%D8%A7%D9%87%D9%87-%D8%A7%D9%85%D8%B3%D8%A7%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T23:57:00+00:00"/>
    <meta property="og:title" content="جلوگیری از ریزش ۲۰۰ هزار نیروی کار در ۶ ماهه امسال"/>
    <meta property="og:description" content="مدیر کل حمایت از مشاغل و بیمه بیکاری گفت: در شش ماهه اول سال جاری با پیگیری‌ها در حل و فصل مشکلات بنگاههای اقتصادی بیش از ۲۰۰ هزار ..."/>
  </head>
  <body>
    <article>
      <h1>
        <a href="https://www.bultannews.com/fa/news/639533/%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%B1%DB%8C%D8%B2%D8%B4-%DB%B2%DB%B0%DB%B0-%D9%87%D8%B2%D8%A7%D8%B1-%D9%86%DB%8C%D8%B1%D9%88%DB%8C-%DA%A9%D8%A7%D8%B1-%D8%AF%D8%B1-%DB%B6-%D9%85%D8%A7%D9%87%D9%87-%D8%A7%D9%85%D8%B3%D8%A7%D9%84">جلوگیری از ریزش ۲۰۰ هزار نیروی کار در ۶ ماهه امسال</a>
      </h1>
      <h2>مدیر کل حمایت از مشاغل و بیمه بیکاری گفت: در شش ماهه اول سال جاری با پیگیری‌ها در حل و فصل مشکلات بنگاههای اقتصادی بیش از ۲۰۰ هزار ...</h2>
      <address><time datetime="2019-11-11T23:57:00+00:00">11 Nov 2019, 23:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، کریم یاوری اعلام کرد: وزیر تعاون کار رفاه اجتماعی بر حمایت موثر و جدی در جهت تثبیت اشتغال نیروی کار در <b>بنگاه‌های اقتصادی</b> تاکید دارد و دستورات موکدی به تمامی زیر مجموعه‌های این وزارتخانه صادر کرده است. مشکلات بنگاههای اقتصادی بدواً می بایستی توسط کارفرمایان ، مدیران و سهامداران و مالکان بنگاهها حل و فصل شود و در صورت ادامه مشکل وزارتخانه ها و دستگاههای صادر کننده مجوز برای فعالیت بنگاه باید به صورت موثر در حل و فصل مشکلات اهتمام ورزند.</p>
      <p>مدیرکل حمایت از پایدار مشاغل و بیمه بیکاری وزارت کار، گفت: در شش ماهه اول سال جاری با پیگیری و تلاش مسئولان کشوری و استانی در حل و فصل مشکلات بنگاه‌های اقتصادی و همراهی و همکاری موثر کارگران، کارفرمایان، کار آفرینان و مدیران بنگاه‌ها و دستگاه‌های اجرایی ذیربط و بانک‌ها و بیمه‌ها بیش از ۲۰۰ هزار فرصت شغلی تثبیت و از خروج نیروی کار از بنگاه‌ها جلوگیری شد.</p>
      <p>وی افزود: تا پایان شهریورماه جاری بیش از ۱۲۰۰ بنگاه مشکلدار شناسایی و رصد و پیگیری حل و فصل مشکلات آنها در دستور کار کارگروه‌های تسهیل و رفع موانع تولید در استانها و ستاد تسهیل و رفع موانع تولید قرار گرفته است.</p>
      <p>یاوری اعلام کرد: بدیهی است در صورت نیاز، مشکلات بنگاه‌ها در کار گروه‌های تسهیل و رفع موانع تولید به ریاست استانداران و عضویت دستگاه‌های اجرایی مرتبط و بانک‌های عضو کارگروه در مرکز هر استان مورد بحث و بررسی و رسیدگی و حل و فصل قرار می گیرد.</p>
      <p>نماینده وزیر تعاون، کار و رفاه اجتماعی در رسیدگی به وضعیت بنگاههای مشکلدار اعلام کرد: یکی از وظایف اصلی این وزارتخانه صیانت از نیروی کار شاغل در بنگاه‌های اقتصادی است و برای صیانت از اشتغال و نیروی کار موجود در بنگاه‌ها حسب تاکید وزیر تعاون، کار و رفاه اجتماعی، این وزارتخانه در این مسیر در تمامی کارگروه‌های مرتبط حضوری فعال و موثر دارد.</p>
      <p>یاوری گفت: ستاد تسهیل و رفع موانع تولید در کشور نیز در حمایت از رونق تولیدئمستمراً جلسات رسیدگی و حل و فصل موانع تولید را در دستور کار دارد.</p>
    </article>
  </body>
</html>