<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741123"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T10:10:00+00:00"/>
    <meta property="og:title" content="อนุมัติหมายจับ'ชัยวัฒน์-พวก' อุ้มฆ่า'บิลลี่'รวม 8 ข้อหา!"/>
    <meta property="og:description" content="ศาลอาญาทุจริตฯ อนุมัติหมายจับ 'ชัยวัฒน์' และพวก รวม 4 ราย คดีฆาตกรรม 'บิลลี่' อธิบดีดีเอสไอเผย พร้อมให้ความเป็นธรรม"/>
  </head>
  <body>
    <article>
      <h1>อนุมัติหมายจับ'ชัยวัฒน์-พวก' อุ้มฆ่า'บิลลี่'รวม 8 ข้อหา!</h1>
      <address>
        <time datetime="2019-11-11T10:10:00+00:00">11 Nov 2019, 10:10</time>
      </address>
      <p>
        <b>ศาลอาญาทุจริตฯ อนุมัติหมายจับ "ชัยวัฒน์" และพวก รวม 4 ราย คดีฆาตกรรม "บิลลี่" อธิบดีดีเอสไอเผย พร้อมให้ความเป็นธรรม</b>
      </p>
      <p>เมื่อวันที่ 11 พ.ย. พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ) เปิดเผยว่า ในช่วงบ่ายศาลอาญาคดีทุจริตและประพฤติมิชอบกลาง ได้อนุมัติหมายจับ นายชัยวัฒน์ ลิ้มลิขิตอักษร อดีตหัวหน้าอุทยานแห่งชาติแก่งกระจาน และพวกรวม 4 ราย ในหลายข้อหา ทั้งนี้อยู่ระหว่างการตรวจสอบในรายละเอียด อย่างไรก็ตาม ดีเอสไอจะเร่งประชุมหารือคณะพนักงานสอบสวนเพื่อเตรียมชุดจับกุม แต่หากผู้ต้องหาประสงค์จะมามอบตัวกับดีเอสไอก็พร้อมดำเนินการตามขั้นตอนและให้ความเป็นธรรม <br/><br/>ต่อมาศาลอาญาคดีทุจริตและประพฤติมิชอบกลาง ได้อนุมัติหมายจับ นายชัยวัฒน์ ลิ้มลิขิตอักษร ผู้ต้องหาที่ 1, นายบุญแทน บุษราคำ ผู้ต้องหาที่ 2 และนายธนเสฏฐ์ หรือนายไพฑูรย์ แช่มเทศ ผู้ต้องหาที่ 3 ในข้อหา<br/><br/>-ร่วมกันฆ่าผู้อื่นโดยไตร่ตรองไว้ก่อน เพื่อปกปิดความผิดอื่นของตนหรือเพื่อหลีกเสี่ยงให้พ้นอาญาในความผิดอื่นที่ตนได้กระทำไว้<br/><br/>-ร่วมกันหน่วงเหนี่ยวหรือกักขังผู้อื่นหรือกระทำด้วยประการใดให้ผู้อื่นปราศจากเสรีภาพในร่างกายเป็นเหตุให้ผู้ถูกหน่วงเหนี่ยวถูกกักขังหรือต้องปราศจากเสรีภาพในร่างกายนั้นถึงแก่ความตาย<br/><br/>-ร่วมกันมีอาวุธข่มขืนใจผู้อื่นให้ยอมให้หรือยอมจะให้ตนหรือผู้อื่นได้ประโยชน์ในลักษณะที่เป็นทรัพย์สินโดยใช้กำลังประทุษร้ายหรือโดยขู่เช็ญว่จะทำอันตรายต่อชีวิต ร่างกาย เสรีภาพ ชื่อเสียง หรือทรัพย์สินของผู้ถูกขู่เข็ญหรือของบุคคลที่สาม จนผู้ถูกข่มขืนใจยอมเช่นว่านั้น<br/><br/>-ร่วมกันปลันทรัพย์โดยมีอาวุธปืนโดยใช้ยานพาหนะเพื่อกระทำผิดติดตัวไปด้วยเป็นเหตุให้ผู้อื่นถึงแก่ความตาย<br/><br/>-ร่วมกันโดยทุจริตหรือเพื่ออำพรางคดีกระทำการใดๆ แก่ศพหรือสภาพแวดล้อมในบริเวณที่พบศพก่อนการชันสูตรพลิกศพเสร็จสิ้น ในประการที่น่าจะทำให้การชันสูตรพลิกศพหรือผลทางคดีเปลี่ยนแปลงไป ตามประมวลกฏหมายอาญา มาตรา 83, 289 (4)(7), 309, 310, 33, 340, 340 ตรี ประกอบประมวลกฎหมายวิธีพิจารณาความอาญา มาตรา 50 ทวิ <br/><br/>-ร่วมกันเป็นเจ้าพนักงานมีหน้าที่จัดการหรือรักษาทรัพย์ใดเบียดบังทรัพย์นั้นเป็นของตน หรือเป็นของผู้อื่นโดยทุจริต<br/><br/>-ร่วมกันเป็นเจ้าพนักงานใช้อำนาจในตำแหน่งโดยมิชอบ ข่มขืนใจเพื่อให้บุคคลใดมอบให้หรือหามาให้ซึ่งทรัพย์สินหรือประโยชน์อื่นใดแก่ตนเองหรือผู้อื่น<br/><br/>-ร่วมกันเป็นเจ้าพนักงาน เจ้าหน้าที่ของรัฐปฏิบัติหรือละเว้นการปฏิบัติอย่างใดในตำแหน่งหรือหน้าที่ หรือใช้อำนาจในตำแหน่งหรือหน้าที่โดยมิชอบ เพื่อให้เกิดความเสียหายแก่ผู้หนึ่งผู้ใด หรือปฏิบัติหรือละเว้นการปฏิบัติหน้าที่โดยทุจริต ตามประมวลกฎหมายอาญา มาตรา 83, 147, 148 พ.ร.บ.ประกอบรัฐธรรมนูญว่าด้วยการป้องกันและปราบปรามการทุจริต พ.ศ. 2542 มาตรา 123/1 และพ.ร.บ.ประกอบรัฐธรรมนูญว่าด้วยการป้องกันและปราบปรามการทุจริต พ.ศ. 2542 มาตรา 172<br/><br/>ส่วนนายกฤษณพงษ์ จิตต์เทศ ผู้ต้องหาที่ 4 ไม่ได้เป็นข้าราชการ จึงถูกแจ้งข้อกล่าวหาให้การสนับสนุนการกระทำความผิดดังกล่าว<br/><br/><b><a href="https://www.dailynews.co.th/crime/741035">DSIขอหมายจับ'ชัยวัฒน์-พวก' เอี่ยวคดีฆาตกรรม'บิลลี่'</a></b>     </p>
    </article>
  </body>
</html>