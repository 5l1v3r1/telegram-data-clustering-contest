<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/galati/cum-pierdut-psd-controlul-electoral-moldova-cifrele-arata-diferenta-drastica-fata-prezidentialele-2014-1_5dc929945163ec4271e4c867/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-11T10:07:27+00:00"/>
    <meta property="og:title" content="Cum a pierdut PSD controlul electoral în Moldova. Cifrele care arată diferenţa drastică faţă de prezidenţialele din 2014"/>
    <meta property="og:description" content="În 7 din cele 8 judeţe ale provinciei istorice Moldova, candidatul dreptei s-a situat pe primul loc în opţiunile electoratului în primul tur al alegerilor prezidenţiale din 2019. Singura excepţie este Botoşaniul."/>
  </head>
  <body>
    <article>
      <h1>Cum a pierdut PSD controlul electoral în Moldova. Cifrele care arată diferenţa drastică faţă de prezidenţialele din 2014</h1>
      <address><time datetime="2019-11-11T10:07:27+00:00">11 Nov 2019, 10:07</time> by <a rel="author">Costel Crangan</a></address>
      <h4>În 7 din cele 8 judeţe ale provinciei istorice Moldova, candidatul dreptei s-a situat pe primul loc în opţiunile electoratului în primul tur al alegerilor prezidenţiale din 2019. Singura excepţie este Botoşaniul.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/galati/galaTi-alegeri-prezidentiale-2019-rezultate-partiale-1_5dc550a85163ec4271ce47d0/index.html"/>
        <a href="https://adevarul.ro/locale/botosani/botoSanialegeri-prezidentiale-2019-rezultate-partiale-1_5dc55dd35163ec4271cea0c9/index.html"/>
        <a href="https://adevarul.ro/locale/suceava/suceava-alegeriprezidentiale-2019rezultate-partiale-1_5dc56a805163ec4271cef96e/index.html"/>
      </related>
      <p>Primul tur ale alegerilor prezidenţiale din 2019 au consemnat o schimbare de direcţie electorală în provincia istorică Moldova. Pentru prima dată, Partidul Social Democrat (PSD) a pierdut controlul electoral, candidatul său situându-se pe poziţia a doua după candidatul susţinut de PNL, în 7 dintre cele 8 judeţe ale regiunii. <a href="https://adevarul.ro/news/politica/cum-s-a-colorat-harta-politica-votul-duminica-capitala-e-usr-vestul-ecu-pnl-moldova-oltenia-ramas-fidele-psd-1_5cec07df445219c57e1e8bea/index.html">Trendul a fost deja „desenat“ la alegerile europarlamentare din mai 2019, când PSD a pierdut la limită la capitolul numărului total de voturi exprimate în regiune, dar şi-a păstrat supremaţia în câteva judeţe</a>.</p>
      <p>Singura excepţie este judeţul Botoşani, unde Viorica Dăncilă a reuşit să îl depăşească pe Klaus Iohannis cu 3 puncte procentuale. Destul de echilibrată a fost situaţia şi în Vaslui (33% la 31% pentru Iohannis), în vreme ce în restul judeţelor candidatul PNL a câştigat la diferenţe între 5 şi 15 puncte procentuale.</p>
      <p>Spre comparaţie, în 2014, în primul tur al alegerilor prezidenţiale, candidatul stângii (PSD-UNPR-PC), Victor Ponta, câştigase confortabil în toate judeţele din Moldova, diferenţa faţă de locul 2 (Klaus Iohannis) fiind între 11 şi 23%. De altfel, între 2014 şi 2015 (luând ca reper dor rezultatele din turul 1 la alegerile prezidenţiale), electoratul social-democraţilor a scăzut în Moldova cu o medie de circa 20%.</p>
      <p>Rezultatele din primul tur pot fi însă schimbate radical în turul 2, cel decisiv pentru desemnarea Preşedintelui României, având în vedere că voturile a aproximativ 30% din electorat, care au fost la candidaţii de pe locurile 3-14 se vor îndrepta către cei de pe locurile 1-2.</p>
      <p>O estimare a reorientării electoratului în turul 2 nu este uşor de făcut, însă este de anticipat că electoratul USR, PLUS şi PMP ar putea opta pentru candidatul dreptei, iar cel al PRO România-ALDE către PSD. Nu este clar cum se vor reorienta alegătorii tradiţionali ai UDMR şi ALDE.</p>
      <p>Iată cum au stat lucrurile în judeţele din Moldova, comparativ, în 2014 şi 2019, în privinţa primilor doi candidaţi (PNL versus PSD).</p>
      <h3>
        <a href="https://adevarul.ro/locale/iasi/alegeri-prezidentiale-2019-voturi-pierdut-usr-iasi-europarlamentare-prezidentiale-1_5dc90af55163ec4271e3e7b4/index.html">IAŞI – PSD pierde 22% din  electorat</a>
      </h3>
      <p>În turul 1 al alegerilor prezidenţiale din 2014, Klaus Iohannis obţinea la Iaşi cel mai bun scor scos vreodată de un candidat al dreptei în capitala Moldovei (29,73%), însă pierdea la scor în faţa lui Victor Ponta (43,46%).</p>
      <p>În 2019, Iohannis a urcat la 36,3% din opţiunile ieşenilor, în vreme ce candidatul PSD, Viorica Dăncilă, a obţinut doar 21,5%, adică cel mai prost rezultat din toate judeţele din Moldova. Per total, în aceşti 5 ani, PSD a pierdut circa 22% din electoratul din Iaşi.</p>
      <h3>
        <a href="https://adevarul.ro/locale/suceava/suceava-alegeriprezidentiale-2019rezultate-partiale-1_5dc56a805163ec4271cef96e/index.html">SUCEAVA – Electoratul PSD scade cu 19%</a>
      </h3>
      <p>În 2014, în primul tur al alegerilor prezidenţiale, Klaus Iohannis scotea cel mai bun scor din toată Moldova la Suceava (32,63%), insuficient însă pentru a-l  învinge Victor Ponta (43,84%)</p>
      <p>În 2019, lucrurile se schimbă radical. Iohannis ajunge la 39,33%, iar Viorica Dăncilă obţine 24,93%. Scăderea electoratului PSD în aceşti 5 ani este de 19%.</p>
      <h3>
        <a href="https://adevarul.ro/locale/galati/galaTi-alegeri-prezidentiale-2019-rezultate-partiale-1_5dc550a85163ec4271ce47d0/index.html">GALAŢI – PSD pierde 11% din alegători</a>
      </h3>
      <p>În 2014, Victor Ponta reuşea în judeţul Galaţi să scoată un număr de voturi dublu faţă de cel al lui Klaus Iohannis (48% versus 24%).</p>
      <p>În 2019, Iohannis aducă, în turul 1, 34,44% din opţiunile electoratului, iar Viorica Dăncilă 27,17%. Scăderea generală a PSD este de 11%.</p>
      <h3>
        <a href="https://adevarul.ro/locale/focsani/alegeri-prezidentiale-2019-rezultate-partiale-judetul-vrancea-1_5dc551475163ec4271ce4b6b/index.html">VRANCEA – Electoratul PSD scade cu 20%</a>
      </h3>
      <p>Cunoscut ca fidel în mod tradiţional PSD, electoratul din judeţul Vrancea şi-a schimbat radical orientarea politică în ultima perioadă. Dacă în 2014, în primul tur, Ponta obţinea 49,95%, iar Iohannis doar 26,82%, în 2019 Iohannis a ajuns la 40,7% (cel mai bun rezultat din toată Moldova), iar candidatul PSD (Viorica Dăncilă) a scos doar 28,2%.</p>
      <p>În total, în 5 ani, PSD a pierdut în Vrancea peste 20% din electorat.</p>
      <h3>
        <a href="https://adevarul.ro/locale/piatra-neamt/neamT-alegeri-prezidentiale-2019-rezultate-partiale-1_5dc55a8b5163ec4271ce87a6/index.html">NEAMŢ – Social-democraţii, în scădere cu 13,5%</a>
      </h3>
      <p>În 2014, în Neamţ, Victor Ponta scotea în primul tur 49,42% din voturi, iar Klaus Iohannis numai 22,65%. La cinci ani distanţă, PSD pierde 13,5% din electorat, iar candidatul PNL ajunge la 36,46%, în vreme ce cel al PSD (Dăncilă) adună doar 25% din voturi.</p>
      <h3>
        <a href="https://adevarul.ro/locale/bacau/alegeriprezidentiale-2019-rezultate-partiale-judetul-bacau-1_5dc553465163ec4271ce5989/index.html">BACĂU – PSD pierde 13,5% din electorat</a>
      </h3>
      <p>Şi la Bacău PSD a pierdut teren masiv în 2019 faţă de 2014, scăderea totală de electorat fiind de 13,5%, adică egală cu cea din judeţul vecin - Neamţ.</p>
      <p>În 2015, Victor Ponta aduna opţiunile a 48,64% din electoratul băcăuan, iar Klaus Iohannis 26,23%. În 2019, Iohannis ajunge la 36%, iar Dăncilă (PSD) obţine 25%.</p>
      <h3>
        <a href="https://adevarul.ro/locale/vaslui/vaslui-alegeri-prezidentiale-2019-rezultate-partiale-1_5dc552fc5163ec4271ce57d1/index.html">VASLUI – Scădere dramatică a PSD: minus 23%</a>
      </h3>
      <p>În Vaslui avem cea mai dramatică scădere a PSD din Moldova, în 2019 faţă de 2014, luând ca reper primul tur al alegerilor pentru Preşedintele României: 23% din electorat.</p>
      <p>În 2014, pentru PNL (Iohannis) au votat doar 21,53% dintre vasluieni (cel ai slab scor al candidatului din toată Moldova), iar pentru PSD (Ponta) 54,03% (al doilea cel mai bun scor din Moldova).</p>
      <p>În 2019, candidatul PNL a ajuns la 33% din opţiunile electorale, în vreme ce cel al PSD (Dăncilă) a obţinut 31%. Este al doilea scor din Moldova al Vioricăi Dăncilă, însă acest lucru păleşte în faţa imensei pierderi de electorat PSD la Vaslui.</p>
      <h3>
        <a href="https://adevarul.ro/locale/botosani/botoSanialegeri-prezidentiale-2019-rezultate-partiale-1_5dc55dd35163ec4271cea0c9/index.html">BOTOŞANI –PSD câştigă turul 1, dar pierde 21% din electorat</a>
      </h3>
      <p>Botoşani rămâne singurul judeţ din Moldova un PSD rămâne în controlul electoratului, Viorica Dăncilă obţinând în 2019 votul a 34,16% dintre localnici, în vreme ce Klaus Iohannis a scos 31,06%.</p>
      <p>În 2014, Ponta se impunea la Botoşani cu 55,59% din voturi (cel mai bun scor din Moldova), iar Iohannis obţinea doar 22,09%. Între 2014 şi 2019, PSD a pierdut 21% din electoratul botoşănean.</p>
      <p>Cea mai mică pierdere de electorat a PSD este la Galaţi , iar cea mai mare la VAslui, Iaşi şi Botoşani.</p>
      <hr/>
    </article>
  </body>
</html>