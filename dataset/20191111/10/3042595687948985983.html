<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/kan-vi-fa-langrenns-norge-fluorfri/71788989"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T10:18:17+00:00"/>
    <meta property="og:title" content="Kan vi få Langrenns-Norge fluorfri?"/>
    <meta property="og:description" content="Reportasjeserien i Dagbladet om fluorsmøring er en vekker for svært mange i Ski-Norge. Leger er åpne for at dette kan være årsak eller bidra til kreft. Det er tid for et totalforbud av disse helse- og miljøfarlige produktene."/>
  </head>
  <body>
    <article>
      <h1>Kan vi få Langrenns-Norge fluorfri?</h1>
      <h2>Reportasjeserien i Dagbladet om fluorsmøring er en vekker for svært mange i Ski-Norge. Leger er åpne for at dette kan være årsak eller bidra til kreft. Det er tid for et totalforbud av disse helse- og miljøfarlige produktene.</h2>
      <address><time datetime="2019-11-11T10:18:17+00:00">11 Nov 2019, 10:18</time> by <a rel="author">Torbjørn Hundere, Tøffest uten fluor</a></address>
      <figure>
        <img src="https://www.dagbladet.no/images/71790306.jpg?imageId=71790306&amp;width=512&amp;height=308"/>
        <figcaption>Torbjørn Hundere Vis mer</figcaption>
      </figure>
      <p><b>Ett av de mest brukte</b> stoffene i skismøring, matpapir og skalljakker har vært PFOA. Nylig har produsentene 3M og DuPont måtte gå til forlik på henholdsvis 850 millioner dollar og 671 millioner dollar for å ha forgiftet drikkevann og mennesker med PFOA i USA. For de innvidde er dette den kjente, kjære C-8 teknologien som fortsatt brukes i skismøring. Kroken på døra for PFOA i skismøring blir det først i 2020. Da har EU bestemt at PFOA og alle forløpere til PFOA skal bli forbudt på ug/kg-nivå.</p>
      <p><b>Hvorfor bruker vi, </b>og produserer, fluor i glidsmøring?<b> </b>Fluorkarboner glir svært godt på snø fordi de har unike vann- og smussavvisende egenskaper. Derfor har fluorpulver, HF og LF-produkter blitt så populære for skiløpere som vil gå fort på ski.</p>
      <p><b>Swix faser ut PFOA </b>(C8-teknologi) i flere av sine produkter og erstatter det med et nytt fluorstoff. Selv hevder industrien at dette er et skritt i riktig retning.</p>
      <p>Vi i grasrotbevegelsen «Tøffest uten Fluor» er usikre – problemet er at erstatningen likner på PFOA men med redusert kjedelengde. Denne teknologien kalles C-6, som det foreløpig er forsket lite på.</p>
      <p>Det vi vet, er at alle disse fluorkarbonene også er persistente og hoper seg opp i naturen. Ketil Hylland, professor i toksikologi ved Universitetet i Oslo, har uttalt at disse stoffgruppene samlet er så problematiske at de også bør forbys.</p>
      <p><b>Problemstillingen om skadelig</b> fluor i skismøring er ikke ny. Skiskytterlegen Baard I. Freberg varslet i 2007 om farene etter at smørerne til skiskytterne på landslaget kom til ham og sa de ble syke. Sammen med Statens arbeidsmiljøinstitutt (STAMI) la han i 2009 fram en rapport om skader ved påføring av skismøring uten beskyttelse.</p>
      <p>Folkehelseinstituttet gjorde en pilotundersøkelse i 2017 der de fant at lufta i smøretelt og boder HL og NC, kan inneholde store mengder støv og helseskadelige fluorstoffer. De er sammenliknbare med det de profesjonelle skismørerne var utsatt for, sier rapporten.</p>
      <p><b>Likevel kom det </b>som et sjokk for oss i skimiljøet i Asker og Bærum da vi fikk vite om Toril Stokkebø og den uhelbredelige nyrekreften som tok livet av henne høsten 2016. Timer i smørebua, uten tilstrekkelig verneutstyr, var høyst sannsynlig årsaken.</p>
      <p>Ingen i våre langrennsklubber hadde på dette tidspunkt fått noen informasjon fra skiforbund eller produsenter om hvilke farer som lå i pålegging av fluor i våre hjemlige smøreboder. Ganske unisont sa vi nei til fluor og grasrotbevegelsen «Tøffest uten fluor» tok form.</p>
      <p>Vårt håp var, og er, at Ski-Norge kan stå sammen om en sunnere sport der vi dropper giften som gjør oss syke og ødelegger miljøet. Et totalforbud bør være innen rekkevidde. Fluor er også dyrt og det er et kompliserende produkt.</p>
      <p>Vi forlangte da at forbundet tok tak i saken og Langrennskomiteen i NSF vedtok høsten 2017 et verdibasert fluorforbud for aldersklassene under 17 år i påvente av en kontrollmekanisme som kan påvise fluor på skiene før rennstart. 2018 ble dette et reelt fluorforbud med stikkprøver på bl.a. Hovedlandsrennet.</p>
      <p><b>«Tøffest uten fluor»</b> mener det er på høy tid å gjøre alvor av et totalt fluorforbud. Et fluorforbud vil være med på å gi alle likere konkurranseforhold. Resultatet vil bli et null sum spill der den beste langrennsløperen vinner. Vi ønsker enkelt og greit en idrett der fokus ligger på mestring, utvikling og sunn skiglede. Vegard Ulvang, leder i langrennskomiteen FIS, har uttalt at når vi har kontrollmetoder som fungerer så kan fluorforbudet tas videre opp i de eldre klassene; junior, voksne og internasjonalt.</p>
      <p><b>Dessverre selges</b> fluorproduktene fortsatt uten noen form for giftmerking eller informasjon om farer ved pålegging. Dette mener vi bør være et minimum for et produkt som utsetter skismørere og miljø for de farene vi nå kjenner til.</p>
      <p>Og hvis ikke langrennssporten selv klarer å fri seg fra fluoravhengigheten, må miljømyndigheter og helsemyndigheter få lagt pasienten inn til avrusing.</p>
    </article>
  </body>
</html>