<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/11/news/basket_nba_toronto_ferma_la_corsa_dei_lakers_gallinari_si_inchina_ad_antetokounmpo-240834774/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T10:50:00+00:00"/>
    <meta property="og:title" content="Basket, Nba: Toronto ferma la corsa dei Lakers, Gallinari si inchina ad Antetokounmpo"/>
    <meta property="og:description" content="Dopo 7 vittorie di fila LeBron James e compagni si arrendono in casa ai campioni in carica. Ne approfitta Denver che batte Minnesota e aggancia i gialloviola"/>
  </head>
  <body>
    <article>
      <h1>Basket, Nba: Toronto ferma la corsa dei Lakers, Gallinari si inchina ad Antetokounmpo</h1>
      <h2>Dopo 7 vittorie di fila LeBron James e compagni si arrendono in casa ai campioni in carica. Ne approfitta Denver che batte Minnesota e aggancia i gialloviola al comando della Western Conference. Milwaukee sbanca Oklahoma City grazie al greco, per l'azzurro 14 punti, 7 rimbalzi, 3 assist. Si rialza Philadelphia, ok Indiana, Portland e Cleveland</h2>
      <address>
        <time datetime="2019-11-11T10:50:00+00:00">11 Nov 2019, 10:50</time>
      </address>
      <p><b>WASHINGTON</b> - I Lakers (7-2) rallentano la propria cavalcata in testa alla Western Conference. Dopo sette vittorie consecutive, LeBron James e compagni cadono allo Staples Center per mano dei campioni in carica. Toronto (7-2), senza Lowry e Ibaka, passa in California 113-104 trascinata da Siakam (24 punti nonostante un disastroso 9/25 dal campo e 1/8 da tre) e dal sempre più indispensabile VanVleet (23 punti, 10 assist e 7 rimbalzi). Ai Lakers che stanno costruendo la propria stagione sulla difesa, non sono bastati i 27 punti (più 8 rimbalzi e 3 assist) di Anthony Davis e la solita tripla doppia di LeBron (13 punti, 15 assist e 13 rimbalzi). Decisivo il parziale di 17-6 in favore dei Raptors all'inizio dell'ultimo periodo che ha permesso ai canadesi di volare sul +9 e gestire il vantaggio fino alla fine.</p>
      <h3>Gallinari si arrende ad Antetokounmpo</h3>
      <p>Oklahoma City sbatte contro Giannis Antetokounmpo. Dopo un primo tempo frustrante, con tanto di sfogo rabbioso contro un'insegna col logo dei Thunder fra il campo e gli spogliatoi, The Greek Freak prende per mano Milwaukee e la conduce alla vittoria per 121-119, con 24 dei suoi 35 punti negli ultimi due quarti, oltre a 16 rimbalzi complessivi. Danilo Gallinari, autore della tripla del 114 pari a 32″3 dalla fine. ma poi impreciso dall'arco nelle decisive battute finali, chiude con 14 punti (2/7 da due, 2/10 da tre, 4/5 ai liberi), 7 rimbalzi, 3 assist e due palle recuperate in 30 minuti. Meglio di lui fanno solo Schroder (25 punti) e Gilgeous-Alexander (22 punti). "Siamo riusciti sempre a rispondere colpo su colpo ma non abbiamo tirato come solitamente facciamo - l'analisi a fine gara del Gallo - Abbiamo disputato una bella partita ma sfortunatamente non siamo riusciti a vincerla".</p>
      <h3>Denver sprecona, la salva Jokic</h3>
      <p>Quarta vittoria di fila per Denver (7-2) che aggancia i Lakers al comando dell'Ovest, ma a Minneapolis c'è voluto un tempo supplementare ai Nuggets per avere la meglio sui T-wolves (5-4). Decisivo il canestro nel finale di Nikola Jokic, autore di 20 punti, 6 rimbalzi e 7 assist. Una partita in cui Denver ha rischiato di buttare all'aria una prestazione maiuscola per tre quarti di gara. Sul punteggio di 90-74 a 6'41" dalla sirena finale, infatti, gli ospiti spengono completamente la luce facendosi rimontare fino al 90-90 con ancora 42" da giocare. Nell'overtime si gioca punto a punto quando Jokic, a 2.4" dalla sirena segna il canestro della vittoria.</p>
      <h3>I Sixers si rialzano dopo tre ko di fila</h3>
      <p>Philadelphia (6-3), dopo tre sconfitte di fila, cambia marcia e torna al successo interno contro Charlotte (4-6) per 114-106. Embiid, dopo le critiche da parte di coach Brown e la rissa con Karl-Anthony Towns, torna a macinare punti e in 26′ chiude con un bottino di 18 punti, 9 rimbalzi, 3 assist, 2 recuperi e 2 stoppate. Il match, equilibrato nei primi due parziali, cambia volto nella ripresa con un terzo quarto maiuscolo (35-23 il parziale) da parte dei padroni di casa che allungano fino a sfiorare il muro del +20.</p>
      <h3>Ok Indiana, Portland e Cleveland</h3>
      <p>Sesta vittoria in sette gare per Indiana (6-4) che batte Orlando (3-7) 109-102:  21 punti, 16 rimbalzi e 7 assist per Sabonis. Brooklyn (4-5) deve arrendersi a Phoenix (6-3): 138-112 per i Suns, trascinati da Booker (27 punti) e Rubio (22 punti e 12 assist). Male anche New York (2-8), sempre più fanalino di coda della Lega, battuta in casa da Cleveland (4-5) 108-87. Chiude il successo di Portland (4-6) in casa contro Atlanta (3-6) al termine di un match equilibrato e vinto all'overtime per 124-113 con Damian Lillard che chiude con 30 punti, 7 rimbalzi e 6 assist, meglio di lui ha fatto Trae Young con 35 punti, 10 assist e 8 rimbalzi.<br/><br/><b>I risultati - </b>New York Knicks-Cleveland Cavaliers 87-108; Minnesota Timberwolves-Denver Nuggets 98-100 dOt; Orlando Magic-Indiana Pacers 102-109; Philadelphia 76ers-Charlotte Hornets 114-106; Oklahoma City Thunder-Milwaukee Bucks 119-121; Los Angeles Lakers-Toronto Raptors 104-113; Phoenix Suns-Brooklyn Nets 138-112; Portland Trail Blazers-Atlanta Hawks 124-113 dOt.</p>
    </article>
  </body>
</html>