<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620934/%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D8%AF%D9%85%D8%A7%DB%8C-%D8%B2%DB%8C%D8%B1%D8%B5%D9%81%D8%B1-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87%E2%80%8C%D8%B2%D8%AF%D9%87-%DA%A9%D8%A7%D9%87%D8%B4-%DA%A9%DB%8C%D9%81%DB%8C%D8%AA-%D9%87%D9%88%D8%A7-%D8%AF%D8%B1-%D8%B4%D9%87%D8%B1%D9%87%D8%A7%DB%8C-%D9%BE%D8%B1%D8%AC%D9%85%D8%B9%DB%8C%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T10:06:00+00:00"/>
    <meta property="og:title" content="پیش‌بینی دمای زیرصفر در مناطق زلزله‌زده/ کاهش کیفیت هوا در شهرهای پرجمعیت"/>
    <meta property="og:description" content="مدیر کل پیش بینی و هشدار سریع سازمان هواشناسی ضمن اشاره به پایداری جو در اکثر مناطق کشور طی دو روز آینده از دمای زیر صفر در مناطق زلزله زده شمال غرب کشور خبر داد."/>
  </head>
  <body>
    <article>
      <h1>پیش‌بینی دمای زیرصفر در مناطق زلزله‌زده/ کاهش کیفیت هوا در شهرهای پرجمعیت</h1>
      <address>
        <time datetime="2019-11-11T10:06:00+00:00">11 Nov 2019, 10:06</time>
      </address>
      <p>
        <i>مدیر کل پیش بینی و هشدار سریع سازمان هواشناسی ضمن اشاره به پایداری جو در اکثر مناطق کشور طی دو روز آینده از دمای زیر صفر در مناطق زلزله زده شمال غرب کشور خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صادق ضیائیان با بیان این که براساس تحلیل آخرین نقشه‌های پیش یابی هواشناسی از امروز (20آبان) تا پنجشنبه (23 آبان) در اکثر مناطق کشور جو آرام و پایداری حاکم است اظهار کرد: به سبب پایداری هوا افزایش غلظت آلاینده‌های جوی و کاهش کیفیت هوا به ویژه در شهرهای صنعتی و پر جمعیت پیش بینی می‌شود.</p>
      <p>مدیر کل پیش بینی و هشدار سریع سازمان هواشناسی با اشاره به این که امروز (20 آبان) در نواحی مرکزی خلیج فارس بارش پراکنده و احتمال رعد و برق وجود دارد تاکید کرد: برای سواحل دریای خزر طی روز پنجشنبه (23 آبان) بارش پراکنده و در روز جمعه (24 آبان) بارش باران پیش بینی می‌شود.</p>
      <p>ضیائیان ادامه داد: از امروز تا اواسط فردا غرب دریای عمان، شرق خلیج فارس و تنگه هرمز مواج است همچنین امروز در نوار شرقی کشور سرعت وزش باد افزایش می‌یابد.</p>
      <p>به گفته مدیر کل پیش بینی و هشدار سریع سازمان هواشناسی طی هفته جاری در نواحی زلزله زده شمال غرب کشور هوای سرد ماندگار است و دمای کمینه برای منطقه میانه بین منفی یک تا دو درجه سانتیگراد و ناحیه سراب بین منفی 7 تا 5 درجه سانتیگراد خواهد بود.</p>
      <p>وی با بیان این که طی سه روز آینده آسمان در مناطق زلزله زده کشور صاف تا قستمی ابری خواهد بود گفت: از بعد از ظهر پنجشنبه تا جمعه (23 و 24 آبان) در این مناطق افزایش ابر و بارش پراکنده دور از انتظار نیست.</p>
      <p>ضیائیان در پایان درباره وضعیت جوی تهران طی دو روز آینده اظهار کرد: آسمان تهران فردا صاف و غبار آلود با حداقل دمای 8 و حداکثر دمای 18 درجه سانتیگراد و طی روز چهارشنبه (22 آبان) کمی ابری تا قسمتی ابری در بعضی ساعات غبار محلی با حداقل دمای 8 و حداکثر دمای 18 سانتیگراد پیش بینی می‌شود.</p>
    </article>
  </body>
</html>