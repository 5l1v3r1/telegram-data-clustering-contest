<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/inozemci-zmozhut-kupuvati-silgospzemli-v-ukrajini-tilki-pislya-referendumu-z-cogo-pitannya-zelenskiy-50052787.html"/>
    <meta property="og:site_name" content="НВ"/>
    <meta property="article:published_time" content="2019-11-11T10:52:00+00:00"/>
    <meta property="og:title" content="Іноземці зможуть купувати сільгоспземлі в Україні тільки після референдуму з цього питання — Зеленський"/>
    <meta property="og:description" content="Законопроект про ринок землі передбачатиме, що купувати землі сільськогосподарського призначення після відміни мораторію зможуть тільки українські громадяни та засновані ними компанії."/>
  </head>
  <body>
    <article>
      <h1>Іноземці зможуть купувати сільгоспземлі в Україні тільки після референдуму з цього питання — Зеленський</h1>
      <h2>Законопроект про ринок землі передбачатиме, що купувати землі сільськогосподарського призначення після відміни мораторію зможуть тільки українські громадяни та засновані ними компанії.</h2>
      <address>
        <time datetime="2019-11-11T10:52:00+00:00">11 Nov 2019, 10:52</time>
      </address>
      <p>Про це президент Володимир Зеленський сказав в відеозверненні.</p>
      <p>Він повідомив, що парламент незабаром розглядатиме законопроекти про ринок землі в першому читанні. Зеленський підкреслив, що мораторій на продаж сільгоспземель, крім України, діє також в Північній Кореї, Таджикистані, Венесуелі, на Кубі та в Конго. Голова держави додав, що «останні 20 років цим питанням маніпулюють». Він заявив, що «старі політики залякали простих людей, посіяли у їх головах ряд міфів». Президент припустив, що вони лобіюють інтереси тих, кому вигідно, щоб українці не володіли землею.</p>
      <p>«В будь-якому випадку я розумію, що це питання дуже чутливе для людей… Тому прийнято наступне рішення: між першим та другим читанням у проект закону будуть внесені правки, згідно з якими право продавати і купувати землю матимуть лише українські громадяни та українські компанії, засновані виключно українськими громадянами. Іноземці та компанії, які мають серед засновників іноземців, отримають право купувати українські землі тільки у випадку, якщо на це буде дана згода народу України на всеукраїнському референдумі. Відповідний пункт буде міститись у законі», — сказав він.</p>
      <p>Зеленський додав, що найближчим часом Верховна Рада розробить і прийме закон, «який чітко встановить види і механізми референдуму і нарешті надасть українцям право вирішувати долю того чи іншого дуже важливого для них питання».</p>
      <figure>
        <embed-post data-src="https://t.me/OP_UA/900" data-service="Telegram"/>
      </figure>
      <p>Нагадаємо, Рада <a href="https://nv.ua/ukr/biz/economics/rinok-zemli-rada-12-listopada-rozglyane-zakonoproekti-pro-v-pershomu-chitanni-novini-ukrajini-50052749.html">може розглянути законопроекти про ринок землі</a> 12 листопада. Про це <a href="http://static.rada.gov.ua/zakon/new/WR/WR121119.htm">свідчить</a> розклад засідань, опублікований на сайті парламенту.</p>
      <p><a href="https://nv.ua/ukr/biz/economics/rinok-zemli-v-radu-vnesli-zakonoproekt-novini-ukrajini-50044824.html">Урядовий законопроект про ринок землі</a> передбачає, що його буде відкрито з 1 жовтня. Згідно з документом, набувати право власності на земельні ділянки сільськогосподарського призначення можуть громадяни України, українські юридичні особи, а також територіальні громади та держава.</p>
      <p>Законопроектом № 2178−10, ініціаторами якого є голова комітету з питань аграрної та земельної політики Микола Сольський та ряд нардепів від Слуги народу, пропонується передбачити, що іноземці та особи без громадянства <a href="https://nv.ua/ukr/biz/markets/prodazh-zemli-u-verhovniy-radi-zareyestruvali-onovleniy-zakonoproekt-pro-rinok-zemli-v-ukrajini-novini-ukrajini-50047339.html">не зможуть ставати власниками земель сільгосппризначення до 1 січня 2024 року</a>.</p>
      <figure>
        <iframe src="https://www.youtube.com/embed/fnLcdRa8RVk" width="560" height="315" data-service="Youtube" scrolling="no"/>
      </figure>
      <p>Читайте також:</p>
      <ul>
        <li>
          <a href="https://nv.ua/ukr/ukraine/events/zemelna-reforma-po-ukrajini-protestuyut-agrariji-foto-video-50052762.html">У 13 областях України протестують проти продажу землі</a>
        </li>
      </ul>
    </article>
  </body>
</html>