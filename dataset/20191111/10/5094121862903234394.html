<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/evropsti-bojovnici-is-se-vrati-domu-turecko-zacalo-deportovat-zajatce-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T10:50:00+00:00"/>
    <meta property="og:title" content="Evropští bojovníci IS se vrátí domů. Turecko začalo deportovat zajatce"/>
    <meta property="og:description" content="Turecko začalo s deportací zajatých bojovníků teroristické organizace Islámský stát (IS) do jejich domovských zemí. Podle tureckého ministerstva vnitra již zemi opustil americký a německý bojovník, ještě dnes by je měl následovat dánský příslušník IS. V příštích dnech pak Ankara plánuje vyhostit dalších 21 lidí, informují světové agentury. Turecká média uvedla, že dnes vyhoštěný Američan uvízl na turecko-řeckých hranicích, jelikož ho ani jedna ze zemí nechce pustit na své území."/>
  </head>
  <body>
    <article>
      <h1>Evropští bojovníci IS se vrátí domů. Turecko začalo deportovat zajatce</h1>
      <address><time datetime="2019-11-11T10:50:00+00:00">11 Nov 2019, 10:50</time> by <a rel="author">ČTK</a></address>
      <p>Sedm německých islamistů by zemi mělo opustit ve čtvrtek. U 11 Francouzů, dvou Němců a jednoho Ira turecké úřady údajně už začaly podnikat potřebné kroky k deportaci. Turecko uvedlo, že v Sýrii zadrželo celkem 287 bojovníků ze zahraničí a další stovky jich už drží v zajetí. Většina z nich zřejmě zamíří do zemí Evropské unie.</p>
      <p>Opoziční server Ahval dnes informoval, že bojovník sobčanstvím USA, který byl vyhoštěn jako první, po deportaci uvízl v hraničním pásmu mezi Tureckem a Řeckem. Atény ho totiž nechtějí pustit do země a Ankara jej nehodlá přijmout zpět. Spojené státy se k jeho případu zatím nevyjádřily.</p>
      <figure>
        <img src="https://g.denik.cz/1/8a/ankara-zacne-vracet-zahranicni-bojovniky-is-do-vlasti-od-pondeli_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/ankara-zacne-vracet-zahranicni-bojovniky-is-do-vlasti-od-pondeli-20191108.html">Návrat domů. Ankara začne v pondělí posílat do Evropy zadržené bojovníky IS Přečíst článek ›</a>
      </aside>
      <p>Německé ministerstvo zahraničí uvedlo, že Ankara informovala Berlín o deseti lidech mezi nimiž jsou tři muži, pět žen a dvě děti. Mluvčí německé diplomacie neví, zda se jedná o bojovníky IS, nepopřel ale, že se jedná o Němce. Dánští činitelé uvedli, že s Tureckem komunikují ohledně dánského občana, který byl v Turecku odsouzen za terorismus.</p>
      <p>Francouzská ministryně obrany Florence Parlyová naopak řekla, že o tureckých plánech neví. Agentuře AFP však nejmenovaný zdroj seznámený s případem sdělil, že většina z 11 deportovaných Francouzů jsou ženy. Některé z těchto osob jsou přitom ve vězení již delší dobu, zatímco jiné byly zadrženy teprve nedávno. Po příjezdu do Francie budou podle policejní dohody mezi Paříží a Ankarou okamžitě zatčeny a stanou před soudem.</p>
      <h3>Bezpečnostní hrozba</h3>
      <p>Turecko kritizuje státy Západu za to, že nechtějí přijímat zpět svoje občany, kteří odešli bojovat do Sýrie či Iráku do řad IS. Ministr vnitra Süleyman Soylu v pátek prohlásil, že Turecko není hotelem pro bojovníky IS a že země začne islamisty navracet do zemí jejich původu právě dnes. Týkat by se to mělo i těch, kterým evropské státy již odebraly občanství právě ve snaze zabránit jejich návratu.</p>
      <figure>
        <img src="https://g.denik.cz/1/ba/turecko-dopadlo-manzelku-a-pribuzne-vudce-is-bagdadiho_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/turecko-dopadlo-manzelku-a-pribuzne-vudce-is-bagdadiho-20191106.html">Turecko dopadlo manželku a příbuzné vůdce IS Bagdádího Přečíst článek ›</a>
      </aside>
      <p>Evropské země se k převzetí svých občanů, kteří se v minulých letech zapojili do bojů po boku IS, stavějí velmi neochotně. Jednak je pokládají za bezpečnostní hrozbu, obávají se ale také, že by proti nim při soudních procesech domácí justice jen těžko zajišťovala důkazy. Přebírání islamistů je také značně nepopulární u tamní veřejnosti.</p>
      <p>Turecko minulý měsíc zahájilo vojenskou operaci na severovýchodě Sýrie proti kurdským milicím YPG, které považuje za teroristy. Při ní turečtí vojáci zadrželi některé uprchlé radikály z IS, kteří byli do té doby drženi v táborech a věznicích na syrském území. Většinu těchto zařízení, v nichž se nacházelo na 11.000 islamistů, střežili právě syrští Kurdové. V některých případech se ale naplnily obavy, že se radikálové dostanou na svobodu ve zmatku, který vyvolala turecká ofenziva.</p>
    </article>
  </body>
</html>