<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425536/plhthos-sympolitwn-mas-ston-pagkarpathiako-syllogo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T10:55:01+00:00"/>
    <meta property="og:title" content="Πλήθος συμπολιτών μας στον Παγκαρπαθιακό Σύλλογο"/>
    <meta property="og:description" content="Το νέο Δ.Σ. του ιστορικού Παγκαρπαθιακού Συλλόγου Ρόδου ξεκίνησε τη θητεία του με τον καθιερωμένο Αγιασμό, τον οποίο τέλεσε ο Θεοφιλέστατος Επίσκοπος Ολύμπου κ.κ. Κύριλλος και ο πατέρας Ανδρέας στις 2 Νοεμβρίου 2019, παραμονή της εορτής του Αγίου Γεωργίου του Μεθυστή, προστάτη του συλλόγου."/>
  </head>
  <body>
    <article>
      <h1>Πλήθος συμπολιτών μας στον Παγκαρπαθιακό Σύλλογο</h1>
      <h2>Τελέσθηκε ο καθιερωμένος αγιασμός</h2>
      <address>
        <time datetime="2019-11-11T10:55:01+00:00">11 Nov 2019, 10:55</time>
      </address>
      <p>
        <b>Το νέο Δ.Σ. του ιστορικού Παγκαρπαθιακού Συλλόγου Ρόδου ξεκίνησε τη θητεία του με τον καθιερωμένο Αγιασμό, τον οποίο τέλεσε ο Θεοφιλέστατος Επίσκοπος Ολύμπου κ.κ. Κύριλλος και ο πατέρας Ανδρέας στις 2 Νοεμβρίου 2019, παραμονή της εορτής του Αγίου Γεωργίου του Μεθυστή, προστάτη του συλλόγου.</b>
      </p>
      <p>Πολλοί αγαπημένοι συντοπίτες μάς τίμησαν με την παρουσία τους στο Καρπάθικο σπίτι σε μια βραδιά που άφησε σε όλους τις καλύτερες εντυπώσεις. Συγχρόνως, ο Παγκαρπαθιακός Σύλλογος Ρόδου τίμησε τον Άγιο Γεώργιο με την παρουσία μελων του Δ.Σ. καθώς και με πεντάρτι και αρτοκλασία στον εσπερινό που τελέστηκε στο εκκλησάκι του κυρίου Ζωγραφίδη στην περιοχή Σγουρού.</p>
      <p><b>Ο Θεοφιλέστατος Επίσκοπος Ολύμπου κ.κ. Κύριλλος</b> άνοιξε την εκδήλωση τελώντας τον Αγιασμό, μετά το τέλος του οποίου απηύθυνε χαιρετισμό, συνεχάρη το νεοεκλεγέν Δ.Σ. ευχόμενος δύναμη και αναφέρθηκε με θερμά λόγια σε όλους τους Καρπάθιους. Μάλιστα, εντύπωση του έκαναν δύο παραδοσιακά κάδρα του Συλλόγου που ανέγραφαν τα πολύ γνωστά “Έχει ο Θεός” και “Η ισχύς εν τη ενώσει” και ευχήθηκε να τα ακολουθούν όλοι. Ακολούθησε ο ψαλμός του τροπαρίου του Αγίου Γεωργίου.</p>
      <p>Κατόπιν, <b>η Πρόεδρος του Συλλόγου Φωτεινή Αναστασιάδη- Σισαμή</b> πήρε το λόγο. Καλωσόρισε όλους τους παρευρισκόμενους, παρουσίασε τα μέλη του νέου Δ.Σ. και έκανε ειδική αναφορά στον Άγιο Γεώργιο, <b>παραθέτοντας πολύ ενδιαφέρουσες πληροφορίες</b> αντλημένες από τη λαϊκή παράδοση, ειδικότερα για τα προσωνύμια <b>Μεγαλομάρτυρας, Τροπαιοφόρος, Μεθυστής και Σπορίτης. </b>Κλείνοντας, η Πρόεδρος <b>υπογράμμισε την ανάγκη</b> να συνεχίσει ο σύλλογος <b>το αξιόλογο έργο των προκατόχων της.</b></p>
      <p>Τη σκυτάλη πήρε<b> η βουλευτής Δωδεκανήσου της Ν.Δ. Μίκα Ιατρίδη, </b>η οποία δεν έκρυψε τη χαρά της για την παρουσία της στην εκδήλωση, κάνοντας ιδιαίτερη μνεία στους στενούς δεσμούς χρόνων που την συνδέουν με την Κάρπαθο και τους κατοίκους της.<br/>Παρών στον Αγιασμό ήταν και ο κύριος <b>Γ. Χατζηκουτσός, πρόεδρος κοινότητας Καρπάθου,</b> ο οποίος, ανάμεσα σε άλλα, δεσμεύτηκε προσωπικά αλλά και εκ μέρους του Δημάρχου Καρπάθου Ιωάννη Νισύριου, να συντηρηθούν το υπόστεγο του λιμανιού της Καρπάθου καθώς και οι αλλαξιέρες παραλίας των Πηγαδίων, όλα προσφορές του Παγκαρπαθιακού Συλλόγου Ρόδου.</p>
      <p>Τέλος, χαιρετισμό απηύθυνε και <b>ο πρόεδρος του Συλλόγου Ολυμπιτών Ρόδου η ”Βρυκούς”, κύριος Νικόλαος Αναστασιάδης, </b>ο οποίος και τόνισε τη σημασία της σύμπλευσης των δύο συλλόγων για το καλό της ιδιαίτερης πατρίδας τους, της Καρπάθου.<br/>Ακολούθησε παραδοσιακή Καρπάθικη μουσική από τους<b> Γεώργιο Μάλτα στη λύρα και Εμμανουήλ Καστελλοριζιό στο λαούτο.</b> Αρχικά, τραγούδησαν όλοι το παραδοσιακό τραγούδι της Καρπάθου για τον Άγιο Γεώργιο και κατόπιν ξεκίνησε το γλέντι με καρπάθικους, και όχι μόνο, χορούς.</p>
      <p>Παρατίθενται δύο στροφές από το παραδοσιακό τραγούδι:</p>
      <p>
        <i>Άη μου Γιώργη αφέντη μου<br/>Ασημικαβαλάρη<br/><br/>αρματωμένε με σπαθί<br/><br/>και με χρυσό κοντάρι</i>
      </p>
      <p><i>Στη δόξα και στη δύναμη<br/>θε να σε αθιβάλω<br/><br/>για το θηριό που σκότωσες<br/><br/>το δράκο το μεγάλο.</i><br/>Όλοι οι παρευρισκόμενοι διασκέδασαν και απόλαυσαν αλμυρές και γλυκές λιχουδιές, αναψυκτικά και καρπάθικο κρασί.</p>
      <figure>
        <img src="https://www.rodiaki.gr/medias/2019/11/09/e3339271bceaaddc1764b7938d827d8f.jpg"/>
      </figure>
    </article>
  </body>
</html>