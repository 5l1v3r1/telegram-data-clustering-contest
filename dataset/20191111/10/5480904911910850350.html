<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zadny-tlak-nepocitujeme-rekl-trener-liverpoolu-klopp/1819604?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T10:04:00+00:00"/>
    <meta property="og:title" content="Žádný tlak nepociťujeme, řekl trenér Liverpoolu Klopp"/>
    <meta property="og:description" content="Liverpool - Podle trenéra Jürgena Kloppa necítí fotbalisté Liverpoolu po výhře 3:1 nad Manchesterem City tlak. &quot;Reds&quot; po 12 kolech Premier League vedou tabulku o osm bodů před Leicesterem a Chelsea a o devět před čtvrtými &quot;Citizens&quot;. Úřadující vítěz Ligy mistrů naposledy ovládl anglickou ligu v roce 1990."/>
  </head>
  <body>
    <article>
      <h1>Žádný tlak nepociťujeme, řekl trenér Liverpoolu Klopp</h1>
      <address><time datetime="2019-11-11T10:04:00+00:00">11 Nov 2019, 10:04</time> by <a rel="author" href="http://www.ctk.cz/" target="_blank">ČTK</a></address>
      <p>Liverpool - Podle trenéra Jürgena Kloppa necítí fotbalisté Liverpoolu po výhře 3:1 nad Manchesterem City tlak. "Reds" po 12 kolech Premier League vedou tabulku o osm bodů před Leicesterem a Chelsea a o devět před čtvrtými "Citizens". Úřadující vítěz Ligy mistrů naposledy ovládl anglickou ligu v roce 1990.</p>
      <p>"Abych byl naprosto upřímný, žádný tlak nepociťujeme. Kde je? Zbývá nám dlouhá cesta a pravděpodobně se stane, že tu a tam ztratíme body. Někdo tvrdí, že odteď si to Liverpool může prohrát sám, ale to je hodně negativní přístup, který je nám ukradený. Soustředili jsme se plně na zápas a ne na to, o kolik bodů jsme před City," citoval Kloppa klubový web.</p>
      <p>Osmidobový náskok v čele je podle něj bláznivý. "Něco takového si nedovedete představit, ale není to podstatné. Kdo chce být první zkraje listopadu? Chceme být první v květnu. Tlak se zatím nedostavil, možná časem. Musíme teď využít příležitost, která se nám naskytla, pracovat, dát do toho úplně všechno a uvidíme, k čemu to povede," uvedl dvaapadesátiletý Němec.</p>
      <p>Liverpool vyhrál jedenáctý z dvanácti zápasů v Premier League v sezoně. Body ztratil pouze na hřišti Manchesteru United za remízu 1:1. Ligovou neporazitelnost "Reds" neukončili ani obhájci titulu. "Pokud chcete porazit City, což je nesmírně obtížné pro každý tým, nemůžete hrát jejich stylem, protože v tom jsou nejlepší. Nedává to smysl. Museli jsme se prosadit vlastním způsobem hry," prohlásil Klopp.</p>
      <p>"Vstřelili jsme dva neuvěřitelné góly a v určitých chvílích nás City svojí hrou trápili. Až do 78. minuty, kdy snížili na 1:3, jsme utkání kontrolovali. Pak na nás dolehla úleva a spousta míčů prosvištěla kolem našeho malého vápna, z čehož jsem neměl dobrý pocit. Vždycky vás napadne, že tam musí být hráč v modrém, ale díky Bohu tam nikdo nebyl," konstatoval někdejší kouč Mohuče a Dortmundu.</p>
    </article>
  </body>
</html>