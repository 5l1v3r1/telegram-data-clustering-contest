<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134525-issiskyrusios-nuomones-davisas-sako-kad-zaidzia-su-trauma-treneris-jog-viskas-gerai.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-11T10:35:00+00:00"/>
    <meta property="og:title" content="Išsiskyrusios nuomonės: Davisas sako, kad žaidžia su trauma, treneris – jog viskas gerai"/>
    <meta property="og:description" content="Šiąnakt nutrūko Los Andželo „Lakers“ pergalių serija, kuomet 104:113 buvo nusileista NBA čempionams Toronto „Raptors“. Vis tik po rungtynių daugumos dėmesį patraukė Anthony Daviso bei vyriausiojo trenerio Franko Vogelio pasisakymai. „Nėra momento, kuomet nejausčiau skausmo“, – apie savo dešinįjį petį sakė Davisas, kuris susižeidė dar prieš dvi savaites, kuomet nesėkmingai atliko dėjimą. Vis tik puolėjas išlieka efektyvus ir mače ..."/>
  </head>
  <body>
    <article>
      <h1>Išsiskyrusios nuomonės: Davisas sako, kad žaidžia su trauma, treneris – jog viskas gerai</h1>
      <address>
        <time datetime="2019-11-11T10:35:00+00:00">11 Nov 2019, 10:35</time>
      </address>
      <p>Nuotr.: AP-Scanpix</p>
      <figure>
        <a href="https://www.basketnews.lt/paveikslelis-206433-any1000x1000.jpg">
          <img src="https://www.basketnews.lt/paveikslelis-206433-any630x500.jpg"/>
        </a>
      </figure>
      <p>Nuotr. AP-Scanpix</p>
      <p>Šiąnakt nutrūko Los Andželo „Lakers“ pergalių serija, kuomet 104:113 buvo nusileista NBA čempionams Toronto „Raptors“.</p>
      <p>Vis tik po rungtynių daugumos dėmesį patraukė Anthony Daviso bei vyriausiojo trenerio Franko Vogelio pasisakymai.</p>
      <p>„Nėra momento, kuomet nejausčiau skausmo“, – apie savo dešinįjį petį sakė Davisas, kuris susižeidė dar prieš dvi savaites, kuomet nesėkmingai atliko dėjimą.</p>
      <p>Vis tik puolėjas išlieka efektyvus ir mače su „Raptors“ pelnė 27 taškus, atkovojo 8 ir perėmė 2 kamuolius, blokavo 4 metimus bei atliko 3 rezultatyvius perdavimus.</p>
      <p>„Eisiu ir žaisiu, stengiuosi, jog tai (trauma) nepaveiktų mano žaidimo, – tęsė Davisas. – Žaidžiu per skausmą, o kaip viskuo pasirūpinti jaudinuosi po rungtynių.“</p>
      <p>Per rungtynes Davisas po žaidybine apranga dėvi petį suveržiančius marškinėlius, o atsisėdus ant suolelio jam uždedamas šiltas kompresas. Vis dėlto, Vogelis teigia, jog viskas su krepšininko sveikata yra gerai ir pernelyg jaudintis nereikėtų.</p>
      <p>„Žinoma, matėme epizodą su Siakamu, tačiau medikų komanda nematė pagrindo, kodėl jį reikėtų pakeisti ar pailsinti“, – sakė Vogelis.</p>
      <p>„Turėjome geriau išpildyti užduotis puolime ir kuomet to nepadarėme, jie padarė spurtą, po kurio nebeatsitiesėme. Parodėme puikias pastangas ginantis nuo greitų atakų bei grįžtant į gynybą, tačiau mums to nepakako ir mums tai kainavo“, – pratęsė strategas.</p>
      <p>LeBronas Jamesas surinko trigubą dublį ir pelnė 13 taškų, atliko 15 rezultatyvių perdavimų bei atkovojo 13 kamuolių, tačiau pripažino, jog varžovai šį kartą buvo geresni.</p>
      <p>„Žinoma, jog nekenčiame pralaimėti, tačiau „Raptors“ buvo geresnė komanda ir tiesiog turime judėti į priekį. Dar yra aspektų, kur galime patobulėti ir tai žinome. Esame tikrai gera komanda, bet norime būti dar geresniais“, – teigė LeBronas.</p>
    </article>
  </body>
</html>