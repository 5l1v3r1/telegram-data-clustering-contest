<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/egmont-skal-lage-wideroes-nye-flymagasin/"/>
    <meta property="og:site_name" content="Kampanje"/>
    <meta property="article:published_time" content="2019-11-11T10:53:56+00:00"/>
    <meta property="og:title" content="Egmont skal lage Widerøes nye flymagasin: - Stilig, lekkert og fresht"/>
    <meta property="og:description" content="Widerøe bytter ut Aller-selskap med konkurrenten."/>
  </head>
  <body>
    <article>
      <h1>Egmont skal lage Widerøes nye flymagasin: - Stilig, lekkert og fresht</h1>
      <address><time datetime="2019-11-11T10:53:56+00:00">11 Nov 2019, 10:53</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>Widerøe bytter ut Aller-selskap med konkurrenten.</b>
      </p>
      <p>Widerøe har valgt Egmont Publishing som ny leverandør av deres ombord-magasin. Når Egmont i februar neste år leverer sitt første Widerøe-magasin blir det med navnet «Skyfritt» som skal representere høyden, flygningene, himmelen og det problemfrie, ifølge flyselskapet.</p>
      <p>Kommunikasjonssjef i Widerøe<b> Catharina Solli</b> sier Egmont presenterte spennende nye ideer.</p>
      <p>- Egmont skilte seg ut umiddelbart da konkurrentene i august presenterte sine forslag til fremtidens ombord-magasin for Widerøe. Egmont presenterte sitt magasin først og etterfølgerne endte med å «hoppe etter Wirkola», sier Solli i en pressemelding.</p>
      <p><b>Fra Aller til Egmont</b><br/>Solli forteller til Kampanje at deres nåværende leverandør er Off The Wall (OTW), som holder til i Danmark og er en del av Aller-konsernet. Den avtalen ble signert i 2015, og OTW har levert elleve utgaver i året.</p>
      <p>- Hvorfor bytter dere leverandør?</p>
      <p>- Det er rett og slett fordi at vi etter å hatt samme leverandør over en lengre periode kjente det var godt å ta en ny prosess og se hva andre kan tilby. Det er klart at det som skrives i ombord-magasinet vårt bruker vi også i sosiale medier og det skal bruke på flere plattformer, sier Solli.</p>
      <p>Kommunikasjonssjefen forteller at OTW også fikk anledning til å levere et tilbud.</p>
      <p>- Vi har ikke noe å utsette på dagens leverandør som har levert et meget godt produkt til våre passasjerer i mange mange år, men som på andre områder er det sunt å løfte blikket og la andre få se og eventuelt komme på banen, og se hva andre kan levere. Vi venter i spenning på første utgaven fra Egmont Publishing, sier Solli.</p>
      <p>- Så langt hva de har vist oss blir det stilig, lekkert og fresht magasin, absolutt i tråd med hva vi ønsker å tilby til våre lesere, legger hun til.</p>
      <p><b>- Slapp det vi hadde i hendene<br/></b>Kreativ leder i Egmont-eide Sempro,<b> Knut Christian Moeng</b>, blir redaktør for «Skyfritt». </p>
      <p>– Da vi fikk mulighet til å bli med i konkurransen om oppdraget med å lage Widerøe-magasinet slapp vi det vi hadde i hendene og trommet sammen spesialister i alle lag, i alt fra prosjektledelse til design, foto og kommersiell innholdsproduksjon, skriver Moeng i en pressemelding. </p>
      <p>- Vi som skal være med i Widerøe-redaksjonen har lang og variert fartstid og en pasjon for magasinproduksjon. Nå gjelder det bare å levere tipp, topp varer som både Widerøe og de reisende vil elske, fortsetter Moeng.</p>
      <p><b>- Et fantastisk utgangspunkt <br/>Morten Danielsen</b>, kommersiell direktør i Egmont Publishing, sier de ser frem til samarbeidet med ydmykhet og stolthet. </p>
      <p>- Vi i Egmont Publishing gleder oss til å jobbe med Widerøe som historieforteller på dette prosjektet. Widerøe har en unik historie, inspirerende destinasjoner og spennende medieflater. Rett og slett et fantastisk utgangspunkt for å skape inspirasjon og reiselyst med gode historier, sier Danielsen. </p>
      <p>- Egmont har laget godt innhold i over hundre år, men aldri så luftig som dette, avslutter han. </p>
    </article>
  </body>
</html>