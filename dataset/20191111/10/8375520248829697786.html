<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/dtp-iz-shkilnim-avtobusom-na-lvivshchini-desyatero-ditey-gospitalizovano-639144.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T10:56:13+00:00"/>
    <meta property="og:title" content="ДТП із шкільним автобусом на Львівщині: десятеро дітей госпіталізовано"/>
    <meta property="og:description" content="У лікарню доставили шестирічного хлопчика, пасажира «Опеля» та дев’ятеро пасажирів «Школярика»"/>
  </head>
  <body>
    <article>
      <h1>ДТП із шкільним автобусом на Львівщині: десятеро дітей госпіталізовано</h1>
      <address>
        <time datetime="2019-11-11T10:56:13+00:00">11 Nov 2019, 10:56</time>
      </address>
      <h4>У лікарню доставили шестирічного хлопчика, пасажира «Опеля» та дев’ятеро пасажирів «Школярика»</h4>
      <p>На Львівщині на автодорозі Львів-Тернопіль неподалік села Підберізці сталася ДТП за участю автомобіля Opel та шкільного автобуса «Школярик», у результаті чого десять дітей було госпіталізовано. Про це повідомляє відділ комунікації ГУНП у Львівській області.</p>
      <p>Як попередньо встановили правоохоронці, зіткнулись автомобіль Opel, яким керував 25-річний житель Пустомитівського району, та автобус «Школярик» під керуванням 59-річного місцевого жителя.</p>
      <p>У лікарню доставлені шестирічний хлопчик, пасажир автомобіля Opel, та дев’ятеро пасажирів «Школярика» - учні одного з навчальних закладів Пустомитівського району віком від 7 до 14 років. Наразі медики уточнюють їх діагнози.</p>
      <p>На місці події працює слідчо-оперативна група. Поліцейські встановлюють обставини ДТП, вирішується питання про відкриття кримінального провадження.</p>
      <p>Десятеро дітей доставлені у лікарню для медичного огляду.</p>
      <p>Як повідомлялося, у Дарницькому районі Києва <a href="https://glavcom.ua/kyiv/news/u-kijevi-lexus-viletiv-na-trotuar-i-zbiv-nasmert-zhinku-639061.html">сталася ДТП, в результаті якої загинула жінка</a>. Автомобіль Lexus протаранив таксі, вилетів на тротуар і збив двох пішоходів - чоловіка та жінку.</p>
      <p>У неділю ввечері у Києві на вулиці Набережно-Рибальська <a href="https://glavcom.ua/kyiv/news/u-kijevi-perevernuvsya-legkovik-vodiya-gospitalizovano-639043.html">автомобіль влетів у відбійник та перевернувся</a>, внаслідок чого чоловіка забрала карета швидкої допомоги.</p>
      <p>У суботу в Києві <a href="https://glavcom.ua/kyiv/news/u-kijevi-perevernuvsya-legkovik-vodiya-gospitalizovano-639043.html">сталася дорожньо-транспортна пригода за участю поліції і таксі</a>, внаслідок чого четверо осіб отримали травми.</p>
      <related>
        <a href="https://glavcom.ua/kyiv/news/zhahliva-dtp-z-chotirma-zhertvami-pid-kijevom-policiya-povidomila-detali-foto-639133.html"/>
        <a href="https://glavcom.ua/kyiv/news/avtokatastrofa-na-kijivshchini-zabrala-zhittya-dvoh-ditey-i-dvoh-doroslih-foto-639064.html"/>
        <a href="https://glavcom.ua/country/criminal/na-lvivshchini-nevidomij-vodij-nasmert-zbiv-pensionerku-ta-vtik-639001.html"/>
      </related>
    </article>
  </body>
</html>