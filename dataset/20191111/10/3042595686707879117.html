<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/barnestjerna-dode---ble-bare-13/71804259"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T10:04:43+00:00"/>
    <meta property="og:title" content="Barnestjerna døde - ble bare 13"/>
    <meta property="og:description" content="Laurel Griggs døde etter et astmaanfall."/>
  </head>
  <body>
    <article>
      <h1>Barnestjerna døde - ble bare 13</h1>
      <h2>Laurel Griggs døde etter et astmaanfall.</h2>
      <address><time datetime="2019-11-11T10:04:43+00:00">11 Nov 2019, 10:04</time> by <a rel="author">Henriette Eilertsen</a></address>
      <p>Forrige uke bekreftet bestefaren til den 13 år gamle skuespilleren Laurel Griggs at hun har gått bort etter et astmaanfall, skriver <a href="https://www.nytimes.com/2019/11/10/arts/laurel-griggs-dead.html">The New York Times</a>.</p>
      <p>- Laurel var et barn som alle drømte om å få. Hun var ei fantastisk jente som kunne spille en rolle uten å glemme en eneste setning, og jeg hørte henne aldri klage, sier bestefaren, David B. Rivlin, i en pressemelding.</p>
      <p>- Jeg kommer til å savne henne, fortsetter han.</p>
      <p>Ifølge avisa ble legehjelp kontaktet tirsdag forrige uke etter at ei ung jente skal ha hatt problemer med å puste ved trappene utenfor New York Police Department.</p>
      <p>En politibetjent skal umiddelbart ha utført hjerte- og lungeredning på jenta på vei til sykehuset, har politiet uttalt.</p>
      <p>Den 13 år gamle skuespilleren døde seinere på sykehuset, og ble begravet på fredag.</p>
      <p>Ifølge bestefaren ble Griggs diagnostisert med astma tidlig.</p>
      <p>- Hun tok medisinene sine hver eneste dag og hadde en pustemaskin hun kunne bruke hvis hun trengte den, sier han.</p>
      <h3>Barnestjerne</h3>
      <p>I etterkant har bestefaren også delt noen varme ord om barnebarnet i sosiale medier, og skrev blant annet følgende på Facebook:</p>
      <p>- Verden mistet en ekte prinsesse som bare ønsket å gjøre framtida lykkelig for alle. Skuespill var en barndomsdrøm som ble virkelig og hun hadde store planer for framtida, skrev han.</p>
      <p>Bare seks år gammel fikk hun sitt store gjennombrudd på Broadway i musikalen, «Cat on a Hot Tin Roof», hvor hun spilte sammen med Scarlett Johansson, og Laurel Griggs har siden den gang gjort en rekke minneverdige roller.</p>
      <p>I 2013 spilte hun i den prisbelønnede musikalen «Once», og hun har medvirket flere ganger i «Saturday Night Live».</p>
    </article>
  </body>
</html>