<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/vremenarji-imajo-slabe-novice-cakajo-nas-sneg-nevihte-in-poplave-247848"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T10:42:00+00:00"/>
    <meta property="og:title" content="Vremenarji imajo slabe novice, čakajo nas sneg, nevihte in poplave"/>
    <meta property="og:description" content="LJUBLJANA – Vremenska napoved za prihodnje dni ni spodbudna, nadaljevalo se bo oblačno in mokro vreme. Danes bo na vzhodu še nekaj sonca, od zahoda pa se bo pooblačilo. Na jugu in zahodu bo rah..."/>
  </head>
  <body>
    <article>
      <h1>Vremenarji imajo slabe novice, čakajo nas sneg, nevihte in poplave</h1>
      <h2>V alpskih dolinah bo meja sneženja na okoli 900 metrov.</h2>
      <address><time datetime="2019-11-11T10:42:00+00:00">11 Nov 2019, 10:42</time> by <a rel="author">T. V.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/11/1466207.jpg"/>
          <figcaption>Nevihte so napovedane na Primorskem. FOTO: Pexels</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1623336.jpg"/>
          <figcaption>Pred nami je moker teden. FOTO: Arso</figcaption>
        </figure>
      </slideshow>
      <p>LJUBLJANA – Vremenska napoved za prihodnje dni ni spodbudna, nadaljevalo se bo oblačno in mokro vreme. Danes bo na vzhodu še nekaj sonca, od zahoda pa se bo pooblačilo. Na jugu in zahodu bo rahlo deževalo. Najvišje temperature bodo med 5 in 10, na Primorskem do 15 stopinj Celzija, napoveduje Agencija RS za okolje (Arso).<br/><br/>V prihodnjih dneh bo zaradi sočasnih vplivov močnega juga na Jadranu, znižanega zračnega tlaka in visoke astronomske plime močneje povišana gladina morja. V času plime bo morje poplavilo nižje dele obale.</p>
      <figure>
        <iframe data-src="https://twitter.com/ARSO_VODE/status/1193817869794136064?s=20" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Po podatkih Arsa je nevarnost snežnih plazov zaradi majhne skupne količine snega, in ker še ni podlage majhna, prve stopnje. V visokogorju je v preteklih dneh zapadlo od 10 do več kot 50 centimetrov snega, največ v Julijskih Alpah. Snežilo je na večinoma kopno podlago. Jugozahodni in južni veter je na izpostavljenih legah prenašal sneg v zamete. Sneg je mehak in precej spihan. Plazovne razmere se bodo v visokogorju nekoliko poslabšale. Novi sneg se bo lahko s strmih pobočij osipal in plazil. Nad 2000 metri bodo nastajali tudi zameti. Nevarnost se bo tam prehodno povečala na drugo stopnjo. V ponedeljek se bo novi sneg nekoliko sesedel in nevarnost plazov se bo postopno zmanjšala. <br/><br/>V torek bo oblačno, padavine se bodo dopoldne od juga okrepile in zajele vso Slovenijo, meja sneženja bo na 1800 metrov, popoldne se bo na severozahodu spustila na okoli 900 metrov nadmorske višine. Zapihal bo severovzhodni veter, na Primorskem zmerna burja, najvišje temperature bodo med 5 in 11, v alpskih dolinah malo nad 0, na Primorskem pa do 15 stopinj.</p>
      <figure>
        <img src="https://www.slovenskenovice.si/images/slike/2019/11/11/1623336.jpg"/>
        <figcaption>Pred nami je moker teden. FOTO: Arso</figcaption>
      </figure>
      <p>V noči na sredo bo ob morju pihal okrepljen jugo, na Primorskem se bodo pojavljale tudi nevihte. V sredo bo sprva oblačno z dežjem, v alpskih dolinah bo ponekod dež prešel v sneg. Padavine bodo proti večeru oslabele. Zlasti na vzhodu bo pihal severni veter, najvišje temperature bodo med 4 in 9, na Primorskem do 14 stopinj. V četrtek bo več suhega vremena, oblačnost se bo trgala. Meja sneženja bo na okoli 1500 metrov. Na Primorskem bo pihala šibka burja, najvišje temperature bodo med 4 in 9, na Primorskem do 13 stopinj.<br/><br/>Tudi v nadaljevanju tedna bo prevladovalo oblačno vreme s pogostimi in občasno predvsem na zahodu tudi obilnimi padavinami. Najvišje dnevne temperature bodo po nižinah okoli 10 stopinj.</p>
    </article>
  </body>
</html>