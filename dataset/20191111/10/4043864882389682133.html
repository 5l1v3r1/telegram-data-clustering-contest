<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231609/"/>
    <meta property="og:site_name" content="Українська правда"/>
    <meta property="article:published_time" content="2019-11-11T10:50:00+00:00"/>
    <meta property="og:title" content="Зеленський: Іноземці зможуть купувати українську землю тільки після референдуму"/>
    <meta property="og:description" content="Президент Володимир Зеленський запевнив, що іноземці та іноземні компанії отримають змогу купувати українську землю лише за результатами всеукраїнського референдуму."/>
  </head>
  <body>
    <article>
      <h1>Зеленський: Іноземці зможуть купувати українську землю тільки після референдуму</h1>
      <address>
        <time datetime="2019-11-11T10:50:00+00:00">11 Nov 2019, 10:50</time>
      </address>
      <p>Президент Володимир Зеленський запевнив, що іноземці та іноземні компанії отримають змогу купувати українську землю лише за результатами всеукраїнського референдуму.</p>
      <p><b>Джерело:</b> звернення президента 11 листопада</p>
      <p><b>Пряма мова:</b> "Я розумію, що це питання дуже чутливе для людей...Тому прийнято наступне рішення: між першим і другим читанням у діючий проєкт закону (про ринок землі - ред.) будуть внесені правки, згідно яких, право продавати і купувати землю матимуть лише українські громадяни та українські компанії, засновані виключно українськими громадянами.</p>
      <p>Іноземці і компанії, які мають серед засновників іноземців, отримають право купувати українські земельні ділянки тільки у випадку якщо на це буде дана згода народу України на всеукраїнському референдумі.</p>
      <p>Відповідний пункт буде міститися у законі. У найближчий час Верховна Рада розробить і прийме закон, який чітко встановить види і механізми референдуму".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fzelenskiy95%2Fvideos%2F2377780189139010%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p><b>Деталі: </b>За словами президента, старі політики, які виступають проти ринку землі, ймовірно, відстоюють чиїсь інтереси. </p>
      <p>Зокрема, 11 листопада голова фракції "Батьківщина" <a href="https://www.pravda.com.ua/news/2019/11/11/7231612/">Юлія Тимошенко</a> вимагала зняти з розгляду парламенту проєкт закону <a href="http://w1.c1.rada.gov.ua/pls/zweb2/webproc4_1?pf3511=67059">№2178-10</a> "Про внесення змін до деяких законодавчих актів України щодо обігу земель сільськогосподарського призначення".</p>
      <p>Тимошенко згадала про <a href="https://www.pravda.com.ua/news/2019/11/11/7231602/">акції протестів</a>, які проходять у понеділок у 13 областях під егідою Всеукраїнської аграрної ради і внаслідок яких автомобільні дороги блокували противники створення ринку сільськогосподарських земель.</p>
      <p><a href="https://www.pravda.com.ua/news/2019/11/11/7231604/">Верховна Рада</a> планує розглянути проєкт закону у вывторок, 12 листопада.</p>
      <p><b>Що було раніше</b>: Міністерство економічного розвитку, торгівлі та сільського господарства опублікувало для обговорення законопроєкт щодо обігу земель сільськогосподарського призначення, яким з 1 жовтня 2020 року скасовується заборона на продаж земель сільськогосподарського призначення.</p>
      <p>Можливість купувати землю буде в українських фізичних та юридичних осіб, територіальних громад та держави. Законопроєктом передбачено переважне право орендаря на купівлю земельної ділянки. Концентрація землі у власності визначена на рівні 15% області та 0,5% країни. Землі державної та комунальної власності будуть реалізовуватися на торгах. Стартова ціна продажу – нормативна грошова оцінка.</p>
      <p>
        <b>
          <i>Читайте також: <a href="https://www.epravda.com.ua/publications/2019/09/20/651811/">Ринок землі Зеленського. Яким він буд</a><a href="https://www.epravda.com.ua/publications/2019/09/20/651811/">е</a></i>
        </b>
      </p>
      <p>
        <b>Передісторія:</b>
      </p>
      <ul>
        <li>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</li>
        <li>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко</a> вимагала провести референдум із питання продажу землі, перш ніж виносити закон про ринок землі на голосування Верховної Ради.</li>
        <li>"Батьківщина" категорично проти продажу сільськогосподарської землі</li>
        <li>Вересневе опитування Київського міжнародного інституту соціології показало, що <a href="https://www.pravda.com.ua/news/2019/09/26/7227427/">52% українців не схвалюють</a> ідею скасувати мораторій на землю, підтримують рішення Зеленського лише 35% опитаних, а 64% респондентів – за референдум із цього питання.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/11/7231612/"/>
        <a href="https://www.pravda.com.ua/news/2019/11/11/7231604/"/>
        <a href="https://www.pravda.com.ua/news/2019/11/11/7231602/"/>
      </related>
    </article>
  </body>
</html>