<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/11/nasce-il-vino-chianti-gran-selezione-il-top-della-qualit%c3%a0-pn_20191111_00081/"/>
    <meta property="og:site_name" content="Askanews"/>
    <meta property="article:published_time" content="2019-11-11T10:13:31+00:00"/>
    <meta property="og:title" content="Nasce il vino “Chianti Gran Selezione”, il top della qualità"/>
    <meta property="og:description" content="Roma, 11 nov. (askanews) – Nasce il vino “Chianti Gran Selezione”, il top della qualità dei vini Chianti. Colore rosso rubino intenso, tendente al granata con l’invecchiamento, odore speziato e persistente, il Chianti Gran Selezione avrà una gradazione alcolica minima più elevata (13 gradi), e un invecchiamento di almeno 30 mesi. In particolare si guarda […]"/>
  </head>
  <body>
    <article>
      <h1>Nasce il vino “Chianti Gran Selezione”, il top della qualità</h1>
      <h2>Colore rosso rubino intenso, odore speziato e persistente</h2>
      <address>
        <time datetime="2019-11-11T10:13:31+00:00">11 Nov 2019, 10:13</time>
      </address>
      <figure>
        <img src="http://www.askanews.it/wp-content/uploads/2019/11/20191111_111328_C3755C6E.jpg"/>
      </figure>
      <p>Roma, 11 nov. (askanews) – Nasce il vino “Chianti Gran Selezione”, il top della qualità dei vini Chianti. Colore rosso rubino intenso, tendente al granata con l’invecchiamento, odore speziato e persistente, il Chianti Gran Selezione avrà una gradazione alcolica minima più elevata (13 gradi), e un invecchiamento di almeno 30 mesi. In particolare si guarda al mercato cinese e americano. E’ vietato il fiasco. Il vino Chianti Gran Selezione potrà essere prodotto in tutto il territorio di produzione della Denominazione vino Chianti docg.</p>
      <p>L’assemblea dei soci del Consorzio Chianti ha approvato la proposta di modifica al disciplinare di produzione: qualità e semplificazione sono le parole d’ordine che hanno guidato gli amministratori del Consorzio nella revisione delle regole alle quali devono attenersi i produttori e gli organismi di controllo. La revisione messa a punto dal Cda, è stata approvata dai soci del Consorzio e potrà quindi iniziare l’iter di approvazione da parte di Regione Toscana, ministero dell’Agricoltura e Commissione Europea che si stima richiederà circa due anni. Le proposta di modifica agli 8 articoli del disciplinare di produzione del vino Chianti è stata approvata con percentuali favorevoli tra l’89% e il 99%. Il totale dei voti espressi in assemblea rappresentava il 70% dell’intero corpo sociale.</p>
    </article>
  </body>
</html>