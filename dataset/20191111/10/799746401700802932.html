<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/articles/2019/11/11/7102881/"/>
    <meta property="og:site_name" content="Європейська правда"/>
    <meta property="article:published_time" content="2019-11-11T10:10:15+00:00"/>
    <meta property="og:title" content="Євромапа України: як окремі регіони інтегруються до ЄС"/>
    <meta property="og:description" content="Чи проникли стандарти та практики ЄС у різні області України? Ми створили рейтинг, який відображає динаміку зближення окремих регіонів країни з Європейським Союзом."/>
  </head>
  <body>
    <article>
      <h1>Євромапа України: як окремі регіони інтегруються до ЄС</h1>
      <address>
        <time datetime="2019-11-11T10:10:15+00:00">11 Nov 2019, 10:10</time>
      </address>
      <p>Уже п’ять років поспіль Україна на всіх рівнях декларує безальтернативність європейського вибору.</p>
      <p>Набула чинності Угода про асоціацію. Українці отримали можливість подорожувати до ЄС без віз. Рух до членства в Європейському Союзі був закріплений у Конституції. </p>
      <aside>Але яким чином найкращі стандарти та практики Європейського Союзу змогли проникнути у різні області України?</aside>
      <p>Наскільки поняття "європейська інтеграція" перестало бути абстрактним шифром вузького кола експертів та політиків у Києві, а натомість почало асоціюватися в українців у різних регіонах з цілком практичними змінами? На яких напрямках ми бачимо зближення з ЄС, а де відбувається підміна понять чи саботаж?</p>
      <p>На ці питання експерти Центру "Нова Європа" вирішили відповісти у співпраці з Урядовим офісом координації європейської та євроатлантичної інтеграції, створивши "Євромапу" – рейтинг областей, складений на основі відповідності до індикаторів, які, на нашу думку, найбільш виразно відображають динаміку зближення окремих регіонів країни з ЄС.</p>
      <h3>Методологія</h3>
      <p>Аби отримати найбільш об’єктивну та вичерпну картину рівня європейської інтеграції в різних областях, ми розробили 34 відповідних індикатори в рамках таких восьми сфер:</p>
      <p>
        <i>Економічна інтеграція</i>
      </p>
      <p>
        <i>Інфраструктура</i>
      </p>
      <p>
        <i>Локальна демократія та підзвітність</i>
      </p>
      <p>
        <i>Освітня, наукова та культурна інтеграція</i>
      </p>
      <p>
        <i>Енергетична та екологічна політика</i>
      </p>
      <p>
        <i>Гендерна рівність</i>
      </p>
      <p>
        <i>Комунікація євроінтеграції</i>
      </p>
      <p>
        <i>Ширше партнерство</i>
      </p>
      <p>Індикатори, своєю чергою, ми поділили на три групи залежно від їхньої ваги, тобто важливості для оцінки наближеності тієї чи іншої області до стандартів та найкращих практик держав-членів ЄС.</p>
      <p>Індикатори, що мають найбільше значення, оцінювались у 10 балів, середнє – у 7 балів, найменше – у 5 балів.</p>
      <p>Здебільшого за 10-бальною шкалою оцінювались економічні індикатори, за 7-бальною – індикатори зі сфер "локальна демократія та підзвітність", а також "комунікація євроінтеграції", за 5-бальною – індикатори зі сфер "гендерна рівність" та "ширше партнерство".</p>
      <p>Оцінювання здійснювалося методом пропорційного рейтингування – від кращого результату тієї чи іншої області до гіршого – із застосуванням відповідного кроку.</p>
      <h3>Євромапа України</h3>
      <table bordered="">
        <tr>
          <th>
            <b>№</b>
          </th>
          <th>
            <b>Область</b>
          </th>
          <th>
            <b>Фінальна оцінка</b>
          </th>
        </tr>
        <tr>
          <td>1.       </td>
          <td>Львівська</td>
          <td>165,3</td>
        </tr>
        <tr>
          <td>2.       </td>
          <td>Івано-Франківська</td>
          <td>140,28</td>
        </tr>
        <tr>
          <td>3.       </td>
          <td>Вінницька</td>
          <td>136,43</td>
        </tr>
        <tr>
          <td>4.       </td>
          <td>Сумська</td>
          <td>134,82</td>
        </tr>
        <tr>
          <td>5.       </td>
          <td>Волинська</td>
          <td>134,79</td>
        </tr>
        <tr>
          <td>6.       </td>
          <td>Чернівецька</td>
          <td>131,42</td>
        </tr>
        <tr>
          <td>7.       </td>
          <td>Одеська</td>
          <td>121,88</td>
        </tr>
        <tr>
          <td>8.       </td>
          <td>Закарпатська</td>
          <td>121,24</td>
        </tr>
        <tr>
          <td>9.       </td>
          <td>Полтавська</td>
          <td>120,71</td>
        </tr>
        <tr>
          <td>10.   </td>
          <td>Тернопільська</td>
          <td>118,01</td>
        </tr>
        <tr>
          <td>11.   </td>
          <td>Черкаська</td>
          <td>116,11</td>
        </tr>
        <tr>
          <td>12.   </td>
          <td>Дніпропетровська</td>
          <td>115,69</td>
        </tr>
        <tr>
          <td>13.   </td>
          <td>Харківська</td>
          <td>115,2</td>
        </tr>
        <tr>
          <td>14.   </td>
          <td>Хмельницька</td>
          <td>114,33</td>
        </tr>
        <tr>
          <td>15.   </td>
          <td>Чернігівська</td>
          <td>113,78</td>
        </tr>
        <tr>
          <td>16.   </td>
          <td>Житомирська</td>
          <td>112,41</td>
        </tr>
        <tr>
          <td>17.   </td>
          <td>Київська</td>
          <td>107,38</td>
        </tr>
        <tr>
          <td>18.   </td>
          <td>Рівненська</td>
          <td>100,71</td>
        </tr>
        <tr>
          <td>19.   </td>
          <td>Миколаївська</td>
          <td>94,69</td>
        </tr>
        <tr>
          <td>20.   </td>
          <td>Запорізька</td>
          <td>91,28</td>
        </tr>
        <tr>
          <td>21.   </td>
          <td>Донецька</td>
          <td>90,91</td>
        </tr>
        <tr>
          <td>22.   </td>
          <td>м. Київ</td>
          <td>89,3</td>
        </tr>
        <tr>
          <td>23.   </td>
          <td>Кіровоградська</td>
          <td>88,45</td>
        </tr>
        <tr>
          <td>24.   </td>
          <td>Херсонська</td>
          <td>88,02</td>
        </tr>
        <tr>
          <td>25.   </td>
          <td>Луганська</td>
          <td>69,4</td>
        </tr>
      </table>
      <p>
        <b>*<i>Дані наведені без урахування тимчасово окупованих територій АР Крим і м. Севастополя, Луганської та Донецької областей</i></b>
      </p>
      <h3>Ключові висновки</h3>
      <p>За результатами нашого дослідження до трійки лідерів увійшли Львівщина, Івано-Франківщина та Вінниччина. Однак важливо зазначити, що навіть вони далекі від ідеального стану справ (досягнули дещо більше половини від усіх індикаторів).</p>
      <p>Південні та східні області очолюють рейтинги у низці секторів – наприклад, Миколаївщина має найвищі показники з нарощування своїх експортних потужностей на ринок ЄС.</p>
      <p>Донецька та Луганська області переважають за кількістю проєктів у рамках кредитної підтримки з боку Європейського банку реконструкції та розвитку (ЄБРР) і Європейського інвестиційного банку (ЄІБ), а Херсонська та Харківська – за обсягами фінансування таких проєктів. Серед областей, які мають найбільшу кількість підприємств із капіталом із країн ЄС, – Дніпропетровська і Харківська.</p>
      <aside>Згідно з нашими попередніми дослідженнями, для значної частини українського суспільства показником того, що Україна рухається до ЄС, є оновлені дороги.</aside>
      <p>Ми з’ясували, що Львівська, Одеська, Черкаська області лідирують за показником кілометражу відремонтованих доріг. Українцям з різних регіонів із кожним роком стає все легше потрапити до ЄС через розвиток регіональних аеропортів та прихід авіакомпаній-лоукостерів.</p>
      <p>В абсолютній більшості областей України інвестори з країн Європейського Союзу переважають інвесторів із будь-яких інших країн світу. У семи областях частка прямих інвестицій з ЄС від загального обсягу іноземних інвестицій перетнула позначку в 90%. Важливо, що серед лідерів не лише західні регіони, але також Дніпропетровська (628 підприємств) та Харківська (400 підприємств) області.</p>
      <p>Дедалі більше українців користуються освітніми, науковими та культурними можливостями, які надають програми Європейського Союзу. Раніше аналітики Центру "Нова Європа" з’ясували, що з 2004 до 2013 року лише 329 студентів скористались програмою Erasmus Mundus (попередник Erasmus+) для навчання у Європі, а з 2014 до 2018 року цей показник зріс до 10 158 студентів.</p>
      <p>Частка відновлюваної електроенергії в абсолютній більшості областей України займає до 5% від загального обсягу електроенергії, що виробляється в тій чи іншій області.</p>
      <p>Натомість у країнах ЄС ця частка становить від 5% (Люксембург, Мальта) до 60% (Швеція), у середньому в ЄС – 17% у 2016 році. Досвід ЄС свідчить, що пріоритетність і чіткий план дій із запланованими показниками дозволяє подвоїти частку відновлюваної енергії за 12 років (з 8,5% у 2004 до 17% у 2016).</p>
      <p>Середня різниця у заробітних платах жінок та чоловіків по Україні становить 20,7%. У державах-членах ЄС відповідний показник у середньому сягає 16%.</p>
      <p>Якщо розглядати конкретні приклади держав-членів ЄС, то в окремих випадках Україна показує навіть кращі результати. Центр "Нова Європа" також виявив, що в середньому понад 70% персоналу облдержадміністрацій – це жінки. При цьому жінки очолюють лише чотири ОДА із 24.</p>
      <p>Органи місцевої влади здебільшого неохоче впроваджують інформаційні кампанії щодо європейської інтеграції.</p>
      <aside>Євроінтеграція досі сприймається як щось далеке, неважливе для місцевого розвитку. </aside>
      <p>На інтернет-сторінках обласних адміністрацій бракує повної інформації про євроінтеграційний курс України.</p>
      <p>Так, звіт про виконання обласного плану заходів щодо втілення Угоди про асоціацію за III квартал 2019 року містили сайти лише трьох обласних адміністрацій – Дніпропетровської, Миколаївської та Чернігівської.</p>
      <p>
        <i>
          <b>Текст підготовлено Центром "Нова Європа" </b>
        </i>
      </p>
      <p>
        <i>
          <b>Із повним текстом дослідження можна ознайомитися <a href="http://neweurope.org.ua/analytics/yevromapa-ukrayiny-rejtyng-yevrointegratsiyi-oblastej/?fbclid=IwAR07j-T4R5LrGbZHX3Hth4DLPP61kw_e43oG9VwWEB9B9cOswwZVoPoGfro">тут</a></b>
        </i>
      </p>
    </article>
  </body>
</html>