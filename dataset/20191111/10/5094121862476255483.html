<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/velke-stehovani-barokni-sochy-z-kladrub-se-vrati-na-valec-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T10:03:00+00:00"/>
    <meta property="og:title" content="Velké stěhování. Barokní sochy z Kladrub se vrátí na Valeč"/>
    <meta property="og:description" content="Osmadvacet vzácných barokních soch z dílny Matyáše Bernarda Brauna najde místo v novém lapidáriu.  "/>
  </head>
  <body>
    <article>
      <h1>Velké stěhování. Barokní sochy z Kladrub se vrátí na Valeč</h1>
      <address><time datetime="2019-11-11T10:03:00+00:00">11 Nov 2019, 10:03</time> by <a rel="author">Jiří Kohout</a></address>
      <p>Čtyři desítky let mohli návštěvníci kláštera v Kladrubech obdivovat kolekci soch z dílny významného barokního sochaře Matyáše Bernarda Brauna. Nyní sochy změní svoje místo. Na konci listopadu je čeká logisticky a technicky náročný přesun na zámek Valeč, pro který byly původně vytvořeny.</p>
      <p>Soubor inspirovaný areálem v Kuksu vznikl v Braunově dílně kolem roku 1735 a do Kladrub se dostal na začátku osmdesátých let po požáru, který Valeč zachvátil v roce 1976.</p>
      <p>Originály soch jsou vystaveny v ambitové chodbě kladrubského kláštera. „Sochy byly původně vytvořeny pro zahradu valečského zámku, je tedy správné, že se vracejí zpět domů,“ komentuje kastelán kláštera Kladruby Milan Zoubek. Kvůli pokračující rekonstrukci a stavebním pracím by stejně musely být sochy přemístěny.</p>
      <p>Na Valči, jak informovala zástupkyně kastelána zámku Valeč Alena Zemanová, pro ně vznikne lapidárium v objektu bývalé zámecké kovárny. „Otevření lapidária je plánováno na začátek dubna příštího roku,“ informovala Zemanová.</p>
      <p>Stěhování nebude jednoduché a bude stát přes 900 tisíc korun. Pískovcové sochy měří od 195 do 300 centimetrů a váží několik tun. Přepraveny budou pod dohledem restaurátorů, musí se pečlivě zajistit proti jakémukoli pohybu a opatrně přesunout k nákladnímu automobilu. Podle Zoubka se budou sochy odvážet asi po šesti kusech.</p>
      <figure>
        <img src="https://g.denik.cz/1/84/1405-cr-3x-kocab-3_denik-150-3x2.jpg"/>
      </figure>
      <aside>
        <a href="https://karlovarsky.denik.cz/zpravy_region/michael-kocab-prijede-do-karlovarskeho-muzea-20191110.html">Michael Kocáb přijede do karlovarského muzea Přečíst článek ›</a>
      </aside>
    </article>
  </body>
</html>