<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/11/nasce-msc-foundation-tra-gli-obiettivi-ambiente-e-comunita-vulnerabili/153247/"/>
    <meta property="og:site_name" content="VITA"/>
    <meta property="article:published_time" content="2019-11-11T10:48:00+00:00"/>
    <meta property="og:title" content="Nasce Msc Foundation, tra gli obiettivi ambiente e comunità vulnerabili"/>
    <meta property="og:description" content="Sette i programmi concreti sostenuti nella fase iniziale della realtà creata dal gruppo Msc. A sostegno di popolazioni in difficoltà in Costa d'Avorio con Unicef; ad Haiti con la Andrea Bocelli Foundation e in Senegal con Mercy Ships. In Italia nell'area di Valpolcera con la fondazione dell'innovativo Parco del Mare; e ancora con Marevivo nel Mediterraneo, alle Bahamas per ricostruire l'ambiente marino e nell'area di Amburgo per migliorare lo status ecologico del fiume Elba"/>
  </head>
  <body>
    <article>
      <h1>Nasce Msc Foundation, tra gli obiettivi ambiente e comunità vulnerabili</h1>
      <address><time datetime="2019-11-11T10:48:00+00:00">11 Nov 2019, 10:48</time> by <a rel="author">Redazione</a></address>
      <p>
        <b>Sette i programmi concreti sostenuti nella fase iniziale della realtà creata dal gruppo Msc. A sostegno di popolazioni in difficoltà in Costa d'Avorio con Unicef; ad Haiti con la Andrea Bocelli Foundation e in Senegal con Mercy Ships. In Italia nell'area di Valpolcera con la fondazione dell'innovativo Parco del Mare; e ancora con Marevivo nel Mediterraneo, alle Bahamas per ricostruire l'ambiente marino e nell'area di Amburgo per migliorare lo status ecologico del fiume Elba</b>
      </p>
      <p>Una <b>fondazione che opererà a livello globale</b>, a sostegno delle aree più fragili del mondo e delle esigenze del pianeta a fianco delle comunità più vulnerabili. Sono queste le linee guida della <a href="https://mscfoundation.org/">Msc Foundation</a>, non profit <b>creata dal Gruppo Msc</b> con l’obiettivo di promuovere ed estendere il suo programma umanitario e sociale che da un decennio vede la partnership del gruppo con Unicef per combattere la malnutrizione.<br/>La Msc Foundation, spiega una nota, è stata istituita per incrementare questi impegni e svilupparne di nuovi, per un forte senso di responsabilità verso il pianeta, i suoi abitanti e le sue risorse - in particolare gli oceani - nella convinzione che tutti noi abbiamo il dovere di lasciare un mondo migliore alle generazioni future.</p>
      <p>Potendo contare sulla dimensione globale di Msc e sulla sua conoscenza del mare, <b>la fondazione si impegna a fare la differenza, in concreto, nelle aree in difficoltà, a livello indipendente e in partnership con organizzazioni internazionali di rilievo, ong ed esperti in campo scientifico.</b></p>
      <p>La Msc Foundation identifica i programmi da lanciare e da sostenere mediante l’analisi delle principali emergenze e delle aree di massima necessità, valutando le opportunità d’azione diretta sul campo o tramite sostegno economico.<br/>La fondazione intende agire da catalizzatore, sostenendo lo sviluppo di partnership efficaci e soluzioni innovative, basate sulla costante raccolta di dati per monitorare il raggiungimento degli obiettivi del programma e il dialogo ininterrotto con i beneficiari e i partner del programma.</p>
      <p><b>Tre le aree</b> su cui si concentra l’attenzione della fondazione: <b>protezione ambientale</b>, in particolare degli ecosistemi acquatici e marini; <b>sostegno alle comunità più vulnerabili del mondo</b> con sensibilizzazione e cure mediche e <b>sostegno d’emergenza alle popolazioni colpite da calamità naturali.</b><br/>Con la creazione della Msc Foundation è stato introdotto su tutte le navi da crociera Msc uno speciale <b>“impegno a donare insieme”: per ogni donazione di 1 euro degli ospiti presenti a bordo la Msc Foundation donerà automaticamente 1 euro</b>. Così donando insieme, anche i contributi più piccoli possono fare una grande differenza.</p>
      <p>Nella fase iniziale la fondazione che è stata presentata ufficialmente venerdì 8 novembre ad Amburgo sulla Msc Grandiosa, nave da crociera che è stata battezzata sabato 9 novembre, sosterrà <b>sette programmi concreti con diversi partner:</b><br/><b>In Costa d’Avorio, con Unicef,</b> per promuovere il riciclaggio grazie ad attività che coinvolgono le donne nella trasformazione dei rifiuti di plastica in mattoni solidi e a basso costo per la costruzione di aule scolastiche.<br/><b>Ad Haiti con la Clinica Mobile della Andrea Bocelli Foundation</b> per fornire cure mediche, trattamenti, vaccini ed educazione sanitaria a vantaggio delle comunità di cinque aree disagiate dell’isola.<br/><b>In Senegal con Mercy Ships,</b> che sostiene le navi ospedaliere con un equipaggio di volontari e personale impegnato in operazioni di salvataggio in aree difficilmente raggiungibili e prive di accesso a strutture sanitarie.<br/>A<b> Genova,</b> <b>con la fondazione dell’innovativo “Parco del Mare” </b>per rigenerare l’area della Valpolcevera, colpita dal crollo del ponte Morandi.<br/><b>Nel Mediterraneo con Marevivo</b>, finanziando attività didattiche per i giovani per accrescere la consapevolezza da parte dei ragazzi dell’importanza della protezione marittima e per contrastare l’inquinamento del mare.<br/><b>Alle Bahamas, con un programma di ricostituzione dell’ambiente marino</b> che coinvolge 64 km2 di acque ed ecosistemi marini di Ocean Cay, comprese specie coralline vulnerabili.<br/><b>Nell’area di Amburgo, con la Elbe Habitat Foundation</b> per migliorare lo status ecologico del fiume Elba, ripristinando gli habitat peculiari e la diversità naturale del suo paesaggio fluviale.</p>
      <hr/>
      <h4>Nell'immagine di apertura Bahamas da mscfoundation.org</h4>
    </article>
  </body>
</html>