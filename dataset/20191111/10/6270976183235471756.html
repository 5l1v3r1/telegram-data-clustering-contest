<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/11/yebrr-ta-svitovyj-bank-pidtrymuyut-zemelnu-reformu-v-ukrayini/"/>
    <meta property="og:site_name" content="Рубрика"/>
    <meta property="article:published_time" content="2019-11-11T10:51:22+00:00"/>
    <meta property="og:title" content="ЄБРР та Світовий банк підтримують земельну реформу в Україні"/>
    <meta property="og:description" content="Європейський банк реконструкції та розвитку підтримує проведення земельної реформи в Україні та висловлює готовність надати фінансову підтримку в рамках її проведення. Передає Інтерфакс-Україна. “Ми повністю “за” реформування ринку землі. Це історична можливість. Ось чому ми хочемо переконатися, що її реалізовано правильно, і введено правильні запобіжні заходи. Українці заслуговують прозорого та справедливого ринку сільськогосподарських земель і […]"/>
  </head>
  <body>
    <article>
      <h1>ЄБРР та Світовий банк підтримують земельну реформу в Україні</h1>
      <address><time datetime="2019-11-11T10:51:22+00:00">11 Nov 2019, 10:51</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/11/prodazh-zemli-620x420.png"/>
      </figure>
      <p>
        <b>
          <b>Європейський банк реконструкції та розвитку підтримує проведення земельної реформи в Україні та висловлює готовність надати фінансову підтримку в рамках її проведення.</b>
        </b>
      </p>
      <p>Передає <a href="https://ua.interfax.com.ua/news/economic/623802.html">Інтерфакс-Україна.</a></p>
      <p>“Ми повністю “за” реформування ринку землі. Це історична можливість. Ось чому ми хочемо переконатися, що її реалізовано правильно, і введено правильні запобіжні заходи. Українці заслуговують прозорого та справедливого ринку сільськогосподарських земель і захисту від корупції та зловживань”, – написав керуючий директор ЄБРР у країнах Східної Європи та Кавказу Маттео Патроне.</p>
      <p>Крім того, Маттео Патроне та міністр економіки Милованов обговорили програму ЄБРР і реформу корпоративного управління держпідприємствами. “Реформа держпідприємств є одним із визначальних пунктів нашої взаємодії з Україною, і ми з нетерпінням очікуємо швидкого ухвалення відповідного законодавства”.</p>
      <p>
        <b>Світовий банк також підтримує земельну реформу в Україні та відзначає її користь для всіх гравців на ринку.</b>
      </p>
      <p>“Земельна реформа потрібна для того, щоб українські фермери могли купувати та продавати землю сільськогосподарського призначення, щоб вони мали доступ до кредитів, можливість інвестувати та диверсифікувати джерела своїх доходів, а власники землі могли отримати належний їм прибуток за свій найцінніший актив”, – йдеться в заяві банку.</p>
      <p>У СБ вважають, що відкриття ринку землі піде на користь і всім фермерам – малим, середнім та великим, і землевласникам.</p>
      <p>“Запланована реформа також включає заходи з обмеження концентрації землі в одних руках, припинення рейдерських атак і надає фінансову допомогу малим фермерам. Двох десятиліть закритого ринку та непрозорості, яка стимулює корупцію, вистачило всім. Прийшов час земельної реформи”.</p>
      <p>Нагадаємо, що <a href="https://rubryka.com/2019/11/11/agrariyi-protestuyut-proty-prodazhu-zemli-perekryly-dorogy-v-dekilkoh-oblastyah/">аграрії протестують проти продажу землі: перекрили дороги в декількох областях.</a></p>
      <p> </p>
    </article>
  </body>
</html>