<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/11/8-per-mille-on-line-il-rendiconto-2018/153246/"/>
    <meta property="og:site_name" content="VITA"/>
    <meta property="article:published_time" content="2019-11-11T10:38:00+00:00"/>
    <meta property="og:title" content="8 per mille, on line il rendiconto 2018"/>
    <meta property="og:description" content="Nel documento “si trovano innanzitutto i numeri, in relazione alle tre fondamentali finalità per cui viene speso l’8xmille: le esigenze del culto e della pastorale, il sostentamento del clero e i molteplici interventi caritativi nelle diocesi, a livello nazionale e nel mondo intero”, afferma l’economo della CEI, Mauro Salvatore"/>
  </head>
  <body>
    <article>
      <h1>8 per mille, on line il rendiconto 2018</h1>
      <address><time datetime="2019-11-11T10:38:00+00:00">11 Nov 2019, 10:38</time> by <a rel="author">Redazione</a></address>
      <p>
        <b>Nel documento “si trovano innanzitutto i numeri, in relazione alle tre fondamentali finalità per cui viene speso l’8xmille: le esigenze del culto e della pastorale, il sostentamento del clero e i molteplici interventi caritativi nelle diocesi, a livello nazionale e nel mondo intero”, afferma l’economo della CEI, Mauro Salvatore</b>
      </p>
      <p>È da oggi disponibile on line all’indirizzo <a href="https://rendiconto8xmille.chiesacattolica.it/it/newsstand/"><b>rendiconto8xmille.chiesacattolica.it</b></a><b> </b><b>“Benvenuto nel Paese dei Progetti Realizzati”</b>, il “Rendiconto 2018 dell’8xmille alla Chiesa cattolica”. Si tratta di un sito in cui è possibile consultare in maniera accessibile - anche da mobile - e organica il quadro complessivo delle destinazioni dell’8xmille a favore della Chiesa Cattolica. <b>La progettazione e la realizzazione editoriale della pubblicazione sono state curate in collaborazione con la Divisione Consulenza di <a href="mailto:info@vita.it">Vita SpA.</a></b></p>
      <p><b>“Non che finora fosse mancato lo sforzo di rendere conto delle risorse che i cittadini destinano alla nostra Chiesa”, spiega il segretario generale della CEI, monsignor Stefano Russo</b>. Questo rinnovato sforzo va proprio nella direzione, ribadita all’unanimità dall’assemblea generale dei vescovi italiani anche nel 2016, di “ordinare in modo più preciso e maggiormente efficace ai fini della trasparenza amministrativa, la procedura da seguire per la ripartizione nell’ambito diocesano delle somme provenienti annualmente dall’8xmille”. Alla gestione onesta e proficua garantita dai ministri ordinati e dai laici che li affiancano, devono sempre più corrispondere – prosegue monsignor Russo – “l’attenzione per una comunicazione trasparente e da tutti verificabile: quando ciò avviene la Chiesa ne guadagna in credibilità e partecipazione”.</p>
      <p>Nel Rendiconto on line, afferma l’economo della CEI, Mauro Salvatore, che ha curato la pubblicazione, “si trovano innanzitutto i numeri, in relazione alle tre fondamentali finalità per cui viene speso l’8xmille: le esigenze del culto e della pastorale, il sostentamento del clero e i molteplici interventi caritativi nelle diocesi, a livello nazionale e nel mondo intero”.</p>
      <p>
        <b>Quello della trasparenza, rimarca Salvatore, è “un dovere, sia a livello nazionale che a livello diocesano. I cittadini italiani che firmano per la Chiesa cattolica hanno l’esigenza di capire come questi fondo vengono impiegati e noi intendiamo farlo nel modo più trasparente, fino all’ultimo centesimo”.</b>
      </p>
      <p>Per info: <a href="mailto:amministrazione@chiesacattolica.it">amministrazione@chiesacattolica.it</a></p>
    </article>
  </body>
</html>