<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741113"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T10:00:00+00:00"/>
    <meta property="og:title" content="'เท่ห์ ห้วยไทร'ลั่นตายแทนได้ก็ยอม หลังยิงถล่มดญ.ดับ"/>
    <meta property="og:description" content="“เท่ห์ ห้วยไทร”สำนึกหลังถูกจับ เหตุยกพวกยิงถล่มบ้านอริ ด.ญ.วัย 14 ปีรับเคราะห์ตายแทนพ่อ ลั่นหากตายแทนได้ก็ยอม ด้านพ่อผู้ต้องหาไม่เชื่อฝีมือลูก 100เปอร์เซ็นต์ รับต้องอยู่อย่างผวาหวั่นครอบครัวเหยื่อเอาคืน"/>
  </head>
  <body>
    <article>
      <h1>'เท่ห์ ห้วยไทร'ลั่นตายแทนได้ก็ยอม หลังยิงถล่มดญ.ดับ</h1>
      <address>
        <time datetime="2019-11-11T10:00:00+00:00">11 Nov 2019, 10:00</time>
      </address>
      <p>
        <b>“เท่ห์ ห้วยไทร”สำนึกหลังถูกจับ เหตุยกพวกยิงถล่มบ้านอริ ด.ญ.วัย 14 ปีรับเคราะห์ตายแทนพ่อ ลั่นหากตายแทนได้ก็ยอม ด้านพ่อผู้ต้องหาไม่เชื่อฝีมือลูก 100เปอร์เซ็นต์ รับต้องอยู่อย่างผวาหวั่นครอบครัวเหยื่อเอาคืน</b>
      </p>
      <p>จากกรณี 5 คนร้ายบุกยิงถล่มบ้านเลขที่ 88/4 หมู่ 11 ต.ปากพูน อ.เมือง จ.นครศรีธรรมราช เมื่อกลางดึกคืนวันที่ 8 พ.ย.62 ที่ผ่านมา ทำให้ ด.ญ.ศศิประภา ยี่สุ่นแซม อายุ 14 ปี บาดเจ็บสาหัสก่อนจะเสียชีวิตที่ รพ.มหาราชนครศรีธรรมราช หลังเกิดเหตุ ตำรวจจับกุมคนร้ายได้แล้ว 2 คน คือนายอนุศักดิ์ แดงเดช หรือ “เท่ห์ ห้วยไทร" หรือ แป๊ะเท่ง” อายุ 27 ปี และนายวัชระ วรรณมาศ อายุ 26 ปี ขณะที่พ่อของผู้ตายระบุว่า สาเหตุเพราะเกิดมีปากเสียงกับนายอนุศักดิ์ เนื่องจากนายอนุศักดิ์เอาขวดน้ำหวานของตนไปเทให้หมากิน จนเกิดชกต่อยกัน<br/><br/>เมื่อวันที่ 11 พ.ย.ที่ห้องประชุมศปก.สภ.เมืองนครศรีธรรมราช  พล.ต.ต.สนธิชัย  อาวัฒนกุลเทพ ผบก.ภ.นครศรีธรรมราช  เปิดเผยว่า  ภายหลังเจ้าหน้าที่ได้ไล่ล่าคนร้ายที่ก่อเหตุตั้งแต่คืนวันที่เกิดเหตุ โดยสามารถจับกุมผู้ต้องหารายแรกได้คือ นายอนุศักดิ์ หรือ เท่ห์ ห้วยไทร   แดงเดช อายุ 27 ปี  พร้อมปืนลูกกรดชนิด.22  จำนวน 1 กระบอก จากนั้นได้คุมตัวมาสอบสวนขยายผลจนนายอนุศักดิ์ รับสารภาพว่า เป็นคนพาพวกอีก 4 คนไปยิงถล่มบ้านนายวิชัย  ยี่สุ่นแซม จริงในคืนวันเกิดเหตุ<br/><br/>พล.ต.ต.สนธิชัย กล่าวว่า ต่อมาทางตำรวจได้มีการสอบสวนรวบรวมพยานหลักฐาน และขอศาลจังหวัดนครศรีธรรมราชอนุมัติหมายจับผู้ต้องหาในคดี 5 คน คือ นายอนุศักดิ์  นายวัชระวรรณ มาณมาศ หรือ บังและ อายุ 26 ปี นายวัฒนา  อนันทขาล หรือ หัวมัน อายุ 28 ปี นายขุนพล เงินเลี่ยม หรือ เมย์ อายุ 25 ปี และนายวิษณุ   นาคคง หรือ เถื่อน อายุ 27 ปี  ซึ่งหลังจากศาลอนุมัติหมายจับ เจ้าหน้าที่สามารถจับกุมผู้ต้องหาได้เพิ่มอีก 1 รายคือนายวัชระ รวมตอนนี้มีผู้ต้องหาถูกจับกุมตัวได้ 2 คน ส่วนที่เหลืออีก 3 คนเจ้าหน้าที่กำลังเร่งล่าตัว อย่างไรก็ตามวันนี้ไม่มีการนำตัวผู้ต้องหาทั้ง 2 คนไปทำแผนประกอบคำรับสารภาพเนื่องจากเกรงว่า ญาติคนตายจะรุมประชาทัณฑ์ได้</p>
      <figure>
        <img src="https://www.dailynews.co.th/admin/upload/20191111/news_aGzSFMdSVF160530_533.jpg?v=201911112011?v=6004"/>
      </figure>
      <p>ด้านนายอนุศักดิ์ กล่าวว่า ตนยอมรับสารภาพว่าได้เป็นคนพาพวกไปยิงถล่มบ้านนายวิชัยจริง และเสียใจมากเมื่อทราบว่ายิงพลาดทำให้ด.ญ.วัย 14 ปีเสียชีวิต และถูกเด็ก 4 ขวบเจ็บ ซึ่งต้องขอโทษญาติผู้ตายด้วย หากตายแทนได้ ก็จะตายแทน ส่วนสาเหตุเกิดจากแค้นที่ถูกนายวิชัยกระโดดเตะหน้า หลังตนเทน้ำหวานให้สุนัขกินในร้านค้าแห่งหนึ่ง ยอมรับแค้นมากที่ถูกหยามศักดิ์ศรี จึงเดินทางไปหาเพื่อนรักเพื่อยืมปืนไปยิงนายวิชัย และเมื่อบรรดาเพื่อนๆทราบว่าถูกนายวิชัยเตะหน้า ทำให้กลุ่มเพื่อนรักแค้นแทนตน ชักชวนกันนำปืนคนละ 1 กระบอก จากนั้นขับรถเก๋งไปเพื่อจะยิงนายวิชัย เมื่อไปถึงได้ตะโกนเรียกแต่ไม่มีใครออกมา พวกตนจึงใช้ปืนยิงถล่ม หลายนัด เพื่อต้องการข่มขู่ ไม่นึกว่าจะพลาดถูกด.ญ.เสียชีวิต ตนขอยอมรับผิดทุกอย่างแต่ไม่กล้าไปทำแผน เพราะกลัวญาตินายวิชัยจะทำร้ายเอาได้<br/><br/>ด้านนายอนันต์ แดงเดช อายุ 62 ปี พ่อของ นายอนุศักดิ์ กล่าวว่า ตนยังไม่เชื่อเต็มร้อยว่าเป็นฝีมือของลูกชาย ซึ่งปืนที่ตำรวจค้นพบที่บ้านคาดว่าน่าจะเป็นของเพื่อนลูกนำมาฝากไว้ แต่ยอมรับว่าลูกชายมีปืนลม 1 กระบอก ที่ใช้ยิงนก ตอนนี้ครอบครัวตนหวาดกลัวเป็นอย่างมากเนื่องจากมีข่าวว่าญาติๆ ฝ่ายที่เสียชีวิต มีการข่มขู่ว่าจะเอาคืนให้มากกว่าเดิม ตอนนี้ไม่เป็นอันทำมาหากิน ต้องแวดระวังตัวเป็นอย่างมาก ส่วนเรื่องคดีตนจะไม่ช่วยลูกชายเด็ดขาด และจะไม่ประกันตัว หากลูกชายทำผิดจริง ก็ให้ลูกชายติดคุกรับโทษกับสิ่งที่กระทำแต่หากลูกชายไม่ผิดก็ขอความเป็นธรรมกับลูกชายด้วย</p>
      <figure>
        <img src="https://www.dailynews.co.th/admin/upload/20191111/news_jbpcNgOyKS160532_533.jpg?v=201911112011?v=9678"/>
      </figure>
      <p> อ่านข่าวที่เกี่ยวข้อง<br/><a href="https://www.dailynews.co.th/crime/740833">ล็อก'เท่ห์ ห้วยไทร' ต้องสงสัยยิงถล่มบ้านอริทำเด็ก14ดับ..</a>.</p>
    </article>
  </body>
</html>