<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89247"/>
    <meta property="og:site_name" content="Denník politika"/>
    <meta property="article:published_time" content="2019-11-11T10:35:28+00:00"/>
    <meta property="og:title" content="Nad tisíc eur v hrubom zarábajú zamestnanci v šiestich odvetviach, ale najviac v IT a v priemysle"/>
    <meta property="og:description" content="11.11.2019 (Webnoviny.sk) – Hrubý mesačný zárobok nad tisíc eur mali v septembri tohto roka zamestnanci v šiestich odvetviach. Vyplýva to z údajov, ktoré v pondelok zverejnil Štatistický úrad (ŠÚ) SR. Na čele je už dlhodobo odvetvie informačných a komunikačných činností, kde hrubá mzda v septembri medziročne stúpla o 3,6 % na 1 875 eur."/>
  </head>
  <body>
    <article>
      <h1>Nad tisíc eur v hrubom zarábajú zamestnanci v šiestich odvetviach, ale najviac v IT a v priemysle</h1>
      <address><time datetime="2019-11-11T10:35:28+00:00">11 Nov 2019, 10:35</time> by <a rel="author">Webnoviny</a></address>
      <p>11.11.2019 (Webnoviny.sk) – Hrubý mesačný zárobok nad tisíc eur mali v septembri tohto roka zamestnanci v šiestich odvetviach. Vyplýva to z údajov, ktoré v pondelok zverejnil Štatistický úrad (ŠÚ) SR. Na čele je už dlhodobo odvetvie informačných a komunikačných činností, kde hrubá mzda v septembri medziročne stúpla o 3,6 % na 1 875 eur.</p>
      <h3>Zarobili viac ako vlani</h3>
      <p>Za ním nasledoval priemysel s hrubým zárobkom 1 127 eur, ktorý medziročne stúpol o 5,2 %. Hrubou mzdou nad tisíc eur sa môžu pochváliť aj zamestnanci v predaji a oprave motorových vozidiel, ktorí v septembri dostávali v priemere 1 057 eur, čím si medziročne polepšili o 8,5 %.</p>
      <p>Ďalšími tromi odvetviami so štvorcifernou hrubou mzdou sú veľkoobchod, vybrané trhové služby a doprava a skladovanie. Vo veľkoobchode sa priemerné hrubé zárobky medziročne zvýšili o 7,3 % na 1 014 eur.</p>
      <p>Zamestnanci vybraných trhových služieb mali na výplatných páskach priemerne v hrubom 1 007 eur, teda o 5,7 % viac ako v septembri vlaňajška.</p>
      <h3>Najmenšie platy sú v reštauráciách</h3>
      <p>Šesticu odvetví so mzdou nad tisíc eur dopĺňa odvetvie dopravy a skladovania, v ktorom si zamestnanci platovo medziročne polepšili o 5,2 %, ked ich hrubá mzda v septembri dosiahla 1 005 eur.</p>
      <p>Pod tisíc eur v hrubom dostávali v septembri zamestnanci v ubytovaní, maloobchode, stavebníctve a v reštauráciách a pohostinstvách. V ubytovaní priemerná mzda zamestnanca medziročne stúpla o 7,8 % na 801 eur, v maloobchode o 6,3 % na 764 eur a v stavebníctve o 4,8 % na 738 eur.</p>
      <p>Suverénne najmenej zarobia zamestnanci v reštauráciách a pohostinstvách. V septembri tohto roka im síce priemerná mzda medziročne poskočila o 7,9 %, avšak dostala sa len na 520 eur.</p>
      <p>Viac k témam: <a href="https://www.webnoviny.sk/tag/platy/"><u>platy</u></a><br/>Zdroj: Webnoviny.sk – <a href="https://www.webnoviny.sk/nad-tisic-eur-v-hrubom-zarabaju-zamestnanci-v-siestich-odvetviach-ale-najviac-v-it-a-v-priemysle/"><u>Nad tisíc eur v hrubom zarábajú zamestnanci v šiestich odvetviach, ale najviac v IT a v priemysle</u></a> © SITA Všetky práva vyhradené.</p>
    </article>
  </body>
</html>