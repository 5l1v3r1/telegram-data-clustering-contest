<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33021/samsung-ha-previsto-piu-volte-il-futuro-ma-non-ci-ha-creduto-con-galaxy-fold-non-puo-fare-lo-stesso-errore"/>
    <meta property="og:site_name" content="DDay.it"/>
    <meta property="article:published_time" content="2019-11-11T10:15:00+00:00"/>
    <meta property="og:title" content="Samsung ha previsto più volte il futuro senza crederci fino in fondo. Con Galaxy Fold non può fare lo stesso errore"/>
    <meta property="og:description" content="Samsung ha saputo anticipare molte tendenze con anni di vantaggi rispetto ai concorrenti ma non ci ha creduto fino in fondo. E ha perso tante opportunità"/>
  </head>
  <body>
    <article>
      <h1>Samsung ha previsto più volte il futuro senza crederci fino in fondo. Con Galaxy Fold non può fare lo stesso errore</h1>
      <h2>Samsung ha saputo anticipare molte tendenze con anni di vantaggi rispetto ai concorrenti ma non ci ha creduto fino in fondo. E ha perso tante opportunità</h2>
      <address><time datetime="2019-11-11T10:15:00+00:00">11 Nov 2019, 10:15</time> by <a rel="author">Roberto Pezzali</a></address>
      <p>Samsung ha portato nel mondo dell’elettronica di consumo un numero enorme di innovazioni, in ogni settore. Ma Samsung <b>ha anche saputo leggere e anticipare tendenze</b>, una dote questa che non sempre gli è stata riconosciuta dal mercato perché lo ha fatto presto, troppo presto. Quando i tempi non erano maturi. <a href="https://www.dday.it/redazione/33002/samsung-galaxy-fold-recensione">Dopo domani sarà possibile pre-ordinare il Italia il Galaxy Fold</a>: saranno pochi pezzi di una prima generazione di “concept” che, dopo anni di smartphone identici, vuole anticipare un trend inevitabile, quello dell’elettronica flessibile.</p>
      <p>Samsung ha fatto un enorme sforzo per portare nel nostro Paese un prodotto che, seppur costoso, ha fatto registrare nel tutto esaurito in molti paesi proprio per la sua unicità. Impossibile prevedere ora cosa succederà a questo Galaxy Fold, se verrà usato da tutti coloro che lo comprano come dispositivo di tutti i giorni, se finirà sotto una teca per la “collezione hi-tech” o se si guasterà tra qualche anno perché la prima generazione di display flessibili può anche avere qualche difetto di gioventù, <b>l’importante è che Samsung non molli.</b> Come ha fatto, purtroppo, in passato. </p>
      <p>Nel lontano (tecnologicamente) 2000 la divisione Imaging di Samsung lanciò una videocamera con l’obiettivo collegato da un filo: si chiamava Ego Cam, perché permetteva le riprese in prima persona. Samsung aveva collegato il sensore al corpo della videocamera con il filo per facilitare il montaggio su un casco mentre si faceva sport, tenendo la parte che registrava nel taschino della giacca. La tecnologia, ai tempi, non permetteva ancora di condensare tutto in un solo blocco. <b>La Ego Cam durò qualche anno perché tutti la criticarono</b>: “A c<i>hi mai può interessare una videocamera che si attacca sul casco per andare a sciare?</i>” Chiedere a GoPro per la risposta.</p>
      <p>Qualche anno dopo, sempre restando nel campo dell’imaging, Samsung presentò la DV150F, una fotocamera compatta con una caratteristica unica, un piccolo display nascosto sotto il vetro frontale che appariva solo quando una persona provava a fotografarsi.</p>
      <figure>
        <img src="https://cdn.dday.it/system/uploads/picture/image/58583/content_small_SAMECDV150FBPL_11316_2.jpg"/>
      </figure>
      <p>Pochi credettero nel prodotto, e Samsung abbandonò l'idea: “<i>Chi si scatta le fotografie da solo quando basta chiedere a qualcuno di scattarle?</i>”</p>
      <p>Samsung aveva anticipato i selfie di qualche anno. Come aveva anche capito dove stava andando la fotografia da smartphone: la Galaxy Camera è un prodotto che ancora oggi sarebbe non solo attuale, ma <b>risponderebbe alle esigenze di chi vuole Android e tutte le sue app all’interno di una fotocamera connessa</b>. La Galaxy Camera era ieri quello che dovrebbero essere oggi le macchine fotografiche compatte, smartphone nel corpo di una fotocamera vera. Ma è stata abbandonata perché “<i>I telefoni non possono fare le fotocamere</i>”. </p>
      <figure>
        <img src="https://cdn.dday.it/system/uploads/picture/image/58584/content_small_aHR0cHM6Ly93d3cubGFwdG9wbWFnLmNvbS9pbWFnZXMvdXBsb2Fkcy8zNTMyL2cvZ2FsYXh5X2NhbWVyYV82MDB4NjAwX3hsYXJnZV8xLmpwZw__.jpeg"/>
      </figure>
      <p>Nella storia di Samsung ci sono decine di prodotti simili, e non può essere un caso: Samsung ha fiuto per le tendenze. E anche con il Fold, che per molti oggi è un inutile esercizio di stile, ci ha probabilmente visto giusto. Tra cinque anni gli smartphone non saranno identici a quelli di oggi: magari non saranno esattamente come il Galaxy Fold, magari si piegheranno in modo diverso, ma la necessità di avere in tasca uno schermo più grande si scontra necessariamente con l’obbligo di avere uno schermo che si piega. <b>Samsung ci ha provato, e considerando il passato ha il dovere di insistere.</b> Perchè molte persone, di fronte al Galaxy Fold, stanno già pensando: “<i>Ma chi lo compra uno smartphone che si piega?</i>"</p>
    </article>
  </body>
</html>