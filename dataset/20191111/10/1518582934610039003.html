<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/pensionati-oltre-il-90-ha-perso-negli-anni-il-potere-dacquisto/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-11T10:09:44+00:00"/>
    <meta property="og:title" content="Pensionati: oltre il 90% ha perso negli anni il potere d’acquisto"/>
    <meta property="og:description" content="Rispetto ad un anno fa, la grande maggioranza dei pensionati giudica la condizione economica personale stabile (78%), ma a fronte dello 0,2% che la ritiene migliorata, il 20,9% dichiara un deterioramento. Questo il quadro che emerge dal rapporto di ricerca “Sogni e bisogni dei pensionati”, realizzato dalla Fondazione Di Vittorio con SPI CGIL e l’istituto di ricerche e sondaggi d’opinione Tecne. I dati emersi dalle duemila interviste effettuate lo scorso ottobre su un campione rappresentativo di pensionati ultrasessantenni, raccontano le criticità e le aspettative della categoria, dal punto di vista economico, sociale e sanitario. La condizione dei pensionati I pensionati italiani vivono un presente che non si distacca dal passato prossimo, senza miglioramenti e con una pericolosa inclinazione verso un peggioramento della propria condizione.Il 91,2% pensa che la situazione economica della propria famiglia resterà invariata, percentuale che scende all’80,5% se lo sguardo si volge verso l’Italia nel suo complesso.…"/>
  </head>
  <body>
    <article>
      <h1>Pensionati: oltre il 90% ha perso negli anni il potere d’acquisto</h1>
      <address><time datetime="2019-11-11T10:09:44+00:00">11 Nov 2019, 10:09</time> by <a rel="author">Alessandra Caparello</a></address>
      <p>Rispetto ad un anno fa, la grande maggioranza dei pensionati giudica la<b> condizione economica personale</b> stabile (78%), ma a fronte dello 0,2% che la ritiene migliorata, il 20,9% dichiara un deterioramento.</p>
      <p>Questo il quadro che emerge dal rapporto di ricerca<b> <a href="https://fondazionedivittorio.it/sites/default/files/content-attachment/SINTESI%20RAPPORTO%20SPI%20%282019-10%29_0.pdf">“Sogni e bisogni dei pensionati”</a>,</b> realizzato dalla Fondazione Di Vittorio con SPI CGIL e l’istituto di ricerche e sondaggi d’opinione Tecne.<br/>I dati emersi dalle duemila interviste effettuate lo scorso ottobre su un campione rappresentativo di pensionati ultrasessantenni, raccontano le criticità e le aspettative della categoria, dal punto di vista economico, sociale e sanitario.</p>
      <h3>La condizione dei pensionati</h3>
      <p>I <b>pensionati italiani</b> vivono un presente che non si distacca dal passato prossimo, senza miglioramenti e con una pericolosa inclinazione verso un peggioramento della propria condizione.Il 91,2% pensa che la situazione economica della propria famiglia resterà invariata, percentuale che scende all’80,5% se lo sguardo si volge verso l’Italia nel suo complesso.</p>
      <p>Per 6 pensionati su 10, il principale problema sono le <a href="https://www.wallstreetitalia.com/trend/fisco-e-tasse/">tasse</a> troppo alte (30,6%), o la pensione troppo bassa (30,1%) e in entrambi i casi il problema è l’assegno pensionistico, troppo magro a valle. Inoltre il 35,7% dei pensionati dichiara di sostenere economicamente un parente stretto come appunto un figlio, percentuale che attraverso l’Italia da nord a Sud senza sostanziali differenze.<br/>C’è ovviamente anche chi al contrario ha bisogno di un aiuto economico: l’11,2% dei pensionati intervistati ha dichiarato che tirano avanti grazie all’aiuto di un parente.</p>
      <h3>Perdita del potere d’acquisto</h3>
      <p>Infine, la ricerca affronta il tema delle pensioni, evidenziando il problema dell’erosione del loro valore a causa dell’alta incidenza del <b>prelievo fiscale</b>. Per 3 intervistati su 4 la pensione dovrebbe garantire il tenore di vita di quando si lavorava (53,3%) o uno standard abbastanza prossimo (24,1%).<br/>Per la grande maggioranza in questi ultimi anni, l’assegno ha perso molto (59,1%), o abbastanza (32,5%), del potere di acquisto. Oltre il 90% dei pensionati ritiene di aver perso in questi anni una parte più o meno consistente del proprio potere d’acquisto mentre solo il 3% crede, invece, di averlo mantenuto inalterato.<br/>Infine un ultimo aspetto emerso dalla ricerca mostra un aumento della quota di pensionati che preferisce ricevere l’assegno mensile sul proprio <b>conto corrente bancario</b> (43,7%) o postale (38,9%), Il 14,8% invece la ritira in contanti.</p>
    </article>
  </body>
</html>