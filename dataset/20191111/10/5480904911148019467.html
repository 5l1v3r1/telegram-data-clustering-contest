<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ve-spotrebe-alkoholu-cr-klesla-na-4-misto-slovensko-je-patnacte/1819631?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T10:58:00+00:00"/>
    <meta property="og:title" content="Ve spotřebě alkoholu ČR klesla na 4. místo, Slovensko je patnácté"/>
    <meta property="og:description" content="Paříž - Česká republika zaujala čtvrtou a Slovensko 15. příčku, pokud jde o roční spotřebu alkoholu na obyvatele podle aktuálních údajů Organizace pro hospodářskou spolupráci a rozvoj (OECD). Žebříčku vévodí Litva, kde člověk starší 15 let ročně v průměru vypije 12,3 litru stoprocentního lihu. Následuje Rakousko a Francie. Česko kleslo z druhé příčky v předchozí zprávě, nynější čtvrté místo znamená spotřebu 11,6 litru na osobu."/>
  </head>
  <body>
    <article>
      <h1>Ve spotřebě alkoholu ČR klesla na 4. místo, Slovensko je patnácté</h1>
      <address><time datetime="2019-11-11T10:58:00+00:00">11 Nov 2019, 10:58</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Česká republika zaujala čtvrtou a Slovensko 15. příčku, pokud jde o roční spotřebu alkoholu na obyvatele podle aktuálních <a href="https://data.oecd.org/healthrisk/alcohol-consumption.htm">údajů</a> Organizace pro hospodářskou spolupráci a rozvoj (OECD). Žebříčku vévodí Litva, kde člověk starší 15 let ročně v průměru vypije 12,3 litru stoprocentního lihu. Následuje Rakousko a Francie. Česko kleslo z druhé příčky v předchozí zprávě, nynější čtvrté místo znamená spotřebu 11,6 litru na osobu.</p>
      <p>Rusko s objemem 11,1 litru na osobu a rok zaujalo sedmou příčku, ale metodika a hodnověrnost údajů podle serveru Newsru.com vzbuzuje námitky expertů. Ruské ministerstvo zdravotnictví sice ohlásilo pokles smrtelných otrav alkoholem v letech 2003 až 2017 o více než 70 procent a Světová zdravotnická organizace (WHO) uvádí pokles spotřeby lihovin v Rusku během posledních 15 let o 43 procent, kámen úrazu ale tkví v tom, že statistiky nezahrnují nelegální trh. Ten roste i kvůli pravidelnému zdražování lihovin v obchodech vlivem zvyšování daní.</p>
      <figure>
        <img src="https://i3.cn.cz/3/1573482663_15-oecd-alkohol.png"/>
      </figure>
      <p>Expert Vadim Drobiz, který trh s alkoholem sleduje dlouhodobě, odhaduje reálný pokles spotřeby alkoholu v Rusku na pět, nejvýše deset procent. "Hlavní příčina rozvoje nelegálního trhu tkví v tom, že alkohol v legálním prodeji je - s přihlédnutím k rozdílné úrovni příjmů - pětkrát dražší než na západě Evropy. Proto desítky milionů Rusů pijí vodku z nelegální výroby, podomácku vyráběnou samohonku či náhražky obsahující líh," upozornil Drobiz.</p>
      <p>Slovenských 9,7 litru - shodných s Velkou Británií - stačilo na 15. příčku, čili o řadu pozic za sousedy. Na úplném konci žebříčku skončila převážně muslimská Indonésie (0,3 litru), za Tureckem (1,4 litru), Izraelem (2,6 litru), Indií (3,0 litru) a Kostarikou (3,8 litru).</p>
      <p>Sama <a href="https://www.oecd-ilibrary.org/social-issues-migration-health/health-at-a-glance-2019_4dd50c09-en">zpráva</a> OECD je obsáhlejší, spotřeba alkoholu je jedním z faktorů, které ovlivňují zdraví populace. Téměř všechny sledované země podle autorů zprávy zaznamenaly v letech 2007 až 2017 pokles spotřeby.</p>
      <p>V Česku lihoviny od příštího roku zřejmě podraží v důsledku zvýšení spotřební daně. Vládní návrh minulý týden schválila Poslanecká sněmovna, je ale pravděpodobné, že ho ještě vrátí Senát. V případě půllitrové lahve 40procentního alkoholu vzroste spotřební daň z nynějších 57 korun na 64,50 Kč. Unie výrobců lihovin už dříve uvedla, že v takovém případě zdraží láhev o 9,10 Kč. Piva ani vína se zvýšení sazeb netýká.</p>
    </article>
  </body>
</html>