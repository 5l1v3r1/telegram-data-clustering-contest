<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741149"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T10:52:00+00:00"/>
    <meta property="og:title" content="'เอ๋'พร้อมแจงที่ดินฟาร์มไก่ ลั่นไม่เหมือนปม'แม่ธนาธร'"/>
    <meta property="og:description" content="“ปารีณา”ยืดอก พร้อมถูกสอบที่ดินภบท.5 ย้ำใช้ทำกินด้านเกษตรถูกต้อง เปรียบไม่เหมือนกรณี “แม่ธนาธร”"/>
  </head>
  <body>
    <article>
      <h1>'เอ๋'พร้อมแจงที่ดินฟาร์มไก่ ลั่นไม่เหมือนปม'แม่ธนาธร'</h1>
      <address>
        <time datetime="2019-11-11T10:52:00+00:00">11 Nov 2019, 10:52</time>
      </address>
      <p>
        <b>“ปารีณา”ยืดอก พร้อมถูกสอบที่ดินภบท.5 ย้ำใช้ทำกินด้านเกษตรถูกต้อง เปรียบไม่เหมือนกรณี “แม่ธนาธร”</b>
      </p>
      <p>เมื่อวันที่ 11 พ.ย. ที่โรงกระดาษไทยกาญจนบุรี จ.กาญจนบุรี  น.ส.ปารีณา ไกรคุปต์ ส.ส.ราชบุรี พรรคพลังประชารัฐ ให้สัมภาษณ์ถกรณีที่นายเรืองไกร กิจวัฒนะ อดีตสมาชิกพรรคไทยรักษาชาติ ยื่นเรื่องให้คณะกรรมการป้องกันและปราบปรามการทุจริตแห่งชาติ(ป.ป.ช.) ตรวจสอบที่ดินภบท.5 ในพื้นที่หมู่6 รางบัว จอมบึง จ.ราชบุรี กว่า 1,700 ไร่ ว่า  ที่ดินดังกล่าวเป็นชื่อของตนถือครองเพื่อทำการเกษตร ไม่เหมือนกับที่ดินของนางสมพร จึงรุ่งเรืองกิจ มารดาของนายธนาธร จึงรุ่งเรืองกิจ หัวหน้าพรรคอนาคตใหม่ ที่จะใช้ไปทำประโยชน์เรื่องของโรงงานอุตสาหกรรม ซึ่งผิดวัตถุประสงค์ ดังนั้นตนยินดีและพร้อมที่จะแสดงหลักฐานต่างๆให้ตรวจสอบ ที่ดินดังกล่าวตนได้รับสิทธิให้เข้าไปทำกินในพื้นที่ดังกล่าวเป็นเวลานานแล้ว เริ่มจากการเลี้ยงหมู ตามด้วยปลูกอ้อย ปลูกส้ม จนปัจจุบันมาทำฟาร์มเลี้ยงไก่และวัว แต่ไม่ได้ครอบครองเป็นเจ้าของ เนื่องจากเป็นที่ดินของหลวง ยืนยันว่าทำถูกต้องตามกฏหมายมีการเสียภาษีดอกหญ้ามานานกว่า 10 ปี ทั้งนี้ตนไม่กังวลที่มาโดนถูกตรวจสอบเสียเอง เพราะการใช้ประโยชน์ไม่เหมือนกันแน่นอน คนที่ยื่นร้องเรียนก็ยื่นทุกคนอยู่แล้วเป็นเรื่องปกติของคนที่ชอบร้องเรียน <br/><br/>ผู้สื่อข่าวถามว่าถึงข้อสงสัว่าทำไมในปี 2557 ตนไม่แจ้งบัญชีทรัพย์สินและหนี้สินต่อป.ป.ช. แต่มาแจ้งในปี 2562 ทั้งที่ระบุว่ามีการทำกินมานานแล้ว น.ส.<br/>ปารีณา กล่าวว่า ที่ดินดังกล่าวเป็นที่หลวงไม่ใช่ของตน ไปแจ้งว่าเป็นที่ดินของตัวเองไม่ได้  และในปี 2562  ป.ป.ช.แจ้งขอความร่วมมือว่าหากใครมีที่ดินและเข้าไปทำกินแม้จะเป็นของหลวง ก็ขอให้แจ้งด้วยในรายการบัญชีทรัพย์สินพร้อมกับประเมินราคามาด้วย ทั้งที่ในความเป็นจริงไม่มีใครสามารถประเมินราคาที่ดินนั้นได้แม้แต่กรมที่ดิน เพราะที่ตรงนั้นเป็นของหลวง แม้ตนแจ้งว่าเป็นที่เข้าไปทำกินได้แต่ไม่เคยบวกไปในยอดทรัพย์สินของตัวเอง<br/><br/>“ตั้งแต่เข้ามาเป็นนักการเมืองเคยถูกร้องเรียนเรื่องที่ดินบ่อยครั้ง ถูกกล่าวหาว่าไปฮุบที่ดินมา และถูกตรวจสอบมาหลายครั้ง และเมื่อถูกร้องเรียนอีกครั้งก็พร้อมจะให้ตรวจสอบ”น.ส.ปารีณา กล่าว.<br/> </p>
    </article>
  </body>
</html>