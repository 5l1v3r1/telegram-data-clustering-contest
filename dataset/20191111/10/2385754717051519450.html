<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596756/i-texerani-ypovathmizei-tin-posotita-argou-pou-eixe-anakoinosei"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T10:50:00+00:00"/>
    <meta property="og:title" content="Η Τεχεράνη υποβαθμίζει την ποσότητα αργού που είχε ανακοινώσει"/>
    <meta property="og:description" content="Ο υπουργός Πετρελαίου του Ιράν, Μπιτζάν Ναμντάρ Ζανγκανέχ, υποβάθμισε σήμερα την ποσότητα αργού που είχε ανακοινώσει χθες ο πρόεδρος της χώρας, Χασάν..."/>
  </head>
  <body>
    <article>
      <h1>Η Τεχεράνη υποβαθμίζει την ποσότητα αργού που είχε ανακοινώσει</h1>
      <address><time datetime="2019-11-11T10:50:00+00:00">11 Nov 2019, 10:50</time> by <a rel="author">SigmaLive</a></address>
      <p>Ο υπουργός Πετρελαίου του Ιράν, Μπιτζάν Ναμντάρ Ζανγκανέχ, υποβάθμισε σήμερα την ποσότητα αργού που είχε ανακοινώσει χθες ο πρόεδρος της χώρας, Χασάν Ροχανί, ότι υπάρχει σ' ένα νέο κοίτασμα πετρελαίου που βρέθηκε πρόσφατα στη χώρα, λέγοντας ότι προσθέτει μόνον 22,2 δισεκατομμύρια βαρέλια αργού στα γνωστά αποθέματα της χώρας.</p>
      <p>Λαμβάνοντας υπόψη τα χαρακτηριστικά του κοιτάσματος και «τις τεχνικές που έχουμε σήμερα», «η ποσότητα (πετρελαίου) που μπορεί να εξορυχθεί (από το νέο κοίτασμα) είναι 22,2 δισεκατομμύρια βαρέλια», δήλωσε ο Ναμντάρ Ζανγκανέχ σε δημοσιογράφους.</p>
      <p>Ο Ροχανί δήλωσε χθες ότι η εθνική πετρελαϊκή εταιρεία «βρήκε ένα κοίτασμα πετρελαίου με (αποθέματα που εκτιμώνται σε) 53 δισεκατομμύρια βαρέλια» ανάμεσα στις πόλεις Ομιντιγέχ και Μποστάν, στο Χουζεστάν, μια επαρχία στο νοτιοδυτικό Ιράν.</p>
      <p>«Πρόκειται για ένα μικρό δώρο στην κυβέρνηση του λαού του Ιράν», πρόσθεσε ο Ροχανί, την ώρα που η οικονομία της χώρας υποφέρει από τις επιπτώσεις των οικονομικών κυρώσεων που επιβλήθηκαν εκ νέου στην Τεχεράνη από τις ΗΠΑ από τον Αύγουστο του 2018.</p>
      <p>Σύμφωνα με τον Ιρανό υπουργό Πετρελαίου, ο αριθμός των 53 δισεκατομμυρίων βαρελιών που ανακοινώθηκε από τον πρόεδρο Ροχανί ανταποκρίνεται στο σύνολο των αποθεμάτων που βρέθηκαν σε αυτήν την περιοχή, στην οποία το Ιράν είχε ήδη βρει προηγουμένως πέντε κοιτάσματα συνολικών αποθεμάτων «31 δισεκατομμυρίων βαρελιών πετρελαίου».</p>
      <p>Σύμφωνα με τα στοιχεία του υπουργείου, το νέο κοίτασμα είναι έκτασης 2.400 τετραγωνικών χιλιομέτρων και βάθους 3,1 χιλιομέτρων.</p>
      <p>Ο «αριθμός των βαρελιών που προστίθενται (στα αποθέματα της χώρας) από το νέο κοίτασμα είναι 22,2 δισεκατομμύρια», σημείωσε ο Ζανγκανέχ.</p>
      <p>Σύμφωνα με τον πιο πρόσφατο «Στατιστικό Απολογισμό Παγκόσμιας Ενέργειας» που δημοσιεύεται κάθε χρόνο από τον βρετανικό πετρελαϊκό όμιλο BP, το Ιράν διαθέτει τα τέταρτα αποδεδειγμένα μεγαλύτερα αποθέματα πετρελαίου στον κόσμο, μετά τη Βενεζουέλα, τη Σαουδική Αραβία και τον Καναδά. Αυτά ανέρχονται σε 155,6 δισεκατομμύρια βαρέλια αργού.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>