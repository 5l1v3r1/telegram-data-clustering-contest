<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/596748/n-dendias-zitame-apo-tin-tourkia-na-sevastei-tis-ypoxreoseis-tis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T10:21:00+00:00"/>
    <meta property="og:title" content="Ν. Δένδιας: Ζητάμε από την Τουρκία να σεβαστεί τις υποχρεώσεις της"/>
    <meta property="og:description" content="Την ανάγκη να σεβαστεί η Τουρκία τις υποχρεώσεις της απέναντι στη διεθνή κοινότητα, αλλά και οι υπόλοιπες χώρες της Ευρωπαϊκής Ένωσης να επωμιστούν τα βάρη..."/>
  </head>
  <body>
    <article>
      <h1>Ν. Δένδιας: Ζητάμε από την Τουρκία να σεβαστεί τις υποχρεώσεις της</h1>
      <address><time datetime="2019-11-11T10:21:00+00:00">11 Nov 2019, 10:21</time> by <a rel="author">sigmalive</a></address>
      <p>Την ανάγκη να σεβαστεί η Τουρκία τις υποχρεώσεις της απέναντι στη διεθνή κοινότητα, αλλά και οι υπόλοιπες χώρες της Ευρωπαϊκής Ένωσης να επωμιστούν τα βάρη που τους αναλογούν, τόνισε ο υπουργός Εξωτερικών, Νίκος Δένδιας, αναφερόμενος στο μεταναστευτικό ζήτημα, σε συνέντευξή του στον τηλεοπτικό σταθμό ΑΝΤ1.</p>
      <p>«Ζητάμε από τους Τούρκους να είναι εξαιρετικά σοβαροί σε αυτό και να μην επιτρέπουν, για να μην πω ενθαρρύνουν, να συμβαίνει αυτό που συμβαίνει», σημείωσε ο κ. Δένδιας.</p>
      <p>«Καμία χώρα στον κόσμο δεν μπορεί να επιτρέψει το έδαφός της να γίνεται χώρος λαθρομετανάστευσης ή παράνομης μετανάστευσης. Το μόνο το οποίο δικαιολογείται είναι η προστασία των προσφύγων», επισήμανε και πρόσθεσε: «Το δεύτερο είναι προς τους Ευρωπαίους εταίρους, τους φίλους μας, την ευρωπαϊκή οικογένεια. Είμαστε όλοι μαζί, άρα, πρέπει τα βάρη, όπως και τις υποχρεώσεις, να τις επωμιζόμαστε και να τις φέρουμε όλοι».</p>
      <p>Σύμφωνα με τον υπουργό Εξωτερικών, «δεν είναι μόνο η Ελλάδα που η γεγραφική της θέση τής επέβαλε αυτό το τεράστιο βάρος, υπάρχουν και άλλες χώρες στην ΕΕ. Αν κάποιες από αυτές τις χώρες δεν δέχονται να επωμιστούν τα βάρη που η γεωγραφική ιδιότητα φέρει, τότε αυτές οι χώρες δεν μπορούν να επωφελούνται και απ' το κοινό ταμείο ας πούμε».</p>
      <p>Όπως υπογράμμισε, η Ελλάδα προσπαθεί να φέρει το καλύτερο δυνατό αποτέλεσμα, το οποίο σύντομα θα υπάρξει, παρά το γεγονός ότι πρόκεται για «ένα θέμα μοναδικό στην τεράστια δυσκολία του».</p>
      <p>Όσον αφορά τη μέχρι τώρα διαχείριση του ζητήματος από την κυβέρνηση, ο κ. Δένδιας υποστήριξε πως έχει ήδη βελτιιωθεί η προστασία των συνόρων, ενώ θα υπάρξει πολύ μεγάλη βελτίωση τις εβδομάδες και τους μήνες που έρχονται.</p>
      <p>«Επίσης, θα βελτίωσουμε και το συνολικό σύστημα διαχείρισης των μεταναστευτικών-προσφυγικών ροών και τις επιστροφές. Δηλαδή, αυτοί που δεν δικαιούνται την προστασία που το διεθνές δίκαιο επιβάλλει, να γυρνάνε στις εστίες τους, με αξιοπρέπεια, με σεβασμό των δικαιωμάτων τους, αλλά δεν έχουν κανένα δικαίωμα να είναι στην Ελλάδα και στην Ευρώπη. Όπως, επίσης, πρέπει να βελτιώσουμε και τις διαδικασίες που έχουμε να κάνουμε για το άσυλο», συμπλήρωσε. Τόνισε, δε, ότι γίνεται μία προσπάθεια σε επίπεδο των αρμόδιων υπουργών να ομογενοιοποιηθούν οι διαδικασίες παροχής ασύλου στην Ευρώπη. «Δεν μπορεί η Ευρώπη να έχει ένα ενιαίο πρόβλημα και 15 διαφορετικές λύσεις και διαδικασίες», σημείωσε.</p>
      <p>
        <b>Ευρωπαϊκή, σύγχρονη τακτική απέναντι στην Τουρκία</b>
      </p>
      <p>Σε ό,τι αφορά την Τουρκία, ο υπουργός Εξωτερικών επισήμανε ότι η «Ελλάδα δεν έχει ήπια τακτική, έχει μία ευρωπαϊκή σύγχρονη τακτική». «Δεν έχουμε μία πολιτική αντίδρασης στο τι κάνει ο άλλος, έχουμε τη δική μας πολιτική. Επίσης, πιστεύουμε ότι πάντα πρέπει να έχουμε ανοιχτούς διαύλους επικοινωνίας με την Τουρκία, ανεξαρτήτως των προβλημάτων. Δεν σημαίνει ότι συμφωνούμε και δεν σημαίνει ότι απεμπολούμε τα εθνικά μας συμφέροντα», πρόσθεσε για να υπογραμμίσει: «Εμείς δεν βλέπουμε την Τουρκία ως ένας αδύναμος συνομιλητής, εμείς βλέπουμε την Τουρκία στα ίσα».</p>
      <p>«Εμείς ευχόμαστε και η Τουρκία να ακολουθήσει μία ευρωπαϊκή πολιτική, να ακολουθήσει μία πολιτική σεβασμού των ανθρωπίνων δικαιωμάτων, να εξελίξει την κοινωνία της, να γίνουμε τελικά όχι απλώς γείτονες, αλλά στενοί εταίροι και στενοί φίλοι. Αυτή είναι μία προσπάθεια μακρού χρόνου και μακράς πνοής. Όμως, δεν θα παραιτηθούμε απ' την προσπάθεια, αλλά δεν θα παραιτηθούμε και απ' την προστασία των δικαιωμάτων μας», ανέφερε ο κ. Δένδιας.</p>
      <p>Τέλος, τόνισε ότι η κυβέρνηση εκπροσωπεί τη χώρα «που βγήκε από την κρίση και που βγαίνει μπροστά, με σοβαρότητα και αυτοπεποίθηση» και κατέληξε: «Επιδιώκουμε την εθνική συνεννόηση. Στα ευρύτερα θέματα εξωτερικής πολιτικής, κομματική επικεφαλίδα δεν χωράει».</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>