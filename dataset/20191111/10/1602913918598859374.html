<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/reactia-lui-dan-barna-dupa-infrangerea-din-primul-tur-imi-asum-responsabilitatea-vom-face-o-analiza-in-partid-18567022"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T10:17:16+00:00"/>
    <meta property="og:title" content="Reacţia lui Dan Barna după înfrângerea din primul tur: Îmi asum responsabilitatea. Vom face o analiză în partid"/>
    <meta property="og:description" content="Liderul USR Dan Barna anunţă că urmează o analiză serioasă în partid, după ce nu a reuşit să intre în turul doi al alegerilor prezidenţiale, obţinând în total, după numărarea voturilor de pe teritoriul ţării, 14,1%, din voturi, adică sub scorul partidului la europarlamentare."/>
  </head>
  <body>
    <article>
      <h1>Reacţia lui Dan Barna după înfrângerea din primul tur: Îmi asum responsabilitatea. Vom face o analiză în partid</h1>
      <address><time datetime="2019-11-11T10:17:16+00:00">11 Nov 2019, 10:17</time> by <a rel="author" href="https://www.zf.ro/autor/gabriel-pecheanu" target="_blank">Gabriel Pecheanu</a></address>
      <p>Liderul USR Dan Barna anunţă că urmează o analiză serioasă în partid, după ce nu a reuşit să intre în turul doi al alegerilor prezidenţiale, obţinând în total, după numărarea voturilor de pe teritoriul ţării, 14,1%, din voturi, adică sub scorul partidului la europarlamentare.</p>
      <p>"Am văzut punctajele, procentele, îmi asum responsabilitatea pentru acest obiectiv pe care nu l-am atins, de a avea un tur 2 fără PSD. Electoratul a decis că turul 2 să fie despre Viorica Dăncilă şi Klaus Iohannis. Am parte din vină că nu am reuşit să ajung cu mesajul de modernizare la mai mulţi cetăţeni", a spus Dan Barna.</p>
      <p>Acesta a mai declarat că speră ca alegerile locale să primească un rezultat mai bun.</p>
      <p>"E un proces din care învăţăm şi vom avea o analiză elaborată. Azi am convocat liderii din filialele judeţene la o primă discuţie. A fost cea mai grea campanie pentru noi şi suntem pe un drum în care credem mult. Am crezut că suntem mai sus decât ne-a dovedit electoratul", a mai spus Barna.</p>
      <p>Biroul Electoral Central a anunţat, luni, primele rezultate oficiale, după numărarea voturilor 95,89% din secţiile de votare, potrivit cărora Klaus Iohannis a obţinut 36,91% din voturi, în timp ce Viorica Dăncilă 23,45%. Dan Barna se situează pe locul al treilea, cu 14,19% din voturi.</p>
    </article>
  </body>
</html>