<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546386.html/%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%AA%D8%AD%D8%B1%DB%8C%D9%85-%D8%AA%D8%B3%D9%84%DB%8C%D8%AD%D8%A7%D8%AA%DB%8C-%D8%A7%DB%8C%D8%B1%D8%A7%D9%86-%D8%A8%D8%B1%D8%AF%D8%A7%D8%B4%D8%AA%D9%87-%D8%AE%D9%88%D8%A7%D9%87%D8%AF-%D8%B4%D8%AF--%D8%A2%D8%A8-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%AA%D8%A7-%D8%B3%D8%A7%D9%84-%D8%AF%DB%8C%DA%AF%D8%B1-%D8%A8%D9%87-%DA%A9%D8%B1%D9%85%D8%A7%D9%86-%D9%88-%DB%8C%D8%B2%D8%AF-%D9%88%D8%A7%D8%B1%D8%AF-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T10:55:00+00:00"/>
    <meta property="og:title" content="سال آینده تحریم تسلیحاتی ایران برداشته خواهد شد/ آب خلیج فارس تا سال دیگر به کرمان و یزد وارد می‌شود"/>
    <meta property="og:description" content="رئیس جمهور گفت: با ادامه برجام ما تا سال آینده به یک هدف بزرگ سیاسی اقتصادی و امنیت دست خواهیم یافت. شما میدانید طبق قوانین سازمان خرید سلاح توسط ایران ممنوع است. سال آینده تحریم تسلیحاتی ایران برداشته خواهد شد و ما به راحتی می توانیم سلاح بخریم و سلاحی که میخواهیم را صادر کنیم."/>
  </head>
  <body>
    <article>
      <h1>سال آینده تحریم تسلیحاتی ایران برداشته خواهد شد/ آب خلیج فارس تا سال دیگر به کرمان و یزد وارد می‌شود</h1>
      <h2>روحانی در رفسنجان:‌</h2>
      <address>
        <time datetime="2019-11-11T10:55:00+00:00">11 Nov 2019, 10:55</time>
      </address>
      <p>رئیس جمهور گفت: با ادامه برجام ما تا سال آینده به یک هدف بزرگ سیاسی اقتصادی و امنیت دست خواهیم یافت. شما میدانید طبق قوانین سازمان خرید سلاح توسط ایران ممنوع است. سال آینده تحریم تسلیحاتی ایران برداشته خواهد شد و ما به راحتی می توانیم سلاح بخریم و سلاحی که میخواهیم را صادر کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.armanekerman.ir/%D9%87%D8%A7%D8%B4%D9%85%DB%8C-%D8%B1%D9%81%D8%B3%D9%86%D8%AC%D8%A7%D9%86%DB%8C-%D8%B1%D9%88%D8%B4%D9%86%D9%81%DA%A9%D8%B1%DB%8C-%D8%AF%DB%8C%D9%86%DB%8C-%D8%A8%D9%88%D8%AF/">راه آرمان</a>، حسن روحانی امروز صبح برای آغاز یک سفره دو روزه به استان کرمان وارد رفسنجان شد و در ورزشگاه تختی رفسنجان با مردم دیدار کرد.</p>
      <p>وی در ابتدا گفت: سفر را از دیدار مردمی با مردم شریف و انقلابی رفسنجان آغاز کرد ه ایم؛ برخی پروژه ها با حضور من افتتاح می شود و برخی در شورای اداری به صورت ویدئو کنفرانس افتتاح می شود؛ همچنین مصوبات سفرهای قبلی را نیز پیگیری خواهیم کرد.</p>
      <p>روحانی افزود: دیدار مردم کرمان و شهرستان انقلابی رفسنجان برای دولت دوازدهم یک افتخار است و من بسیار خوشحالم که در ایام با سعادت میلاد پیامبر(ص) و امام صادق(ع) توانستم شما مردم عزیز و قهرمان رفسنجان را زیارت کنم.</p>
      <p>رئیس جمهور در رابطه با اولین خاطره خود از رفسنجان اظهار داشت: اگر بخواهم اولین خاطره ام را از مردم رفسنجان بگویم مربوط به سال ۱۳۴۰ است در فروردین آن سال بعد از فوت مرحوم آیت الله بروجردی بود؛ که جمعیت بسیاری از مردم رفسنجان به تهران آمده بودند.</p>
      <p>وی با اشاره به دو چهره شاخص این استان تشریح کرد: شهید دکتر باهنر و مرحوم آیت الله رفسنجانی دو چهره سرشناس کرمانی که درعلم و فرهنگ ایران زمین و مدیریت سیاسی شناخته شده هستند.</p>
      <p>روحانی افزود: آیت‌الله رفسنجانی یک روشنفکر دینی بود؛ عالمان به دین و ایمان مردم و تعالی جامعه همواره تلاش می کردند اما عالم روشنفکر یک گام پیش تر شرایط جامعه را می بیند؛ شهید باهنر و مطهری هم همین گونه بودند.</p>
      <p>رئیس جمهور با بیان خاطره ای از تشکیل مجلس شورای اسلامی گفت: ابتدای تشکیل مجلس هفته ای یک شب در منزل شهید بهشتی به همراه مقام معظم رهبری و آیت الله رفسنجانی سه شنبه شب ها جلسه داشتیم؛ وقتی مجلس شورای اسلامی تشکیل شد در آن مجلس اکثریت بر این موافق بودند که مقام معظم رهبری رییس مجلس باشند اما ایشان گفتند که هاشمی رفسنجانی باید رئیس مجلس باشد و ایشان ۹ سال به خوبی مجلس شورای اسلامی را ریاست کرد و در تمام جلسات سیاسی داخل و خارج شرکت می کرد.</p>
      <p>روحانی عنوان کرد: در دوره های مختلف اگر به اسناد مراجعه کنید می بینید ایشان یک مدیر سیاسی و چهره بزرگ محسوب می شوند.</p>
      <p>وی تصریح کرد: مرحوم آیت الله  هاشمی رفسنجانی درس مهمی را در مسیر سیاسی کشور به همه  آموخت و آن درس میانه روی و اعتدال بود.</p>
      <p>رئیس جمهور اذعان داشت: در جامعه ما افکار و سلیقه های مختلف وجود دارد و این گونه نیست که همه مثل هم بیاندیشیم و این که کدام راه را انتخاب کنیم تا به مقصد زودتر برسیم، در یک کشور ۸۲ میلیونی اختلاف فکر و نظر وجود دارد.</p>
      <p>روحانی ادامه داد: گروهی در طرفی تند رو هستند و معمولا تند رو ها ما را با مشکلاتی روبرو می کنند اما راه میانه ای که قرآن به ما دستور می دهد و می فرماید: “ما شما را امت الگو و میانه رو قرار دادیم،” اعتدال، انصاف، به آینده نگریستن واقع گرا بودن در عین حال که آرمان برای ما مهم باشد مسئله مهمی است.</p>
      <p>وی خاطرنشان کرد: ما با ۶ کشور توافقی برای مصالح خودمان و جامعه امضا کردیم این وسط کشوری (آمریکا) تعهدات را زیر پا گذاشت و ما شیوه های مختلف داشتیم یک عده ای می گفتند شما بلافاصله خارج عده ای می  گفتند در هر شرایطی باید ماند و عده ای می گفتند باید راه بینابین را انتخاب کرد.</p>
      <p>رییس جمهور بیان کرد: بدانید با ادامه برجام سال آینده به هدف بسیار بزرگ امنیتی و دفاعی دست پیدا می کنیم، چرا که سال ها است که خرید سلاح توسط ایران از سایر کشورها ممنوع است و همچنین خرید سلاح از ایران هم ممنوع است اما طبق قطعنامه ۲۲۳۱ سال آینده تحریم تسلیحاتی ایران برداشته خواهد شد و ما می توانیم به راحتی سلاح بخریم و یا به دنیا صادر کنیم.</p>
      <p>روحانی تاکید کرد: اگر در شرایط کنونی از برجام بیرون برویم قطعنامه های شورای امنیت بر می گردد، ما باید فکر کنیم و نیابد یک جانبه عمل کنیم از این رو راه بینابین انتخاب کرده ایم، برجام را حفظ کنیم و در عین  حال آن چه که متعهد شدیم را پله پله کنار می گذاریم.</p>
      <p>وی بیان داشت: چشم امید به بیرون از مرزها ندوخته ایم، اول چشممان به آسمان و لطف خداوند است و بعد چشم به مردم دوخته ایم، این خبر خوش برای مردم رفسنجان است که کارخانه رفسنجان از فردا شروع به کار می کند و آلودگی مس سرچشمه از بین می رود برای ما مهم است که می توانیم قدم مهمی برای صنعت و محیط زیست برداریم.</p>
      <p>رییس جمهور اظهار داشت: درهفته گذشته تصمیماتی برای حل مشکل آب استان کرمان و یزد گرفتیم که در افقی ۳۰ ساله طراحی شده است، تصمیم دولت برای انتقال آب از خلیج فلرس و دریای عمان به استان کرمان و یزد خوشحال هستم.</p>
      <p>روحانی ادامه داد: مردم رفسنجان و جوانان تحصیلکرده به اشتغال نیاز دارند و بعضی از اشتغال ها به درد جوان های تحصیلکرده می خورد از این رو با حمایت دولت، بخش خصوصی و  معاونت علمی و فن آوری تصمیم گرفته شد که در رفسنجان پارک عظیم علم و فن آوری ایجاد کنیم.</p>
      <p>وی افزود: آمریکا و بدخواهان بدانید با تحریم و فشار ملت بزرگ و دلاور، ایران را نخواهید توانست به زانو در آورید با همه توان در برابر دشمنان می ایستیم، ما کار غلطی نکرده ایم بلکه طبق قانون عمل کردیم.</p>
      <p>رییس جمهور بیان داشت: به ما اعتراض می کنید که چرا آب سنگین اراک و فردو را جان داده ایم، شما هم به تعهداتتان عمل کنید، نمی شود که فقط نظاره گر باشد، ترامپ در کاخ سفید می گوید در برجام سر ما کلاه رفته است، مگر شما حقوقدان، وزیر خارجه و … نداشتید این چه جور سری است که همه اش سرش کلاه رفته است، فکری به حال سرتان بکنید.</p>
      <p>روحانی عنوان داشت: در توطئه آمریکا جز یکی دو کشور هیچ کس او را حمایت نکرد حتی اروپاییان، و کشورهای همسایه شان حامی این توطئه نبودند، در این سفر تنها  در زمینه آب و برق ۱۸هزار میلیارد تومان افتتاح داریم این نشان می دهد ما شکست نخوردیم و شکست نمی خوریم.</p>
      <p>وی تاکید کرد: مردم از لحاظ زندگی در سال ۹۷ و امسال در فشار هستند، مخصوصا آنهایی که درآمد ثابت دارند ما می فهمیم لذا در روزهای آینده طرحی خواهیم داشت.</p>
      <p>رییس جمهور اشاره کرد: در کشور حدود ۲۴ میلیون ۶۰۰ هزار خانوار داریم که طبق محاسبات حدود ۷ میلیون خانوار وضع زندگی شان خوب است و ۱۸ میلیون نیاز به کمک دارند از این رو به هر خانواری یک حمایتی راماهانه از ماه آینده شروع کنیم.</p>
      <p>انتهای پیام/</p>
    </article>
  </body>
</html>