<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/vittorio-di-battista-papa-alessandro-dolore-per-la-morte-della-moglie-maria-grazia/1947808/"/>
    <meta property="og:site_name" content="IlSussidiario"/>
    <meta property="article:published_time" content="2019-11-11T10:34:47+00:00"/>
    <meta property="og:title" content="Vittorio Di Battista, papà Alessandro/ Dolore per la morte della moglie Maria Grazia"/>
    <meta property="og:description" content="Vittorio Di Battista, papà di Alessandro. Il dolore per la morte della moglie Maria Grazia Mercuri e il cordoglio sui social."/>
  </head>
  <body>
    <article>
      <h1>Vittorio Di Battista, papà Alessandro/ Dolore per la morte della moglie Maria Grazia</h1>
      <h2>Vittorio Di Battista, papà di Alessandro. Il dolore per la morte della moglie Maria Grazia Mercuri e il cordoglio sui social</h2>
      <address><time datetime="2019-11-11T10:34:47+00:00">11 Nov 2019, 10:34</time> by <a rel="author" href="https://www.ilsussidiario.net/autori/silvana-palazzo/" target="_blank">Silvana Palazzo</a></address>
      <p>Grave lutto per <b>Vittorio Di Battista</b>, papà dell’ex parlamentare Alessandro. È <a href="https://www.ilsussidiario.net/news/maria-grazia-mercuri-morta-mamma-di-alessandro-di-battista-m5s-domani-i-funerali/1947785/"><b>morta sua moglie Maria Grazia Mercuri</b></a>, dopo una lunga malattia. Proprio nei giorni scorsi l’esponente del <b>MoVimento 5 Stelle</b> aveva pubblicato su Instagram una foto di lui da bambino con i suoi genitori e la sorella Maria Teresa. Oggi la conferma, anche con messaggi di cordoglio che compaiono sulla pagina Facebook di Vittorio Di Battista. Tantissimi attivisti <b>M5s</b> e persone comuni hanno voluto esprimere le loro condoglianze a Vittorio Di Battista. Nei mesi scorsi era finito sulle cronache per la crisi della sua azienda familiare, la <b>Di.Bi. Tec</b>, che commercializza apparecchi sanitari a motore. Si parlò di debiti verso le banche, fornitori e dipendenti ufficiali, tutto accompagnato dallo scandalo per l’impiego di lavoratori a nero, come da sua stessa ammissione. Quella di Vittorio Di Battista è una figura molto complessa, che spesso sui social riversa le sue durissime riflessioni politiche. Camerata dichiarato, ex consigliere dell’Msi ribattezzato “Littorio”, spara a zero contro tutti, anche 5 Stelle. Li ha anche definiti «<i>la corazzata di Fantozzi</i>».</p>
      <h4>VITTORIO DI BATTISTA, PAPÀ ALESSANDRO: LE POLEMICHE SOCIAL</h4>
      <p><a href="https://www.ilsussidiario.net/news/politica/2019/3/3/vittorio-di-battista-sbertuccia-pd-primarie-doppia-presa-in-giro-votato-3-volte/1854908/"><b>Vittorio Di Battista</b></a> ha spesso, senza volerlo, costretto suo figlio Alessandro a minimizzare le sue dichiarazioni. «<i>Mio padre fascista? Sì, ma è il fascista più liberale che conosca. Un fascista per le unioni civili</i>». Spiegò infatti che a suo padre «<i>piace provocare, è nel suo carattere. Io lo stimo perché mi ha insegnato questa irriverenza</i>». Ma con i cronisti è molto più che irriverente, diciamo che in certi casi pecca di “eccesso di agonismo”. Nelle scorse settimane ha attaccato il ministro grillino <b>Vincenzo Spadafora</b>. «<i>Se non fosse stato (???) del Movimento, il ministro Spadafora cosa sarebbe stato, un democristiano? Macché, il ministro Spadafora non “sarebbe stato” un democristiano, egli è un democristiano. Non sarebbe stato ministro, questo, sì. Scusate, ho scritto “del Movimento” ma volevo dire “nel”. A proposito, chi ce lo ha messo, Rosy Bindi o Cirino Pomicino?</i>». Ma non sono mancati gli attacchi al capo politico M5s<b> Luigi Di Maio</b> dopo le elezioni europee («<i>Che pena Di Maio</i>») e quelli a <b>Matteo Salvini</b> poco prima della crisi di governo («<i>Sono preoccupatissimo, il Cassoeula, più grasso e sudaticcio del solito, stasera “manda a quel paese” Di Battista. Eilà, Dudù, con chi ce l’hai? A me lasciami fuori, Siri non lo conosco, Rixi non so chi sia i rubli non li ho mai visti</i>»).</p>
      <figure>
        <embed-post data-src="https://www.instagram.com/p/B4S9-qEov3C" data-service="Instagram"/>
      </figure>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/san-martino-video-l11-novembre-si-celebra-il-protettore-di-tours-in-francia/1942520/"/>
        <a href="https://www.ilsussidiario.net/news/maria-grazia-mercuri-morta-mamma-di-alessandro-di-battista-m5s-domani-i-funerali/1947785/"/>
        <a href="https://www.ilsussidiario.net/news/tragedia-hotel-rigopiano-si-poteva-evitare-quella-telefonata-dallarme-le-iene/1947457/"/>
        <a href="https://www.ilsussidiario.net/news/terremoto-oggi-m-1-9-salerno-ingv-ultime-scosse-sisma-anche-in-piemonte-a-cuneo/1947768/"/>
        <a href="https://www.ilsussidiario.net/news/napoli-massaggi-hot-nel-palazzo-dei-nas-video-le-iene-carabinieri-sapevano-ma/1947759/"/>
        <a href="https://www.ilsussidiario.net/news/ultime-notizie-ultimora-oggi-ex-ilva-governo-pronto-a-trattare-11-novembre/1947726/"/>
      </related>
    </article>
  </body>
</html>