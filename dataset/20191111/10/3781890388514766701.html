<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741143"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T10:42:00+00:00"/>
    <meta property="og:title" content="รมว.คลัง ลงพื้นที่ 3 จังหวัดกลางตอนล่างแก้ปัญหาที่ทำกิน"/>
    <meta property="og:description" content="อุตตม สั่ง เดินหน้าประชารัฐสร้างไทย 3 จังหวัดกลางตอนล่าง แก้ปัญหาที่ทำกิน พัฒนาเกษตร ท่องเที่ยว สินค้าพื้นเมือง"/>
  </head>
  <body>
    <article>
      <h1>รมว.คลัง ลงพื้นที่ 3 จังหวัดกลางตอนล่างแก้ปัญหาที่ทำกิน</h1>
      <address>
        <time datetime="2019-11-11T10:42:00+00:00">11 Nov 2019, 10:42</time>
      </address>
      <p>
        <b>อุตตม สั่ง เดินหน้าประชารัฐสร้างไทย 3 จังหวัดกลางตอนล่าง แก้ปัญหาที่ทำกิน พัฒนาเกษตร ท่องเที่ยว สินค้าพื้นเมือง</b>
      </p>
      <p>ผู้สื่อข่าวรายงานว่า นายอุตตม สาวนายน รมว.คลัง เป็นประธานการประชุมหารือกับคณะผู้บริหารการคลังประจำจังหวัด (คบจ.) ในพื้นที่กลุ่มจังหวัดภาคกลางตอนล่าง 1 กาญจนบุรี ราชบุรี และสุพรรณบุรี เพื่อรับฟังปัญหาเพื่อกำหนดแผนพัฒนาชุมชน แก้ปัญหาความยากจน ตามโครงการประชารัฐสร้างไทย ร่วมกับหอการค้าจังหวัด สภาอุตสาหกรรมจังหวัด ธนาคารเพื่อการเกษตรและสหกรณ์การเกษตร (ธ.ก.ส.) กรมธนารักษ์ และหน่วยงานที่เกี่ยวข้อง</p>
      <figure>
        <img src="https://www.dailynews.co.th/admin/upload/20191111/news_BCokFKXexy173955_533.jpg?v=20191112058?v=6684"/>
      </figure>
      <p>ทั้งนี้ในส่วนของภาคเอกชนได้เสนอปัญหาด้านที่ดินทำกินในพื้นที่ เพราะที่ผ่านมามีพื้นที่กว่า 2.1 ล้านไร่ ถูกสงวนไว้เป็นพื้นที่ป่า ทำให้ประชาชนไม่สามารถเข้าใช้ประโยชน์ในพื้นที่จึงต้องการให้ภาครัฐช่วยปลดล็อคให้ประชาชนเข้าใช้ประโยชน์ได้บ้าง โดยอาจจะนำร่องก่อน 1 ล้านไร่ ด้วยการออกโฉนดที่ดิน หรือเอกสารสิทธิ์ให้ นอกจากนี้ต้องการให้รัฐพัฒนาสนามบินเชิงพาณิชย์ในจ. กาญจนบุรี เพื่อให้เกิดการเชื่อมโยงสนามบินในภูมิภาคอื่น รวมถึงเพิ่มความสะดวกและความคล่องตัวในการผ่านแดนระหว่างไทย-เมียนมา   <br/><br/>ด้านนายอุตตม กล่าวว่า จากการรับฟังปัญหา ของประชาชนในพื้นที่ กระทรวงพร้อมให้การช่วยเหลือเต็มที่ โดยจะให้คลังจังหวัด รวบรวมข้อมูลต่างๆ เพื่อประสานกับหน่วยงานที่เกี่ยวข้องแก้ไข พร้อมให้ธนาคารเฉพาะกิจของรัฐเข้ามามีส่วนร่วมแก้ไข โดยเรื่องการออกเอกสารสิทธิ์ทำกินให้กับประชาชนในพื้นที่นั้น กระทรวงการคลังพร้อมรับข้อเสนอเพื่อนำไปประสานงานต่อ ซึ่งส่วนตัวสนับสนุนในการนำพื้นที่ที่มีอยู่มาจัดสรรให้เกิดประโยชน์สูงสุด และเหมาะกับความเป็นจริงมากที่สุด</p>
      <figure>
        <img src="https://www.dailynews.co.th/admin/upload/20191111/news_aBmDRCgBHa173956_533.jpg?v=20191112058?v=5840"/>
      </figure>
      <p>นอกจากนี้ ในการประชุมครม.จะพิจารณาการพัฒนาพื้นที่ 3 จังหวัดภาคกลางตอนล่างให้เป็นเขตพัฒนาเศรษฐกิจพิเศษ ลักษณะคล้ายเขตพัฒนาพิเศษภาคตะวันออก (อีอีซี)​ พร้อมกับนำพื้นที่ดังกล่าวไปเชื่อมโยงกับโครงการอีอีซี เพื่อเชื่อมโยงเศรษฐกิจตะวันตกกับอีอีซีเข้าด้วยกัน</p>
    </article>
  </body>
</html>