<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620937/%D8%AC%D8%B2%D8%A6%DB%8C%D8%A7%D8%AA-%DA%A9%D8%B4%D9%81-%D8%AF%D9%88%D9%85%DB%8C%D9%86-%D9%85%D8%AE%D8%B2%D9%86-%D9%86%D9%81%D8%AA%DB%8C-%D8%A8%D8%B2%D8%B1%DA%AF-%D8%AF%D8%B1-%D8%AA%D8%A7%D8%B1%DB%8C%D8%AE-%D8%A7%DB%8C%D8%B1%D8%A7%D9%86%7C-%D8%AD%D8%AC%D9%85-%D9%86%D9%81%D8%AA-%D9%85%DB%8C%D8%AF%D8%A7%D9%86-%D9%86%D8%A7%D9%85%E2%80%8C%D8%A2%D9%88%D8%B1%D8%A7%D9%86-%DB%B5%DB%B3-%D9%85%DB%8C%D9%84%DB%8C%D8%A7%D8%B1%D8%AF-%D8%A8%D8%B4%DA%A9%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T10:28:00+00:00"/>
    <meta property="og:title" content="جزئیات کشف دومین مخزن نفتی بزرگ در تاریخ ایران| حجم نفت میدان &quot;نام‌آوران&quot; ۵۳ میلیارد بشکه است"/>
    <meta property="og:description" content="وزیر نفت گفت: حجم نفت درجای میدان کشف شده ۵۳.۳ میلیارد بشکه است که نام جدید آن «نام‌آوران» است."/>
  </head>
  <body>
    <article>
      <h1>جزئیات کشف دومین مخزن نفتی بزرگ در تاریخ ایران| حجم نفت میدان "نام‌آوران" ۵۳ میلیارد بشکه است</h1>
      <h2>بیژن زنگنه، وزیر نفت تشریح کرد:</h2>
      <address>
        <time datetime="2019-11-11T10:28:00+00:00">11 Nov 2019, 10:28</time>
      </address>
      <p>
        <i>وزیر نفت گفت: حجم نفت درجای میدان کشف شده ۵۳.۳ میلیارد بشکه است که نام جدید آن «نام‌آوران» است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بیژن زنگنه امروز در مراسم اعلام خبر کشف میدان نفتی نام‌آوران با اشاره به جزییات این مخزن، اظهار کرد: این مخزن دومین مخزن نفتی بزرگ کشف شده در تاریخ ایران است و اسم این مخزن را به پاس خدمات همه افرادی که در گوشه و کنار کشور به خدمت می‌پردازند، به‌ویژه کارکنان مدیریت اکتشاف که نام‌آوران گمنام صنعت نفت هستند و در شرایط سخت کاری کار می‌کنند، نام‌آوران گذاشته‌ایم.</p>
      <p>وی با بیان این‌که این نام‌آوران، همان گمنامان نام‌آور افتخارآفرین کشورند، گفت: مخزن کشف شده ٥٣ میلیارد بشکه ذخیره نفت درجا دارد و احتمال گسترش آن به سمت جنوبی مخزن وجود دارد.</p>
      <figure>
        <img src="https://aftabnews.ir/files/fa/news/1398/8/20/357791_987.jpg"/>
      </figure>
      <p>به گفته وی فعالیت‌های اکتشافی مربوطه از سال ۱۳۹۵ آغاز شد و با توجه به این‌که حدود ٣١ میلیارد بشکه اکتشاف‌های پیشین بوده است، حدود ٢٢ میلیارد بشکه به ذخایر نفت درجای کشور و ٢.٢ میلیارد بشکه به ذخایر نفت قابل استحصال کشور افزوده می‌شود.</p>
      <p>وی با بیان این‌که این دومین مخزن نفتی بزرگ کشف شده در ایران است، گفت: نخستین لایه بزرگ، لایه آسماری گچساران با ٥٤ میلیارد بشکه ذخیره نفت درجا بوده است.</p>
      <p>وزیر نفت با بیان این‌که میدان نام‌آوران در وسعت ۲۴۰۰ کیلومتر و عمق ۳۱۰۰ متر و با ضخامت نفت ۸۰ متر یک مخزن به اندازه ۵۳ میلیارد بشکه کشف شده است، اظهار کرد: قبلا در این منطقه میادین منصوری، سوسنگرد، آب تیمور، سپهر، جفیر و دارخوین را داشتیم که زیر این میادین لایه نفتی کشف شده بود.</p>
      <p>وی با بیان این‌که احتمال گسترش این میدان به سمت جنوب غربی و شرقی نیز وجود دارد، گفت: با توجه به این‌که این نفت فشرده است با تکنولوژی فعلی، ذخیره بازیافت ۲.۲ میلیارد بشکه به تولید اضافه می‌شود و این در شرایطی است که ضریب بازیافت ۵۳ میلیارد بشکه در هر یک درصد اضافه برداشت به معنای ۳۲ میلیون بشکه اضافه تولید است.</p>
      <p>زنگنه با اشاره به برنامه‌های توسعه‌ای اظهار کرد: برنامه توسعه این میدان در قالب آب تیمور، منصوری، سپهر و جفیر است.</p>
    </article>
  </body>
</html>