<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/novi-zdravstveni-dom-v-luciji-ze-dobil-uporabno-do"/>
    <meta property="og:site_name" content="Primorske novice"/>
    <meta property="article:published_time" content="2019-11-11T10:09:49+00:00"/>
    <meta property="og:title" content="Novi zdravstveni dom v Luciji že dobil uporabno dovoljenje"/>
    <meta property="og:description" content="Prvo fazo gradnje novega Zdravstvenega doma Piran, ki je vključevala rušitev in novogradnjo obstoječih prostorov v okolici lekarne Lucija, so uspešno zaključili konec oktobra. V soboto je objekt dobil še pravnomočno uporabno dovoljenje, s tem pa gradnja zdravstvenega doma prehaja v drugo fazo, so danes sporočili s piranske občine."/>
  </head>
  <body>
    <article>
      <h1>Novi zdravstveni dom v Luciji že dobil uporabno dovoljenje</h1>
      <address><time datetime="2019-11-11T10:09:49+00:00">11 Nov 2019, 10:09</time> by <a rel="author">STA</a></address>
      <p>
        <b>Prvo fazo gradnje novega Zdravstvenega doma Piran, ki je vključevala rušitev in novogradnjo obstoječih prostorov v okolici lekarne Lucija, so uspešno zaključili konec oktobra. V soboto je objekt dobil še pravnomočno uporabno dovoljenje, s tem pa gradnja zdravstvenega doma prehaja v drugo fazo, so danes sporočili s piranske občine.</b>
      </p>
      <figure>
        <img src="https://static.primorske.si/foto/highres/gnweb/719171_259-zd-lucija.jpg"/>
        <figcaption>Tako naj bi bil videti novi zdravstveni dom v Luciji. Foto: Studio Pirss</figcaption>
      </figure>
      <p><b>LUCIJA</b> &gt; V prvi gradbeni fazi, ki se je začela aprila letos, so zgradili nov del na zahodnem delu nekdanjega objekta ob Cesti solinarjev, kjer so bile ambulanta družinske medicine, referenčna ambulanta, specialistična ambulanta za diabetike, internistična ambulanta in psihiatrična ambulanta.</p>
      <p>Dokončali so tudi novo parkirišče z več kot 100 dodatnimi parkirnimi mesti, s čimer bodo zmanjšali parkirno stisko prebivalcev Lucije. Občina Piran je za omenjena gradbena dela odštela 1,46 milijona evrov brez DDV.</p>
      <p>Dela za drugo fazo že potekajo. Trenutno se ukvarjajo z rušitvijo starega objekta. Za tem bodo zgradili nadomestno gradnjo na območju dosedanjega zdravstvenega doma. Oba objekta bo nato združil nov glavni vhod, vzdolžni atrij pa bo objekt ločil na zahodno krilo in vzhodni nadomestni krili objekta. Dokončan zdravstven dom bo s površino 2700 kvadratnih metrov za 700 kvadratnih metrov večji od nekdanjega.</p>
      <p>Kot so spomnili na občini, je vrednost naložbe v novi zdravstveni dom v Luciji, ki bo skoraj nič energijski, ovrednotena na 4,26 milijona evrov brez DDV. Projekt, ki ga izvajata podjetji Lumar in Grafist, bo ministrstvo za zdravje financiralo v višini do 200.000 evrov, občina pa bo pridobila še denar Eko sklada v višini dobrega milijona evrov. Novi zdravstveni dom bodo predvidoma dokončali do julija prihodnje leto.</p>
    </article>
  </body>
</html>