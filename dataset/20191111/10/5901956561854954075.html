<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/lemmy-ni-vedel-kaj-naj-si-misli-247285"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T10:15:00+00:00"/>
    <meta property="og:title" content="Lemmy ni vedel, kaj naj si misli"/>
    <meta property="og:description" content="￼LJUBLJANA – Vrhunski slovenski borec Lemmy Krušič (do 61,2 kilograma) ni mogel verjeti svojim ušesom, ko je po razburljivem obračunu s Poljakom Sebastianom Przybyszem na sobotnem spektaklu n..."/>
  </head>
  <body>
    <article>
      <h1>Lemmy ni vedel, kaj naj si misli</h1>
      <h2>Krušič na borilnem spektaklu KSW izgubil s Poljakom Przybyszem. Vztraja, da bi se moral obračun razplesti z neodločenim izidom.</h2>
      <address><time datetime="2019-11-11T10:15:00+00:00">11 Nov 2019, 10:15</time> by <a rel="author">Miha Šimnovec</a></address>
      <p>￼LJUBLJANA – Vrhunski slovenski borec <b>Lemmy Krušič</b> (do 61,2 kilograma) ni mogel verjeti svojim ušesom, ko je po razburljivem obračunu s Poljakom <b>Sebastianom Przybyszem</b> na sobotnem spektaklu največje evropske organizacije za mešane borilne športe (MMA), poljskega združenja KSW (Konfrontacja Sztuk Walki), v nabito polni zagrebški Areni slišal sodniško razglasitev. Vsi trije sodniki so namreč točkovali v korist 26-letnega tekmeca iz Gdanska, prvi s 30:26, drugi s 30:27 in tretji z 29:28, kar je bilo po Lemmyjevem mnenju še najbolj realno, čeprav vztraja, da bi se moral dvoboj razplesti z neodločenim izidom.</p>
      <h3>Česa takšnega še ni doživel</h3>
      <p>»Ko sem slišal točke, nisem vedel, kaj naj si mislim,« je zmajeval z glavo Krušič, ki je takole videl svoj ognjeni krst v KSW: »Uvodna runda je vsekakor z 10:9 pripadla Sebastianu, druga, v kateri sem ga dvakrat tako stresel, da je padel, je bila zagotovo moja, tretja pa je bila zelo izenačena. Oba sva dala prav vse od sebe ...« Da so sodniki čudno točkovali uvodni obračun, so se strinjali tudi nekateri vodilni možje pri KSW. »Predsednik organizacije mi je, denimo, rekel, da česa takšnega še ni doživel. Ob tem je pripomnil, da komaj čaka, da se bom spet boril pri njih,« je po sedmem profesionalnem porazu (v statistiki ima tudi 20 zmag) zaupal 30-letni Ljubljančan in razkril, da ga je malce iz tira vrgel tudi poznejši začetek prireditve, kot je bilo predvideno.<br/>Namesto ob 19. uri sta s Przybyszem (6 zmag, 2 poraza) udarila šele ob 19.25. »Potem ko sem se že ogrel, sem moral čakati še skoraj pol ure, preden so me poklicali v kletko. V tem času sem se že čisto ohladil,« je omenil in dodal, da se vendarle ne bo pretirano živciral. »Gremo naprej, že čez en mesec me čaka naslednja borba,« je še dejal Lemmy, ki se bo 14. decembra boril na prireditvi FNC v Zagrebu, na kateri se bo v kletki predstavil tudi njegov mlajši brat <b>Rok Krušič</b>. <br/><b>Pudzianowski z nokavtom</b><br/>V osrednjem obračunu spektakla KSW v zagrebški Areni je poljski težkokategornik Mariusz Pudzianowski, med letoma 2002 in 2008 petkrat zmagovalec tekmovanja za najmočnejšega moža na svetu (The Strongest Man), pred očmi bivšega hrvaškega asa Mirka Filipovića s tehničnim nokavtom v drugi rundi premagal Erka Juna iz BiH.</p>
    </article>
  </body>
</html>