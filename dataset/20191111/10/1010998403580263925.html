<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/oshte-edna-aktrisa-tvardi-che-e-prebita-i-iznasilena-ot-roman-polanski.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T10:52:00+00:00"/>
    <meta property="og:title" content="Още една актриса твърди, че е пребита и изнасилена от Роман Полански"/>
    <meta property="og:description" content="Това се е случило малко след като тя навършила 18 години през 1975 г."/>
  </head>
  <body>
    <article>
      <h1>Още една актриса твърди, че е пребита и изнасилена от Роман Полански</h1>
      <h2>Това се е случило малко след като тя навършила 18 години през 1975 г.</h2>
      <address><time datetime="2019-11-11T10:52:00+00:00">11 Nov 2019, 10:52</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Още една френска актриса твърди, че е била пребита и изнасилена от култовия режисьор Роман Полански, предаде „Индипендънт“.</p>
      <p>Валентин Моние даде интервю пред френския вестник „Льо Паризиен“, в което твърди, че малко след като навършила 18 години през далечната 1975 г., Полански я изнасилил в имението си в Швейцария.</p>
      <p>„Нямах никаква връзка с него – нито лична, нито професионална. Почти не се познавахме“, казва Моние.</p>
      <p>Тя продължава да разказва за случката с подробности. „Това не беше по време на някакво парти – нямаше нито алкохол, нито наркотици. Беше изключително яростно – случи се след ски в дома му в Гещад. Той ме удари, преби ме, докато не се предадох, след което ме изнасили. Точно бях навършила 18 години, а първата ми връзка беше няколко месеца преди това. Помислих си, че умирам“, допълва Моние.</p>
      <p>Адвокатът на Роман Полански заяви, че неговият клиент твърдо отрича тези обвинения. По думите на защитника тези обвинения се появяват подозрително близо до премиерата на новия филм на Полански „Обвинявам“.</p>
      <p>Роман Полански бяга от правосъдието в Съединените щати в продължение на близо 40 години. През 1977 г. той се признава за виновен по обвинения, че е правил секс с непълнолетно момиче.</p>
    </article>
  </body>
</html>