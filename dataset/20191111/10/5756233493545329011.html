<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620940/%DA%86%DA%AF%D9%88%D9%86%D9%87-%D8%AF%D8%B1-%D9%81%D8%B5%D9%84-%D8%B3%D8%B1%D9%85%D8%A7-%D8%A7%D8%B2-%DA%A9%D9%84%DB%8C%D9%87%E2%80%8C%D9%87%D8%A7-%D9%85%D8%AD%D8%A7%D9%81%D8%B8%D8%AA-%DA%A9%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T10:51:00+00:00"/>
    <meta property="og:title" content="چگونه در فصل سرما از کلیه‌ها محافظت کنیم؟"/>
    <meta property="og:description" content="مشکلات جوی و سرمای هوا می‌تواند مشکلات بهداشتی و بیماری‌های کلیوی را تشدید کنند؛ به همین دلیل مراقبت از کلیه‌ها در فصل سرما نیازمند توجه بیشتر است."/>
  </head>
  <body>
    <article>
      <h1>چگونه در فصل سرما از کلیه‌ها محافظت کنیم؟</h1>
      <address>
        <time datetime="2019-11-11T10:51:00+00:00">11 Nov 2019, 10:51</time>
      </address>
      <p>
        <i>مشکلات جوی و سرمای هوا می‌تواند مشکلات بهداشتی و بیماری‌های کلیوی را تشدید کنند؛ به همین دلیل مراقبت از کلیه‌ها در فصل سرما نیازمند توجه بیشتر است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بر اساس گزارش سازمان جهانی بهداشت اکنون حدود ۸۵۰ میلیون نفر در سراسر جهان به بیماری‌های مختلف کلیوی مبتلا هستند. بیماری‌ مزمن کلیه (CKD) عامل حداقل ۲.۴ میلیون مورد مرگ در سال است و ششمین عامل مرگ و میر محسوب می‌شود. آسیب شدید کلیه (AKI) به عنوان یکی از مهمترین عوامل بروز بیماری مزمن کلیه، بیش از ۱۳ میلیون نفر را در سراسر جهان تحت تاثیر قرار می‌دهد که ۸۵ درصد این موارد در کشورهای کم‌درآمد یا با درآمد متوسط زندگی می‌کنند.</p>
      <p>مشکلات جوی و سرمای هوا می‌تواند مشکلات بهداشتی کلیوی را تشدید کنند. تحقیقات نشان می‌دهد برای محافظت از کلیه‌ها در فصل سرما رعایت چند نکته الزامی است:</p>
      <figure>
        <img src="https://aftabnews.ir/files/fa/news/1398/8/20/357805_167.jpg"/>
      </figure>
      <p>کلیه‌ها را گرم نگه دارید</p>
      <p>کلیه‌ها نباید در معرض هوای سر قرار بگیرند، پوشیدن کمربندهای پهن گزینه مناسبی برای گرم‌ نگه‌ داشتن کلیه‌ها است؛ کمربند نباید خیلی تنگ باشد و بدن را تحت فشار قرار دهد.</p>
      <p>به میزان کافی آب بنوشید</p>
      <p>معمولا در زمستان به دلیل تعریق پایین بدن، تمایل زیادی به نوشیدن آب وجود ندارد؛ ولی عملکرد صحیح کلیه‌ها نیازمند آب کافی است. نوشیدن هشت لیوان آب در زمستان ضروری است و پررنگ شدن ادرار یکی از مهمترین نشانه‌های کم‌آبی بدن در فصل سرما است.</p>
      <p>غذاهای سالم بخورید</p>
      <p>در زمستان باید دقت شود که تعادل مواد غذایی بدن رعایت شود. مصرف مقادیر کافی ویتامین، املاح و مواد معدنی، سبزی و میوه و پروتئین برای محافظت از کلیه‌ها در تمام فصول و به ویژه سرما ضروری است. سیب، اسفناج و اسید چرب امگا ۳ کمک زیادی به سلامت کلیه‌ها می‌کند.</p>
      <p>واکسن آنفلوآنزا بزنید</p>
      <p>واکسن آنفلوآنزا برای سلامت کلی بدن و سلامت کلیه‌ها توصیه شده است.</p>
      <p>فشار خونتان را هر روز کنترل کنید</p>
      <p>فشار خون نقش مهمی در سلامت کلیه‌ها دارد. ممکن است فشار خون در سرما نوسانات بیشتری داشته باشد؛ به همین دلیل کنترل روزانه آن و مشاوره با پزشک ضروری است</p>
      <p>مراقب وزن خود باشید</p>
      <p>معمولا وزن بدن در زمستان به دلیل کاهش فعالیت افزایش می‌یابد. توجه به وزن و رعایت رژیم غذایی سالم و تحرک بدنی برای سلامت کلیه‌ها الزامی است.</p>
      <p>استرس را از خود دور کنید و اجتماعی باشید</p>
      <p>معمولا معاشرت‌های دوستانه و سفرهای آخر هفته در فصل سرما کاهش می‌یابد. محققان بر این باورند که تفریح‌های زمستانی باید جایگزین برنامه های تابستان شوند تا احتمال بروز افسردگی وجود نداشته باشد.</p>
      <p>مراقب سطح قند خون خود باشید</p>
      <p>معمولا تمایل به مصرف مواد غذایی شیرین در زمستان افزایش می‌یابد؛ بنابراین باید قند خون به طور مرتب کنترل شود.</p>
      <p>سیگار نکشید</p>
      <p>مصرف دخانیات جریان خون مورد نیاز کلیه‌ها را کاهش می‌دهد و بر عملکرد کلیه تاثیر منفی دارد.</p>
      <p>اگر مبتلا به بیماری‌های مزمنی از قبیل دیابت، فشار خون و چاقی هستید یا داروی خاصی مصرف می‌کنید، باید به طور مرتب عملکرد کلیه‌ها را چک کنید.</p>
      <p>مصرف نمک را کاهش دهید.</p>
      <p>به طور مرتب ورزش کنید.</p>
      <p>در هوای آلوده از خانه خارج نشوید.</p>
      <p>غذای آماده و سرخ‌شده مصرف نکنید.</p>
      <p>بر اساس گزارش سازمان جهانی بهداشت، حدود ۱.۷ میلیون نفر سالانه بر اثر آیبب شدید کلیه در جهان جان خود را از دست می‌دهند. بیماری مزمن کلیه و آسیب شدید کلیه در کودکان بسیار جدی‌تر است و علاوه بر افزایش احتمال مرگ و میر، مشکلات بهداشتی مختلفی را برای آنان در پی دارد.</p>
      <p>کلیه اندامی لوبیا شکل و تقریبا به اندازه مشت بسته انسان است و درست زیر قفسه سینه قرار دارد. عملکرد کلیه به زبان ساده، دفع زباله‌های بدن است. کلیه روزانه حدود ۲۰۰ لیتر خون تصفیه می‌کند و از آن حدود ۲ لیتر آب اضافی و مواد زائد غربال می‌کند و از طریق مجاری ادراری دفع می‌کند.</p>
      <p>تنظیم فشار خون، تعادل الکترولیتی و تولید سلول‌های قرمز خون به عهده کلیه‌ها است. چنانچه کلیه‌ها یک روز وظایف خود را به درستی انجام ندهند، عملکرد اکثر ارگان‌های بدن، به ویژه قلب مختل می‌شود.</p>
      <p>تهوع و استفراغ، کاهش میزان ادرار، تورم، به خصوص در ناحیه مچ پا و دور چشم، طعم نامطبوع در دهان و احساس بویی شبیه به ادرار در بازدم، خستگی مزمن، تنگی نفس، کاهش اشتها، مشاهده خون در ادرار، مشاهده کف در ادرار، ایجاد ضایعات پوستی و کاهش حافظه از مهمترین علائم نارسایی کلیه محسوب می‌شوند. لازم است که افراد به محض مشاهده این عوامل؛ به خصوص تغییرات ادرار به پزشک مراجعه کنند. تشخیص انواع بیماری های کلیوی به کمک آزمایش خون و ادرار و سونوگرافی انجام می شود. در صورت مراجعه زودهنگام به پزشک، بسیاری از بیماری های کلیه قابل درمان هستند؛ ولی در صورت بی توجهی به نارسایی منجر می‌شوند.</p>
    </article>
  </body>
</html>