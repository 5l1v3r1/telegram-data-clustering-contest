<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/741085"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T10:25:00+00:00"/>
    <meta property="og:title" content="'ฝุ่นพิษ'พุ่งขึ้นรับลอยกระทง ห่วง'20เขต'กระทบสุขภาพ"/>
    <meta property="og:description" content="'ฝุ่นพิษ'สถานการณ์ยังคงน่าเป็นห่วง โดยผ่านไปครึ่งวัน ปริมาณสูงขึ้นอย่างต่อเนื่อง เริ่มมีผลกระทบต่อสุขภาพ จำนวน 20 เขต"/>
  </head>
  <body>
    <article>
      <h1>'ฝุ่นพิษ'พุ่งขึ้นรับลอยกระทง ห่วง'20เขต'กระทบสุขภาพ</h1>
      <address>
        <time datetime="2019-11-11T10:25:00+00:00">11 Nov 2019, 10:25</time>
      </address>
      <p>
        <b>"ฝุ่นพิษ"สถานการณ์ยังคงน่าเป็นห่วง โดยผ่านไปครึ่งวัน ปริมาณสูงขึ้นอย่างต่อเนื่อง เริ่มมีผลกระทบต่อสุขภาพ จำนวน 20 เขต</b>
      </p>
      <p>เมื่อวันที่ 11 พ.ย. สถานการณ์ฝุ่นละออง PM 2.5 ยังคงน่าเป็นห่วง โดยกองจัดการคุณภาพอากาศและเสียง สำนักสิ่งแวดล้อม กรุงเทพมหานคร สรุปผลการตรวจวัดช่วงเวลา 05.00-07.00 น. ค่าอยู่ที่ 39-67 มคก./ลบ.ม. ค่าเฉลี่ย 52 มคก./ลบ.ม. ค่า PM2.5 มีแนวโน้มเพิ่มขึ้นและมีค่าเกินมาตรฐาน อยู่ในระดับเริ่มมีผลกระทบต่อสุขภาพ จำนวน 13 เขต ได้แก่ <b><i>เขตวังทองหลาง เขตปทุมวัน เขตบางคอแหลม เขตยานนาวา เขตคลองสาน เขตภาษีเจริญ เขตบางเขน เขตบางพลัด เขตสาทร เขตคลองเตย เขตบางซื่อ เขตหลักสี่ และเขตบึงกุ่ม</i></b><br/><br/>ขณะที่ช่วงเวลา 10.00-12.00 น. ตรวจวัดได้ 42-68 มคก./ลบ.ม. ค่าเฉลี่ย 55 มคก./ลบ.ม. ค่า PM2.5 มีแนวโน้มเพิ่มขึ้น และยังคงมีค่าเกินมาตรฐาน อยู่ในระดับเริ่มมีผลกระทบต่อสุขภาพ จำนวน 19 เขต ได้แก่ <b><i>เขตสัมพันธวงศ์ เขตวังทองหลาง เขตปทุมวัน เขตบางคอแหลม เขตยานนาวา เขตบางกะปิ เขตลาดกระบัง เขตธนบุรี เขตคลองสาน เขตบางกอกน้อย เขตภาษีเจริญ เขตบางเขน เขตบางพลัด เขตบางขุนเทียน เขตสาทร เขตคลองเตย เขตบางซื่อ เขตหลักสี่ และเขตบึงกุ่ม</i></b><br/><br/>เวลา 13.00-15.00 น. ตรวจวัดได้ 41-68 มคก./ลบ.ม. ค่าเฉลี่ย 55 มคก./ลบ.ม. ค่า PM2.5 มีแนวโน้มลดลง แต่ยังคงมีค่าเกินมาตรฐาน อยู่ในระดับเริ่มมีผลกระทบต่อสุขภาพ จำนวน 20 เขต คือ<i><b> เขตสัมพันธวงศ์ เขตวังทองหลาง เขตปทุมวัน เขตบางรัก เขตบางคอแหลม เขตยานนาวา เขตบางกะปิ เขตลาดกระบัง เขตธนบุรี เขตคลองสาน เขตบางกอกน้อย เขตภาษีเจริญ เขตบางเขน เขตบางพลัด เขตบางขุนเทียน เขตสาทร เขตคลองเตย เขตบางซื่อ เขตหลักสี่ และเขตบึงกุ่ม</b></i><br/><br/>ด้าน<b> นางศิลปสวย ระวีแสงสูรย์ ปลัดกรุงเทพมหานคร </b>เปิดเผยว่า ได้มอบหมายให้สำนักงานเขตพื้นที่ที่พบปริมาณฝุ่นละอองขนาดเกินกว่าค่ามาตรฐาน เพิ่มความถี่ในการล้างทำความสะอาดถนนและทางเท้า การพ่นฉีดละอองน้ำในอากาศเพื่อดักจับฝุ่นละออง รวมถึงรณรงค์ประชาสัมพันธ์ลดการใช้รถยนต์ส่วนตัว การบำรุงรักษาเครื่องยนต์เพื่อลดมลพิษ ควบคุมการเผาในที่โล่ง พร้อมทั้งสั่งการให้ทุกหน่วยงานในสังกัดกรุงเทพมหานครตรวจสอบและบำรุงรักษาเครื่องยนต์ไม่ให้เกิดควันดำ ดูแลบำรุงรักษารถยนต์ให้พร้อมใช้งาน และตรวจสภาพเครื่องยนต์ตามระยะทางหรือระยะเวลาที่กำหนด เพื่อปัองกันไม่ให้มลพิษเกินมาตรฐานที่กฎหมายกำหนด กำชับพนักงานขับรถยนต์ให้ดับเครื่องยนต์ทุกครั้ง เมื่อไม่ปฏิบัติงานหรือจอดรถรอรับ-ส่ง ลดการใช้รถเครื่องยนต์ดีเซล ให้รถจัดเก็บขยะในถนนสายหลักและสายรองให้แล้วเสร็จก่อนเวลา 04.00 น. ของทุกวัน เพื่อลดการจราจรติดขัดในชั่วโมงเร่งด่วน.<br/> </p>
    </article>
  </body>
</html>