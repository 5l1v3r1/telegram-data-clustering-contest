<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/sluga-narodu-z-jizd-partiji-golovne-novini-ukrajini-50052757.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-11T10:03:00+00:00"/>
    <meta property="og:title" content="Бути сексі та збуджувати. Як партія Слуга народу провела з'їзд і що вирішила — головне"/>
    <meta property="og:description" content="У неділю, 10 листопада, партія Слуга народу провела з'їзд у виставковому центрі Парковий у Києві. Політсила обрала нового очільника, заявила про змін ідеологічного курсу та обговорила можливість проведення дострокових виборів. Детальніше — у сюжеті НВ."/>
  </head>
  <body>
    <article>
      <h1>Бути сексі та збуджувати. Як партія Слуга народу провела з'їзд і що вирішила — головне</h1>
      <h2>У неділю, 10 листопада, партія Слуга народу провела з'їзд у виставковому центрі Парковий у Києві. Політсила обрала нового очільника, заявила про змін ідеологічного курсу та обговорила можливість проведення дострокових виборів. Детальніше — у сюжеті НВ.</h2>
      <address>
        <time datetime="2019-11-11T10:03:00+00:00">11 Nov 2019, 10:03</time>
      </address>
      <h3>Разумков склав повноваження голови партії і дав настанови</h3>
      <p><a href="https://nv.ua/ukr/ukraine/politics/dmitro-razumkov-sklav-povnovazhennya-lidera-partiji-sluga-narodu-novini-ukrajini-50052661.html">Дмитро Разумков склав повноваження лідера партії Слуга народу</a>. Це рішення підтримали більшість учасників з'їзду. Раніше він неодноразово заявляв про наміри зосередитися на роботі спікером Верховної Ради.</p>
      <p>Разумков відзвітував про роботу парламенту і фракції: за два місяці розглянуто 272 законопроєктів, 77 з них прийняті.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/572/big/1c9d289c3c66f9b4ca55b442cc95b452.png?stamp=20191111112709&amp;q=85&amp;output=jpg&amp;bg=white"/>
        <figcaption>Дмитро Разумков / Фото: Слуга народу / Facebook</figcaption>
      </figure>
      <p>За його словами, новому керівництву потрібно зосередитись на створенні широкої партійної структури задля повторення успіхів президентської та парламентської кампанії на місцевих виборах.</p>
      <p>«На жаль, у нас завжди було мало часу, мало ресурсів. З одного боку, команда збільшувалася швидко, з іншого — нам не вистачало людей для вирішення завдань, які перед нами стояли. Завданням нового керівництва партії буде створення широкої партійної структури, яка буде мати представництво на обласному рівні, яка матиме регіональні команди в кожному регіоні, яка зможе забезпечити комунікацію з людьми, виборцями, громадянами», — сказав Разумков.</p>
      <h3>Олександр Корнієнко — новий очільник Слуги народу. Що про нього відомо</h3>
      <p><a href="https://nv.ua/ukr/ukraine/politics/oleksandr-korniyenko-obraniy-golovoyu-partiji-sluga-narodu-novini-ukrajini-50052666.html">Партію Слуга народу очолив перший заступника голови парламентської фракції СН Олександр Корнієнко</a>. 35-річний Корнієнко має диплом магістра хімічної технології та інженерії і кваліфікацію консультанта з позитивної психотерапії.</p>
      <p>У 2004−2005 роках Корнієнко брав активну участь у студентському русі під час Помаранчевої Революції. Займався бізнес-тренінгами та був консультантом з розвитку.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/570/big/d2f1eea038369ec7b33e20c842c3ff3e.png?stamp=20191111112248&amp;q=85&amp;output=jpg&amp;bg=white"/>
        <figcaption>Олександр Корнієнко / Фото: Слуна народу / Facebook</figcaption>
      </figure>
      <p>У 2015 році працював у штабі Олександра Сенкевича — представника партії Самопоміч.</p>
      <p>З листопада минулого року Корнієнко є членом партії Слуга народу.</p>
      <p>На виборах президента 2019 року координував штаб Володимира Зеленського, а на парламентських — очолював виборчий штаб партії.</p>
      <p>У Верховній Раді IX скликання Корнієнко є першим заступником голови фракції Слуги народу, заступником голови тимчасової спеціальної комісії із питань формування та реалізації державної політики щодо відновлення територіальної цілісності та забезпечення суверенітету України. Також очолює підкомітет у комітеті Ради з питань організації державної влади, місцевого самоврядування, регіонального розвитку та містобудування.</p>
      <h3>Бути «сексі». Три приорітети для Слуги народу</h3>
      <p>Перед обранням Корнієнко виокремив <b>три пріоритети розвитку партії Слуга народу на наступні чотири роки</b>:</p>
      <ul>
        <li>якісна зміна політики на місцевому рівні,</li>
        <li>якісно новий підхід до партійного будівництва,</li>
        <li>перетворення партії на центр ухвалення головних політичних рішень в країні, підготовка нової політичної еліти для України.</li>
      </ul>
      <p>Він анонсував зміни застарілого законодавства 2002 року щодо політичних партій та заявив, що партія разом із президентом Володимиром Зеленським «здійснила електоральну революцію».</p>
      <p>Новий очільник партії зазначив, що «влада — це не депозит, який приносить дивіденди, влада — це кредит, щодо якого ми щодня повинні платити великі відсотки», додавши, що «партія повинна бути сексі — знаєте, щоб збуджувати».</p>
      <p>Згодом планується <a href="https://nv.ua/ukr/ukraine/politics/sluga-narodu-vidkriye-partiyniy-hab-u-centri-kiyeva-novini-ukrajini-50052681.html">створити</a><a href="https://nv.ua/ukr/ukraine/politics/sluga-narodu-vidkriye-partiyniy-hab-u-centri-kiyeva-novini-ukrajini-50052681.html"> </a>"<a href="https://nv.ua/ukr/ukraine/politics/sluga-narodu-vidkriye-partiyniy-hab-u-centri-kiyeva-novini-ukrajini-50052681.html">партійний хаб</a>" у приміщенні центру Парковий для обговорення нагальних питань, а також Аналітичний центр партії, Центр законотворчої ініціативи і Центр навчання і розвитку.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsluganarodu.official%2Fvideos%2F594256751113255%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Гарантій, що Слуга народу зможе побудувати широку партійну структуру в Україні - немає, вважає голова правління Центру прикладних політичних досліджень Пента Володимир Фесенко.</p>
      <p>У коментарі Радіо НВ він зазначив: так само, як це сталось з парламентською фракцією, <a href="https://nv.ua/ukr/ukraine/politics/novih-slug-narodu-pereviryatimut-bilsh-retelno-korniyenko-novini-ukrajini-50052695.html">у місцеві осередки Слуги народу можуть зайти некомпетентні люди</a>.</p>
      <p>Якщо партія хоче виграти місцеві вибори, їй потрібно приділити увагу кадровим питанням, додав Фесенко.</p>
      <p>«Найцікавіший виклик — чи вдасться Слузі народу будувати себе як партію нового типу — організаційно та ідеологічно», — підсумував він.</p>
      <h3>Лібертаріанство VS щось між «ліберальними та соціалістичними поглядами»</h3>
      <p>Корнієнко заявив, що <b>чинна <a href="https://nv.ua/ukr/ukraine/politics/ideologiya-partiji-sluga-narodu-zminitsya-novini-ukrajini-50052669.html">партійна ідеологія лібертаріанства буде змінена</a></b> для пошуку компромісу всередині партії.</p>
      <p>«Це буде щось між ліберальними та соціалістичними поглядами», — сказав новий глава партії.</p>
      <p>Чинна ідеологія Слуги народу — <b>лібертаріанство</b> — передбачає функціонування держави за принципом «невидимої руки» ринкових відносин, не обмежуючи індивідуальну свободу.</p>
      <p><b>Лібералізм</b> же виокремлює економічну свободу як головний рушій прогресу, що укріплює позиції демократичного ладу та цінує кожну особистість.</p>
      <p>А <b>соціалізм</b> має на меті розбудову суспільства загальної справедливості та підтримку незаможних верств населення за рахунок багатих.</p>
      <p>Лібералізм і соціалізм зосереджуються на діаметрально різних суб'єктах — індивіді та суспільстві відповідно.</p>
      <p>За словами Корнієнка, ідеологія партії прямує до збільшення доступу людини до управління державою.</p>
      <p>«У нас людиноцентризм. Поки що, якщо дивитися по нашим рішенням, ми рухаємося до народовладдя, у бік збільшення можливостей для людей. Але є і консервативні моменти, пов’язані з тим, що побудувати в Україні лібералізм відразу складно», — прокоментував Корнієнко.</p>
      <h3>Місцеві вибори можуть пройти раніше. Але потрібні умови</h3>
      <p>Як зазначив Корнієнко, <a href="https://nv.ua/ukr/ukraine/politics/miscevi-vibori-v-ukrajini-mozhut-vidbutisya-do-oseni-2020-roku-korniyenko-novini-ukrajini-50052676.html">якщо будуть виконані необхідні умови для початку місцевих виборів, то їх можуть провести раніше</a>, ніж восени 2020 року.</p>
      <p>«Якщо реформа децентралізації буде завершена раніше, ніж за 70 днів до місцевих виборів по Конституції, то, може, вони будуть раніше. Можливо, вони будуть влітку, можливо, це буде кінець весни», — зазначив глава партії.</p>
      <p>22 грудня відбудуться перші вибори у 86 ОТГ.</p>
      <h3>Лави партії СН поповнили 27 депутатів</h3>
      <p><a href="https://nv.ua/ukr/ukraine/politics/dubinskiy-buzhanskiy-tishchenko-arahamiya-primknuli-do-slugi-narodu-novini-ukrajini-50052670.html">До партії Слуга народу прийняли 27 народних депутатів</a> з парламентської фракції СН.</p>
      <p>Серед них: Олександр Дубінський, Максим Бужанський, Микола Тищенко, Олександр Куницький, Мар’яна Безугла, Ірина Борзова, Дар’я Володіна, Микола Галушко, Володимир Гевко, Сергій Демченко, Артем Дмитрук, Володимир Іванов, Роман Каптєлов, Олександр Ковальчук, Андрій Костін, Євгенія Кравчук, Володимир Крейденко, Олексій Леонов, Дмитро Любота, Олексій Мовчан, Олена Мошенець, Михайло Плужніков, Антон Поляков, Тетяна Сиба, Сергій Штепа, Святослав Юраш, Давид Арахамія.</p>
      <p>Оголошуючи список депутатів, що потрапили до партії, Корнієнко назвав Тищенка наступним ім'ям у списку «Джокера Джокера Джокеровича».</p>
      <p>Раніше <a href="https://nv.ua/ukr/ukraine/politics/prankeri-dzhoker-listuvannya-deputativ-shcho-vidomo-novini-ukrajini-50051656.html">пранкер Джокер опублікував у своєму телеграм-каналі листування з Тищенком</a>, де від імені генпрокурора Руслана Рябошапки спілкувався про «внутрішню кухню» фракції, конфлікти та гроші «в конвертах».</p>
      <h3>«Слава Україні» по-європейськи</h3>
      <p>Перед делегатами з'їзду виступив депутат Європарламенту, литовський політик Пятрас Ауштрявічюс.</p>
      <p>«Україна зуміла вистояти перед військовим натиском з боку Російської Федерації, що ви зуміли відстояти і платите за це величезну ціну — ви стали прикладом в XXI столітті, в Європі, що за свої цінності, свої переконання треба боротися. І можна перемогти навіть більшого ворога», — зазначив він.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/571/big/d31ccd7836ae63ad247c564db02cbcaa.png?stamp=20191111112429&amp;q=85&amp;output=jpg&amp;bg=white"/>
        <figcaption>Петрас Ауштревічус / Фото: Слуга народу / Facebook</figcaption>
      </figure>
      <p>Ауштрявічюс підкреслив, що Україна має безліч партнерів в Європейському парламенті, та завершив виступ словами «Слава Україні!».</p>
      <h3>Партійний з'їзд на тлі протесту</h3>
      <p>З'їзд партії Слуга народу відбувався на тлі пікету представників громадської організації Союз захисту підприємців та окремих представників бізнесу. Вони вимагали скасувати низку законів, які стосуються малого бізнесу.</p>
      <p>Учасники акції тримали плакати: «Я не лох, SaveФОП», «Президент, тримай слово», «Скасувати вбивчі закони 128−9 і 129−9 про введення касових апаратів» тощо.</p>
      <p>Протестувальники скандували «Ганьба!» народним обранцям, які заходили в Парковий.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/574/big/9df786d3ad908f50a2a48ab9148c0d4a.png?stamp=20191111114027&amp;q=85&amp;output=jpg&amp;bg=white"/>
        <figcaption>Протест на з'їзді Слуги народу / Фото: НВ</figcaption>
      </figure>
      <p>Обурення викликали підписані президентом Володимиром Зеленським закони, які зобов’язують ФОПів використовувати касові апарати та дають можливість отримати кешбек з покупки у разі невідповідності чеку. Якщо покупець отримав повністю або частково не фіскалізований чек хоча би на один товар вартістю у понад 850 грн, він може написати скаргу в Податкову і отримати «кешбек» у розмірі 150% від вартості товару. Частину цього штрафу отримує сам покупець, а іншу частину — держава.</p>
      <p>Якщо чек не був виданий взагалі - підприємець отримує штраф 850 грн за перше порушення, і не менше 1700 грн за наступне.</p>
    </article>
  </body>
</html>