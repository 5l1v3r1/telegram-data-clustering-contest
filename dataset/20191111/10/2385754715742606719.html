<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596752/ds-ahk-den-antilamvanomaste-tous-logous-ton-kinitopoiiseon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T10:32:00+00:00"/>
    <meta property="og:title" content="Δ.Σ AHK: Δεν αντιλαμβανόμαστε τους λόγους των κινητοποιήσεων"/>
    <meta property="og:description" content="Το ΔΣ της ΑΗΚ δεν αντιλαμβάνεται τους λόγους των κινητοποιήσεων, λένε οι συνδικαλιστικές οργανώσεις.    Επιστολή προς το Διοικητικό Συμβούλιο της..."/>
  </head>
  <body>
    <article>
      <h1>Δ.Σ AHK: Δεν αντιλαμβανόμαστε τους λόγους των κινητοποιήσεων</h1>
      <address><time datetime="2019-11-11T10:32:00+00:00">11 Nov 2019, 10:32</time> by <a rel="author">SigmaLive</a></address>
      <p>Το ΔΣ της ΑΗΚ δεν αντιλαμβάνεται τους λόγους των κινητοποιήσεων, λένε οι συνδικαλιστικές οργανώσεις. </p>
      <p>Επιστολή προς το Διοικητικό Συμβούλιο της Αρχής Ηλεκτρισμού έστειλαν οι Συνδικαλιστικές Οργανώσεις που δραστηριοποιούνται στην ΑΗΚ, μεταφέροντας «την πικρία και αγανάκτηση του προσωπικού» για το ότι το ΔΣ δεν έχει αντιληφθεί τους λόγους, για τους οποίους έχει εξωθήσει τους εργαζομένους σε κινητοποιήσεις.</p>
      <p>«Αγνοείτε για πολλοστή φορά τα εξίσου σοβαρά προβλήματα που απασχολούν τους εργαζομένους, τα οποία πολλάκις έχουν αναφερθεί γραπτώς στις επιστολές μας, για τις οποίες δεν έχουμε λάβει καμία απολύτως απάντηση», αναφέρεται σε επιστολή, ημερομηνίας 8 Νοεμβρίου.</p>
      <p>Προστίθεται ότι το ΔΣ επικεντρώνεται αποκλειστικά «στο πρόβλημα που εσείς οι ίδιοι έχετε δημιουργήσει αναφορικά με το Ταμείο Ιατροφαρμακευτικής Περίθαλψης (ΤΙΠ), παραβιάζοντας μονομερώς και εξόφθαλμα τις Συλλογικές Συμβάσεις».</p>
      <p>Οι συνδικαλιστικές οργανώσεις διερωτώνται αν το ΔΣ έχει συμμορφωθεί με την υπογραμμένη Συλλογική Σύμβαση και αν έχει καταθέσει συμπληρωματικό προϋπολογισμό για το ποσό, που πηγάζει από την συμβατική σας υποχρέωση στο ΤΙΠ.</p>
      <p>Επίσης, ρωτούν κατά πόσο το ΔΣ έχει θέσει σε λειτουργία το Ταμείο Προνοίας Νεοεισερχομένων, για το οποίο έχουμε συνυπογράψει συμφωνία από τον Σεπτέμβριο του 2018 και έχει πληρώσει όλες τις κενές θέσεις που εκκρεμούν τόσα χρόνια σύμφωνα με τους Κανονισμούς της ΑΗΚ.</p>
      <p>Μεταξύ άλλων, αναφέρεται ότι στη συνάντηση στις 2 Οκτωβρίου 2019 δεν έγινε διάλογος «αλλά στην ουσία μάς μεταφέρατε προφορικώς τις ειλημμένες σας αποφάσεις στα θέματα που απασχολούν τους εργαζομένους, με τις οποίες είχαμε κάθετα διαφωνήσει τεκμηριώνοντας για ακόμη μια φορά τις θέσεις μας».</p>
      <p>«Χαιρόμαστε που έστω και την υστάτη αντιλαμβάνεστε ότι η βιώσιμη ανάπτυξη της ΑΗΚ και ο κρίσιμος ρόλος της για την οικονομία και την κοινωνία του τόπου, επιβάλλει σε όλους τη μέγιστη σύνεση και ευθύνη στη λήψη αποφάσεων» καταλήγει η επιστολή.</p>
      <p>KYΠΕ</p>
    </article>
  </body>
</html>