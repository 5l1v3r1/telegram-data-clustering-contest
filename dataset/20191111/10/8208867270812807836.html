<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/11/news/produzione_industriale_cerved_pmi-240832963/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T10:11:00+00:00"/>
    <meta property="og:title" content="Industria e Piccole imprese in stallo: produzione in calo, scende la redditività"/>
    <meta property="og:description" content="L'Istat certifica che a settembre l'indice della produzione è sceso dello 0,4% mensile e del 2,1% annuo. Nubi anche dall'Osservatorio Cerved, per quanto le aziende rimangano &quot;solide&quot;"/>
  </head>
  <body>
    <article>
      <h1>Industria e Piccole imprese in stallo: produzione in calo, scende la redditività</h1>
      <h2>L'Istat certifica che a settembre l'indice della produzione è sceso dello 0,4% mensile e del 2,1% annuo. Nubi anche dall'Osservatorio Cerved, per quanto le aziende rimangano "solide"</h2>
      <address><time datetime="2019-11-11T10:11:00+00:00">11 Nov 2019, 10:11</time> by <a rel="author">RAFFAELE RICCIARDI</a></address>
      <p><b>MILANO </b>- L'industria nel suo complesso arretra e anche le Pmi, quelle che per anni hanno intonato l'adagio che "piccolo è bello" non stanno benissimo. Due diversi medici hanno tastato il polso alla salute della "fabbrica Italia" e le risposte che per ora arrivano dagli esami statistici non sono entusiasmanti.<br/><br/>Da una parte, l'Istat ci rivela che a settembre è andata avanti la fase di contrazione dell'industria. E che quindi, a meno di volersi mettere a spaccare il capello sullo 0,1 o 0,2 per cento di Pil di crescita con cui chiuderemo l'anno, la sostanza è che le nostre catene di montaggio sono in stagnazione. Sulla taglia medio-piccola di imprese si è invece concentrato il tradizionale osservatorio del Cerved, presentato a Piazza Affari. Anche in questo caso, in un periodo di osservazione che prende in considerazione il 2018 e la prima parte del 2019, si vedono problemi strutturali galoppanti: con una "redditività in calo" e un "fatturato in stallo", gli esperti dicono che "la ripresa si è fermata" nonostante le aziende restino nel complesso "solide".<br/> </p>
      <h3>Istat, solo i beni di consumo tengono botta</h3>
      <figure>
        <img src="https://www.repstatic.it/content/nazionale/img/2019/11/11/102936056-6a7436b4-ca9b-4f75-b773-4c742ba26102.jpg"/>
      </figure>
      <p>La produzione industriale a settembre è diminuita dello 0,4% su agosto e del 2,1% sullo stesso mese del 2018. E' quanto ha reso noto l'Istat, con il dato corretto per gli effetti del calendario. Commentano gli statistici: "Prosegue, nel mese di settembre, la fase di flessione dei livelli della produzione industriale, che mostra un calo congiunturale anche nel complesso del terzo trimestre. In termini tendenziali, nel mese di settembre, l'indice corretto per gli effetti di calendario risulta in calo per il settimo mese consecutivo". Soltanto i beni di consumo sono in crescita, in termini sia congiunturali sia tendenziali. "Anche nella media dei primi nove mesi dell'anno la produzione è calata, sia in termini grezzi sia al netto degli effetti di calendario".<br/><br/>Se si guarda invece ai settori di attività economica, nella variazione annua i progressi migliori sono da: fabbricazione di coke e prodotti petroliferi raffinati (+9,6%), industrie alimentari, bevande e tabacco (+7,8%) e fabbricazione di computer, prodotti di elettronica e ottica, apparecchi elettromedicali, apparecchi di misurazione e orologi (+6,4%). Di contro, le flessioni più ampie si registrano nell'attività estrattiva (-11,2%), nelle industrie tessili, abbigliamento, pelli e accessori (-8,1%) e nella metallurgia e fabbricazione di prodotti in metallo (-7,1%).<br/> </p>
      <h3>Cerved, le Pmi battono in testa ma sono solide</h3>
      <figure>
        <img src="https://www.repstatic.it/content/nazionale/img/2019/11/11/102951844-34228e5b-9ae5-4968-93a8-2d956adfec5a.jpg"/>
      </figure>
      <p>Come si diceva, anche il Rapporto Cerved Pmi 2019 presentato con Borsa Italiana non lascia spazio agli entusiasmi. Nella sintesi che ne danno gli stessi estensori si sottolineano, anzi, gli "indici di redditività in calo, fatturato in aumento in termini nominali (+4,1%, l'anno prima era 4,4) ma nella sostanza fermo ai livelli del 2017, valore aggiunto cresciuto (+4,1%) a ritmi più ridotti dei costi del lavoro (+5,6%), con effetti negativi sulla produttività e sui margini, tempi e ritardi nei pagamenti di nuovo peggiorati, dopo una lunga fase di miglioramento: la ripresa delle Pmi, che durava dal 2013, nel 2018 ha perso slancio e ha continuato a perderlo anche nella prima parte del 2019".<br/><br/>Una chosa inneggia al bicchiere mezzo pieno: "Eppure, nonostante la congiuntura non più favorevole, le aziende italiane sono finanziariamente sempre più solide". In pratica, nonostante l'attività batta in testa, dal punto di vista finanziario questo mondo di imprese non dovrebbe temere sciaquoni improvvisi. "Gli indici di redditività subiranno un'ulteriore flessione: nel 2021, al termine del periodo di previsione, il ROE (<i>return on equity</i>, misura di redditività data dal rapporto tra redditi e patrimonio, <i>ndr</i>) si attesterà al 10,4% (dall'11% del 2018). Ciononostante, il rafforzamento patrimoniale e il calo della rischiosità dovrebbero proseguire, anche se più lentamente rispetto al passato".</p>
    </article>
  </body>
</html>