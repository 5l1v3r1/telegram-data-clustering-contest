<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/csu-zivnostnici-chybi-na-pracovisti-trikrat-mene-nez-zamestnanci/1819612?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T10:22:00+00:00"/>
    <meta property="og:title" content="ČSÚ: Živnostníci chybí na pracovišti třikrát méně než zaměstnanci"/>
    <meta property="og:description" content="Praha - Živnostníci chybí na pracovišti třikrát méně než zaměstnanci. Jejich pobyt v pracovní neschopnosti je ale dvaapůlkrát delší, vyplývá z údajů Českého statistického úřadu za loňský rok. Celostátní průměr pracovní neschopnosti u zaměstnanců je 39,8 případu na 100 pojištěnců, živnostníci mají 14 případů na 100 pojištěnců. Nejvíce dní prostonali pracovníci ve zpracovatelském průmyslu, celkem 23 milionů dní kvůli úrazům a nemocem."/>
  </head>
  <body>
    <article>
      <h1>ČSÚ: Živnostníci chybí na pracovišti třikrát méně než zaměstnanci</h1>
      <address><time datetime="2019-11-11T10:22:00+00:00">11 Nov 2019, 10:22</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Živnostníci chybí na pracovišti třikrát méně než zaměstnanci. Jejich pobyt v pracovní neschopnosti je ale dvaapůlkrát delší, vyplývá z údajů Českého statistického úřadu za loňský rok. Celostátní průměr pracovní neschopnosti u zaměstnanců je 39,8 případu na 100 pojištěnců, živnostníci mají 14 případů na 100 pojištěnců. Nejvíce dní prostonali pracovníci ve zpracovatelském průmyslu, celkem 23 milionů dní kvůli úrazům a nemocem.</p>
      <p>"Živnostníci jdou na neschopenku teprve tehdy, když jsou na tom zdravotně opravdu špatně a také marodí výrazně déle. Zatímco zaměstnanci jsou v pracovní neschopnosti 43,7 dne, u živnostníků trvá doba léčení 110,5 dne," uvedl analytik Ondřej Švadlenka ze společnosti Ardon Safety. Živnostníci jsou podle odborníků nuceni lehčí nemoci a úrazy přecházet, protože se jim marodění ekonomicky nevyplatí.</p>
      <p>"Nárok na nemocenskou mají až po dvou týdnech od začátku pracovní neschopnosti, a tak musí kalkulovat s ušlým ziskem nebo sankcemi z prodlení zakázek. I to patří mezi důvody, proč živnostníci marodí skoro třikrát méně než zaměstnanci," dodal Švadlenka.</p>
      <p>V Česku je zhruba milion živnostníků, jejich počet roste třetím rokem za sebou. Například ve stavebnictví, které patří z hlediska pracovních úrazů k nejrizikovějším oborům, pracuje přes 360.000 zaměstnanců a živnostníků. Pokud živnostníky něco ohrožuje, bývá to systém předávání zakázek, kdy staveniště přebírají od velkých stavebních firem živnostníci nebo malé firmy. "U malých firem a živnostníků je významně nižší povědomí a znalost správných bezpečných postupů a bezpečnost se řeší jen na úrovni pudu sebezáchovy, nikoliv bezpečnostních norem a postupů," uvedl školitel bezpečnosti práce z inspekční a certifikační společnosti Bureau Veritas Petr Kaňka.</p>
      <p>Loni bylo zaznamenáno nejvíce případů pracovní neschopnosti za posledních deset let, a sice 1,8 milionu. Analytici již dříve upozornili na letošní další růst nemocnosti, který odstartoval v červenci po opětovném zrušení karenční doby. Opětovné proplácení náhrad i v prvních třech dnech nemoci od července prosadila vláda Andreje Babiše (ANO).</p>
    </article>
  </body>
</html>