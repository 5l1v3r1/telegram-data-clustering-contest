<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741132"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T10:30:00+00:00"/>
    <meta property="og:title" content="โหดเกินคน!ไล่ฆ่ากันกลางถนน มีดฟันรุมแทงอริปางตาย"/>
    <meta property="og:description" content="แชร์ว่อนคลิปโหดโจ๋ยกพวกไล่ฟันไล่แทงคู่อริงานลอยกระทงวัดครุใน พระประแดง ใครเห็นว่าไม่รอด ก่อนตำรวจตามรวบยกแก๊ง 4 ราย พร้อมของกลาง สาเหตุจากเคยทะเลาะกันมาก่อน"/>
  </head>
  <body>
    <article>
      <h1>โหดเกินคน!ไล่ฆ่ากันกลางถนน มีดฟันรุมแทงอริปางตาย</h1>
      <address>
        <time datetime="2019-11-11T10:30:00+00:00">11 Nov 2019, 10:30</time>
      </address>
      <p>
        <b>แชร์ว่อนคลิปโหดโจ๋ยกพวกไล่ฟันไล่แทงคู่อริงานลอยกระทงวัดครุใน พระประแดง ใครเห็นว่าไม่รอด ก่อนตำรวจตามรวบยกแก๊ง 4 ราย พร้อมของกลาง สาเหตุจากเคยทะเลาะกันมาก่อน</b>
      </p>
      <p>เมื่อวันที่ 11 พ.ย. บนโลกโซเชียลมีเดียได้มีการแชร์คลิปจากผู้โพสต์เฟซบุ๊ก "วิทูรย์ ปักกะสาตัง" เป็นเหตุการณ์กลุ่มวัยรุ่นยกพวกใช้อาวุธมีดรุมฟันรุมแทงคู่อริกลางถนนอย่างโหดเหี้ยม บริเวณปากซอยสุขสวัสดิ์ 47/1 ถนนสุขสวัสดิ์ ต.บางครุ อ.พระประแดง จ.สมุทรปราการ จนเป็นที่วิพากษ์วิจารณ์ทำไมต้องรุนแรงกันขนาดนี้ ไม่เกรงกลัวกฎหมาย และร้องขอให้ตามจับให้ได้โดยเร็วนั้น <br/>            <br/>ในเรื่องนี้ ตำรวจชุดสืบสวน สภ.พระประแดง จ.สมุทรปราการ ได้ทำการจับกุม นายวียังเทก อายุ 20 ปี นายจอเละนาย อายุ 18 ปี นายออเยแต อายุ 20 ปี และนายโซเวนนอง อายุ 19 ปี ทั้งหมดเป็นชาวเมียนมา พร้อมอาวุธมีด 3 เล่มและกรรไกร 1 เล่ม หลังก่อเหตุใช้อาวุธมีดไล่ฟันชายชาวเมียนมา 2 รายตามที่ปรากฏในคลิป ได้รับบาดเจ็บสาหัส 1 ราย บริเวณปากซอยสุขสวัสดิ์ 47/1 ถนนสุขสวัสดิ์ ต.บางครุ อ.พระประแดง จ.สมุทรปราการ เหตุเกิดเมื่อเวลา 01.30 น.ที่ผ่านมา</p>
      <figure>
        <img src="https://www.dailynews.co.th/admin/upload/20191111/news_uJLwsLNMgo171307_533.jpg?v=20191112045?v=1600"/>
      </figure>
      <p>จากการสอบสวนผู้ต้องหาทราบว่า ก่อนเกิดเหตุทั้งสองฝ่ายเคยมีเรื่องกันมาก่อนแถวลาดพร้าว เพราะฝ่ายก่อเหตุเคยถูกฝ่ายผู้ได้รับบาดเจ็บทำร้ายมาก่อน จนฝ่ายผู้ก่อเหตุได้มาทำงานอยู่แถวพระประแดง โดยฝ่ายผู้ได้รับบาดเจ็บนั้นทำงานอยู่แถวพระสมุทรเจดีย์ก่อนแล้ว กระทั่งมาเจอกันที่งานลอยกระทงวัดครุใน อ.พระประแดง ฝ่ายผู้ก่อเหตุเห็นว่าฝ่ายผู้รับบาดเจ็บมาเที่ยวงานที่วัดครุใน จึงได้รอดักทำร้ายร่างกายด้วยการใช้อาวุธมีดไล่ฟันจนบาดเจ็บสาหัสดังกล่าว <br/><br/>ทั้งนี้ ทาง ร.ต.อ.สามารถ สัตยา รอง สว.(สอบสวน) สภ.พระประแดง ได้ตรวจสอบพบผู้ต้องหาทั้งหมดไม่มีเอกสารหรือพาสปอร์ตประจำตัว จึงได้แจ้งข้อหาหลบหนีเข้าเมือง และข้อหาทำร้ายร่างกายผู้อื่น อย่างไรก็ตาม จะได้ทำการสอบปากคำผู้บาดเจ็บเพิ่มเติม หลังจากอาการดีขึ้น ก่อนจะแจ้งข้อกล่าวหาเพิ่มเติมอื่นอีกหรือไม่ เพื่อดำเนินคดีตามกฎหมายต่อไป.<br/><br/><a href="https://www.facebook.com/100008398095466/videos/2305986496357931/">ชมคลิป..</a><br/><br/>ขอบคุณเฟซบุ๊ก "วิทูรย์ ปักกะสาตัง" </p>
    </article>
  </body>
</html>