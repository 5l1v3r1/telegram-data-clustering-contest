<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/11/bum-v-onlain-prodajbite-zaradi-denia-na-samotnite-syrca.429194"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T10:32:00+00:00"/>
    <meta property="og:title" content="Бум в онлайн продажбите заради &quot;Деня на самотните сърца&quot;"/>
    <meta property="og:description" content="Само за половин ден те са за над $50 милиарда | Dnes.bg"/>
  </head>
  <body>
    <article>
      <h1>Бум в онлайн продажбите заради "Деня на самотните сърца"</h1>
      <h2>Само за половин ден те са за над $50 милиарда</h2>
      <address><time datetime="2019-11-11T10:32:00+00:00">11 Nov 2019, 10:32</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Китайските компании за онлайн търговия Alibaba и JD.com отчитат днес бум на продажбите в "Деня на самотните сърца", информира Асошиейтед прес.</p>
      <p>През първата половина на деня обемът на сделките вече е над 50 млрд. долара, което прави годишния фестивал най-големия ден за пазаруване в света.</p>
      <p>"Денят на самотните сърца" е започнат от студенти през 90-те години като празник шега, алтернатива на Деня на влюбените за хората, които нямат партньори. Датата 11 ноември е избрана заради символиката на четирите единици – 11.11.</p>
      <p>Alibaba, най-голямата търговска онлайн платформа в света, преди десетилетие избра неофициалния празник като повод за мащабна маркетингова кампания. Към идеята след това се присъединиха конкуренти като JD.com, предлагащи намаления за всевъзможни продукти - от смартфони до пътувания.</p>
      <p>Електронната търговия се радва на бърз растеж в Китай заради недостига на традиционни търговски вериги и усилията на правителството да насърчи използването на интернет. Alibaba, JD.com, Baidu и други онлайн гиганти разшириха бизнеса си и към сферата на потребителските финанси, развлекателната индустрия и други сектори.</p>
      <p>Alibaba съобщи, че продажбите й от полунощ до средата на търговския ден са достигнали 188,8 млрд. юана (27 млрд. долара). Продажбите на JD.com, най-големия китайски сайт за преки продажби, са били 165,8 млрд. юана (23,8 млрд. д.) към 9 часа сутринта.</p>
      <p>Alibaba започна "фестивала на пазаруването" снощи с концерт на Тейлър Суифт на стадион в Шанхай.</p>
      <p>Разходите за онлайн покупки в Китай растат по-бързо от търговията на дребно като цялоq макар темпът да отслабва заради забавянето на икономиката и въздържането на потребителите от големи покупки на фона на несигурността около търговската война между САЩ и Китай.</p>
      <p>Миналата година продажбите на Alibaba през платформите й в "Деня на самотните сърца" достигнаха 30 млрд. долара, засенчвайки Кибер понеделника в САЩ, който отчете продажби за "едва" 7,9 млрд. долара. <br/> </p>
      <p>/БТА/</p>
    </article>
  </body>
</html>