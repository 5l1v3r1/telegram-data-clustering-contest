<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596754/triori-apoxi-anakoinosan-oi-eidikevmenoi-giatroi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T10:37:00+00:00"/>
    <meta property="og:title" content="Τρίωρη αποχή ανακοίνωσαν οι ειδικευμένοι γιατροί"/>
    <meta property="og:description" content="Το Συμβούλιο Ειδικευομένων Ιατρών Κύπρου ανακοίνωσε τρίωρη αποχή από τα ιατρικά τους καθήκοντα σε όλα τα δημόσια νοσηλευτήρια της Κύπρου. την ερχόμενη..."/>
  </head>
  <body>
    <article>
      <h1>Τρίωρη αποχή ανακοίνωσαν οι ειδικευμένοι γιατροί</h1>
      <address><time datetime="2019-11-11T10:37:00+00:00">11 Nov 2019, 10:37</time> by <a rel="author">SigmaLive</a></address>
      <p>Το Συμβούλιο Ειδικευομένων Ιατρών Κύπρου ανακοίνωσε τρίωρη αποχή από τα ιατρικά τους καθήκοντα σε όλα τα δημόσια νοσηλευτήρια της Κύπρου. την ερχόμενη Τετάρτη, 13 Νοεμβρίου.</p>
      <p>Η αποχή, από 10:00-13:00, «αποτελεί έσχατο τρόπο έκφρασης της δυσαρέσκειάς μας, για τη μη επίλυση των προβλημάτων που αφορούν τη συμμετοχή μας στις εξετάσεις για απόκτηση του τίτλου Ιατρικής Ειδικότητας στην Ελλάδα», αναφέρουν σε γραπτή ανακοίνωσή τους.</p>
      <p>Σημειώνει ότι οι γιατροί έχουν δείξει αρκετή υπομονή, αλλά, παρά τις διαβεβαιώσεις των υπευθύνων του Υπουργείου Υγείας της Κύπρου ότι το ζήτημα θα λυθεί, δεν φαίνεται να υπάρχει η σχετική ανταπόκριση από τους ομολόγους τους στην Ελλάδα. Αποτέλεσμα αυτού, γιατρός έχει αποκλειστεί από εξεταστική του περασμένου μήνα και άλλοι οκτώ συνάδελφοι είναι σε αβεβαιότητα για τις εξετάσεις του επομένου μήνα.</p>
      <p>Ως εκ των ανωτέρω είναι μονόδρομος η ανακοίνωση της αποχής από τα καθήκοντά μας, αρχικά ολιγόωρης και εάν το πρόβλημα δεν λυθεί κλιμάκωση των μέτρων τις επόμενες μέρες.</p>
      <p>Το ζήτημα αυτό, πέρα από τις αρνητικές επιπτώσεις σε προσωπικό επίπεδο αναμένεται μεσοπρόθεσμα να στερήσει αφενός ειδικούς και αφετέρου ειδικευόμενους στη χώρα «αφού θα αναγκαστούμε να μεταβούμε σε πιο αξιόπιστες χώρες για την εξάσκησή μας».</p>
      <p>Ευχαρίστησαν την ΠΑΣΥΚΙ και ΠΙΣ για τη στήριξή τους, σημειώνοντας ότι στην περίπτωση που αμφότερα τα προβλήματα της εγγραφής/άδειας ασκήσεως και της υπηρεσίας υπαίθρου επιλυθούν πριν τις 13.11.19 θα ανασταλούν τα εξαγγελθέντα μέτρα.</p>
    </article>
  </body>
</html>