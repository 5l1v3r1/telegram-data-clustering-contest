<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/varanasi/story-dev-deepawali-tulsi-ghat-will-witness-passion-for-art-bhadra-gayatri-pair-will-be-miraculous-2844162.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T17:36:11+00:00"/>
    <meta property="og:title" content="देवदीपावली: कला के प्रति बेपनाह जुनून का गवाह बनेगा तुलसी घाट, भद्रा-गायत्री की जोड़ी करेगी चमत्कृत"/>
    <meta property="og:description" content="एक तरफ काशी से कश्मीर थीम पर देवदीपावली जहां राष्ट्रभक्ति का संदेश देगी, वहीं कला के लिए बेपनाह जुनून और जज्बा रखने वाले देश के मूर्धन्य कलाकारों की कला का साक्षी भी तुलसी घाट बनेगा। 50 फुट ऊंचे..."/>
  </head>
  <body>
    <article>
      <h1>देवदीपावली: कला के प्रति बेपनाह जुनून का गवाह बनेगा तुलसी घाट, भद्रा-गायत्री की जोड़ी करेगी चमत्कृत</h1>
      <address><time datetime="2019-11-11T17:36:11+00:00">11 Nov 2019, 17:36</time> by <a rel="author">वाराणसी प्रमुख संवाददाता</a></address>
      <p>एक तरफ काशी से कश्मीर थीम पर देवदीपावली जहां राष्ट्रभक्ति का संदेश देगी, वहीं कला के लिए बेपनाह जुनून और जज्बा रखने वाले देश के मूर्धन्य कलाकारों की कला का साक्षी भी तुलसी घाट बनेगा। 50 फुट ऊंचे कटाउट पर काशी में विश्वनाथ और कश्मीर में शंकराचार्य के दर्शन होंगे। महोत्सव मंच से प्रख्यात पखावजी पद्मभूषण येल्ला वेंकटेश्वर राव तथा भरतनाट्यम का जुनून कही जाने वाली भद्रा-गायत्री की जोड़ी चमत्कृत कर देने वाली दक्षिण भारतीय नृत्य शैली का प्रदर्शन करेंगी। </p>
      <p>भद्रा सिन्हा और गायत्री शर्मा देश में भरतनाट्यम विधा के कलाकारों के बीच दो ऐसे नाम हैं जो इस विधा के लिए पूर्ण समर्पित होकर कलाकार मात्र नहीं हैं। पांव में बंधे घुंघरू उनके जेहन में पलने वाला जुनून है और हाथ में कलम आजीविका का जरिया। भद्रा सिन्हा प्रिंट मीडिया के लिए सुप्रीम कोर्ट की कवरेज के लिए विख्यात हैं। बीबीसी से अपना पत्रकारिता करियर शुरू करने वाली गायत्री शर्मा एक अनुभवी संचार पेशेवर हैं।</p>
      <p>भद्रा सिन्हा वर्तमान में हिंदुस्तान टाइम्स के साथ हैं। एक पत्रकार के रूप में बीस से अधिक वर्षों का अनुभव है। कलम से उनका साब्ता बाद में पड़ा कला से जुड़ाव चार वर्ष की अवस्था में ही हो गया। दूसरी तरफ गायत्री शर्मा ने भी लगभग उसी अवस्था में संगीत का जुनून पाल लिया था। संयोग से दोनों ने ही कृष्णमूर्ति के मार्गदर्शन में भरतनाट्यम का प्रशिक्षण लिया। कई राष्ट्रीय, अंतरराष्ट्रीय मंचों पर प्रदर्शन इस विश्वास के साथ किया कि महिलाएं वह सब कुछ प्राप्त कर सकती हैं जिसपर वह विश्वास करती हैं।</p>
      <p><b>आज तुलसी घाट पर खास</b><br/>गोस्वामी तुलसी दास के समय से चली आ रही 480 साल पुरानी श्रीकृष्ण लीला में कंस वध का प्रसंग आज शाम छह बजे से होगा। इस प्रसंग में अस्सी और भदैनी के नागरिक राजा कंस के हाथी, जिसमें 80 हजार हाथियों का बल था, कुबडिया पीर के वध के प्रसंग का हिस्सा बनेंगे। कुबड़िया पीर के पुतले का सिर लूटने के लिए मोहल्ले के निवासी आपस में ही जूझेंगे।</p>
      <p><b>अतीत के आइने में तुलसी घाट</b><br/>थीम बेस देवदीपावली मनाने का सिलसिला मुख्यत: इसी घाट से आरंभ हुआ। संकट मोचन मंदिर के महंत प्रो. विश्वम्भरनाथ मिश्र ने नेतृत्व और डॉ. वीएन मिश्र के संयोजन में तुलसी घाट की देव दीपावली कई महत्वपूर्ण पड़ाव पार कर चुकी है। इससे पूर्व यहां एफिल टावर, गिरिजा देवी, धरोहरी घाट और अविरल गंगा थीम पर देव दीपावली का आयोजन हो चुका है।<br/> </p>
    </article>
  </body>
</html>