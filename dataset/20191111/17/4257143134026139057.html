<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/kissne-akli-maria-es-kudlik-julia-kapta-a-goldmark-peter-karoly-dijat"/>
    <meta property="og:site_name" content="infostart"/>
    <meta property="article:published_time" content="2019-11-11T17:23:00+00:00"/>
    <meta property="og:title" content="Kissné Akli Mária és Kudlik Júlia kapta a Goldmark Péter Károly-díjat"/>
    <meta property="og:description" content="Az európai műsorszórás egyik hazai szaktekintélyét, Kissné Akli Máriát, valamint a legendás műsorvezetőt, Kudlik Júliát tüntette ki a színes televízió feltalálójáról, Goldmark Péter Károlyról elnevezett életműdíjjal Karas Monika, a Nemzeti Média- és Hírközlési Hatóság (NMHH) elnöke."/>
  </head>
  <body>
    <article>
      <h1>Kissné Akli Mária és Kudlik Júlia kapta a Goldmark Péter Károly-díjat</h1>
      <address><time datetime="2019-11-11T17:23:00+00:00">11 Nov 2019, 17:23</time> by <a rel="author">Infostart / MTI</a></address>
      <h3>Az európai műsorszórás egyik hazai szaktekintélyét, Kissné Akli Máriát, valamint a legendás műsorvezetőt, Kudlik Júliát tüntette ki a színes televízió feltalálójáról, Goldmark Péter Károlyról elnevezett életműdíjjal Karas Monika, a Nemzeti Média- és Hírközlési Hatóság (NMHH) elnöke.</h3>
      <p>A budapesti díjátadón Karas Mónika úgy fogalmazott: "a média szerepe olyan, mint egykor a tűzhelyé: ott van életünk közepében, körülötte gyűlünk össze. Kitörölhetetlen nyomot hagy kultúránkon, identitásunkon, ezért szakmai hatóságként feladatunk, hogy megbecsüljük azokat, akik saját személyiségük nyomaival gazdagítják azt".</p>
      <p>Kissné Akli Mária, az NMHH Médiafrekvencia-tervezési és -Koordinációs Osztályának vezetője 1996-ban csatlakozott a hatóság jogelőd szervezetéhez. Munkájának gyümölcseként az egyre növekvő igényeknek megfelelő frekvenciaátrendezések, -felszabadítások születnek, és több mint húsz éve példaértékűen képviseli hazánkat a nemzetközi szakmai szervezetekben. Kiemelkedő sikereket ért el a digitális műsorszórás bevezetéséhez szükséges tervezésekben, koordinációkban - írták róla.</p>
      <p>Kudlik Júlia neve egybeforrt a magyar televíziózással, műsorain nemzedékek nőttek föl, több mint negyven éven át volt a Magyar Televízió meghatározó alakja. Emblematikus arca volt a Delta ismeretterjesztő műsornak, volt házigazdája a Táncdalfesztiválnak és számos népzenei vetélkedőnek is. Az 1990-es években a Juli Sulival meghonosította a főzős és életmódműsorok műfaját. Mindeközben olyan közhasznú műsorokat is vezetett, mint az Állatok védelmében vagy a Gazdit keresünk - ismertetik a közleményben.</p>
      <p>A Goldmark Péter Károly-díjat 2015 óta adományozhatja az NMHH elnöke olyan szakembereknek, akik a média területén, a műsorszórás és a médiaszolgáltatások fejlődéséért folytattak kimagasló színvonalú tevékenységet, valamint több évtizeden át végeztek kiemelkedő munkát.</p>
    </article>
  </body>
</html>