<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/11/news/alibaba_le_vendite_del_single_s_day_battono_le_attese_sfiorati_35_miliardi-240862832/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T17:54:00+00:00"/>
    <meta property="og:title" content="Alibaba, le vendite del Single's Day battono le attese: sfiorati 35 miliardi"/>
    <meta property="og:description" content="Andamento record per lo shopping online del colosso cinese: sono bastati 1 minuto e 8 secondi per superare il miliardo di dollari"/>
  </head>
  <body>
    <article>
      <h1>Alibaba, le vendite del Single's Day battono le attese: sfiorati 35 miliardi</h1>
      <h2>Andamento record per lo shopping online del colosso cinese: sono bastati 1 minuto e 8 secondi per superare il miliardo di dollari</h2>
      <address>
        <time datetime="2019-11-11T17:54:00+00:00">11 Nov 2019, 17:54</time>
      </address>
      <p><b>MILANO </b>- Molti avevano parlato di una prova del nove per Alibaba, il gigante cinese dell'e-commerce, dopo una edizione deludente e in mezzo a una fase complicata per la prima economia asiatica, stretta tra un rallentamento programmato della crescita e la guerra dei dazi. Se prova doveva essere, la maratona della 11esima edizione dello shopping sfrenato della "giornata dei single" (11 novembre o 11.11) l'ha passata di slancio: vendite record sulla sua piattaforma online.<br/><br/>Allo scoccare della mezzanotte tra lunedì e martedì (le 17:00 di lunedì in Italia), i volumi delle vendite nelle 24 ore esatte sono stati di 268,44 miliardi di yuan, pari a 38,37 miliardi di dollari, ovvero 34,75 miliardi di euro al cambio attuale.<br/><br/>Nel corso della giornata sono stati numerosi i punti di svolta: ci sono voluti appena 68 secondi per raggiungere un miliardo di dollari di spesa. Nella mattinata europea, la <i>Reuters</i> già poteva lanciare il superamento della soglia dei 30 miliardi venduti. Per intendersi, in tutto il Cyber Monday statunitense l'anno scorso si è arrivati a fatica a 8 miliardi.<br/><br/>Gli analisti si aspettavano un rimbalzo a 37 miliardi, dai 30,7 circa del 2018. Per il lancio, Alibaba ha pensato alla popstar Taylor Swift; molti, a seguire, i live con i quali grandi e piccoli marchi hanno piazzato i loro prodotti.</p>
    </article>
  </body>
</html>