<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/11/api-e-cespugli-fioriti-svolta-green-sulla-rotatoria/1323792/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-11T17:52:32+00:00"/>
    <meta property="og:title" content="Api e cespugli fioriti, svolta green sulla rotatoria"/>
    <meta property="og:description" content="CIVITANOVA - Il progetto è dell'azienda Ica che ha ottenuto la concessione per la rotonda di via Gobetti Pirelli. Spazio ad arnie circondate da piante aromatiche e ad un &quot;bee hotel&quot; sulla pista ciclabile"/>
  </head>
  <body>
    <article>
      <h1>Api e cespugli fioriti, svolta green sulla rotatoria</h1>
      <h2>CIVITANOVA - Il progetto è dell'azienda Ica che ha ottenuto la concessione per la rotonda di via Gobetti Pirelli. Spazio ad arnie circondate da piante aromatiche e ad un "bee hotel" sulla pista ciclabile</h2>
      <address><time datetime="2019-11-11T17:52:32+00:00">11 Nov 2019, 17:52</time> by <a rel="author">Laura Boccanera</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F11%2Fapi-e-cespugli-fioriti-svolta-green-sulla-rotatoria%2F1323792%2F">Condividi677</a><a href="https://twitter.com/intent/tweet?text=Api+e+cespugli+fioriti%2C++svolta+green+sulla+rotatoria&amp;url=https%3A%2F%2Fwww.cronachemaceratesi.it%2F2019%2F11%2F11%2Fapi-e-cespugli-fioriti-svolta-green-sulla-rotatoria%2F1323792%2F">Tweet</a>Email677 Condivisioni</p>
      <p> </p>
      <p>di <b>Laura Boccanera</b></p>
      <p><b>Hotel per le api, piccole arnie e un “banchetto” di cespugli con erbe aromatiche e piante che favoriscono l’impollinazione. E’ un progetto “green” quello che la Ica ha pensato per la rotatoria di via Gobetti Pirelli, a Civitanova, nella zona industriale di Santa Maria Apparente e che coinvolge anche un’area dedicata al benessere e all’aria aperta come quella della pista ciclabile.</b> Il filo conduttore un “bee hotel”, ovvero la creazione di condizioni ottimali per la proliferazione di api e altri insetti impollinatori. Una curiosa e simpatica idea per l’allestimento della rotatoria che si è aggiudicata l’Ica, l’azienda chimica adriatica dell’imprenditore civitanovese Sandro Paniccia. Sono state rinnovate le convenzioni per la pubblicità nelle rotatorie e l’imprenditore civitanovese ha vinto il bando per quella di via Gobetti Pirelli. Ma invece di costruire monoliti, monumenti o altri manufatti, l’operazione messa in campo ha voluto riconsegnare alla natura quel pezzetto di terra. Civitanova ha sempre avuto una certa discutibile originalità in fatto di rotatorie, spesso contestate e criticate, la nuova rotonda invece rappresenta un piccolo ecosistema e si sviluppa su due spazi distinti: da un lato l’allestimento al centro dell’isola della rotonda, all’incrocio fra le due strade della zona industriale con una struttura che ricorda le arnie delle api e vegetazione. E poi “il resort delle api” vero e proprio vicino alla Cinciallegra, lungo la pista ciclabile che collega Civitanova con Civitanova Alta. Qui a spese dell’azienda, per la durata della concessione, verrà realizzata una struttura dedicata ad ospitare le api e altri insetti impollinatori, circondata da cespugli di erbe aromatiche e altre specie adatte allo scopo come Calendula, Veccia, Lupinella, Coriandolo, Cumino, Borragine. <b>L’oasi sorgerà nell’area verde della pista ciclabile comunale. La scelta di realizzare qui il bee hotel è legata alla promozione del progetto, così da renderlo visibile e conosciuto dalla comunità, aumentando la sensibilità nei confronti dell’importanza dell’impollinazione e del lavoro delle api. Il progetto è stato studiato da Ica ed è realizzato con la consulenza scientifica dell’Università Politecnica delle Marche.</b></p>
      <p> </p>
    </article>
  </body>
</html>