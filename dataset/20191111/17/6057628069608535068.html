<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/duniya/20191111-faransa-ta-karrama-sojoji-musulmi-da-suka-mutu-wajen-kare-ta"/>
    <meta property="og:site_name" content="RFI"/>
    <meta property="article:published_time" content="2019-11-11T17:52:32+00:00"/>
    <meta property="og:title" content="Faransa ta karrama sojoji Musulmi da suka mutu wajen kare ta"/>
    <meta property="og:description" content="Faransa na bikin tunawa da kawo karshen yakin duniya na farko, wanda aka saba yi a ranakun 11 ga watan Nowamba, inda mahukuntan kasar ke amfani da ranar domin jinjinawa dubban Musulmai Armeniyawa da suka rasa rayukansu wajen ceto kasar ta Faransa."/>
  </head>
  <body>
    <article>
      <h1>Faransa ta karrama sojoji Musulmi da suka mutu wajen kare ta</h1>
      <address><time datetime="2019-11-11T17:52:32+00:00">11 Nov 2019, 17:52</time> by <a rel="author">Nura Ado Suleiman, Ahmed Abba</a></address>
      <p>
        <b>Faransa na bikin tunawa da kawo karshen yakin duniya na farko, wanda aka saba yi a ranakun 11 ga watan Nowamba, inda mahukuntan kasar ke amfani da ranar domin jinjinawa dubban Musulmai Armeniyawa da suka rasa rayukansu wajen ceto kasar ta Faransa.</b>
      </p>
      <p>Bikin na bana dai shi ne karo na 101 da kasar ke yi, domin tunawa da â€˜yan mazan jiyan da suka kwanta dama.</p>
      <p>Shugaban Faransa Emmanuel Macron ne ya jagoranci bikin na bana, inda ya kaddamar da wani mutun-mutumi na farko a harabar Arc de Triomphe na birnin Paris, domin girmamawa ga sojojin Faransa 549 da suka sadaukar da rayuwarsu a yake-yaken da suka yi a kasashen ketare, tun daga shekarar 1963, wato lokacin karshen yakin Algeria.</p>
      <p>Cikin dakarun Faransar da ake tunawa da su a yake-yake 17, akwai guda 141 da suka mutu a kasar Lebanon, da 129 a kasar Chadi, da 85 a Afghanistan, da kuma 78 a tsohuwar kasar Yugoslavia.</p>
      <p>A ranar Alhamis din da ta gabata, ministan cikin gidan Faransa Christophe Castaner, ya jagoranci wani katsaitaccen buki a babban masallacin birnin Paris, domin girmamawa ga sojoji Armeniyawa Musulmi sama da dubu 100 da suka kwanta dama, domin taimakawa Faransa a yake-yaken da suka nuna bajinta.</p>
    </article>
  </body>
</html>