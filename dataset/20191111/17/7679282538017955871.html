<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-spain-political-deadlock-faces-more-uncertainty-after-inconclusive-election-2844151.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T17:24:37+00:00"/>
    <meta property="og:title" content="स्पेन चुनाव: सोशलिस्ट पार्टी को सबसे अधिक सीटें, लेकिन बहुमत किसी को नहीं"/>
    <meta property="og:description" content="स्पेन में रविवार (10 नवंबर) को हुए आम चुनाव में स्पष्ट जनादेश नहीं मिल पाने के कारण आगामी कई महीनों के लिए राजनीतिक अनिश्चितता गहरा गयी है। पिछले चार साल में चौथी बार देश में रविवार को हुए चुनाव में..."/>
  </head>
  <body>
    <article>
      <h1>स्पेन चुनाव: सोशलिस्ट पार्टी को सबसे अधिक सीटें, लेकिन बहुमत किसी को नहीं</h1>
      <address><time datetime="2019-11-11T17:24:37+00:00">11 Nov 2019, 17:24</time> by <a rel="author">एपी,मैड्रिड</a></address>
      <p>स्पेन में रविवार (10 नवंबर) को हुए आम चुनाव में स्पष्ट जनादेश नहीं मिल पाने के कारण आगामी कई महीनों के लिए राजनीतिक अनिश्चितता गहरा गयी है। पिछले चार साल में चौथी बार देश में रविवार को हुए चुनाव में किसी भी पार्टी को स्पष्ट जनादेश नहीं मिला लेकिन धुर दक्षिणपंथी वॉक्स पार्टी दशकों बाद पहली बार संसदीय चुनाव में बड़ी भूमिका निभाने जा रही है।</p>
      <p>निवर्तमान प्रधानमंत्री पेड्रो सांचेज की सोशलिस्ट्स पार्टी ने रविवार को देश के आम चुनाव में सबसे अधिक 120 सीटें जीती लेकिन 350 सदस्यीय संसद में बहुमत के आंकड़े से दूर है। इससे पहले अप्रैल में हुए चुनाव में भी स्पष्ट जनादेश नहीं मिल पाने के बाद सांचेज ने चुनाव कराया था।</p>
      <p>रविवार को अपने संबोधन में सांचेज ने वादा किया कि हम प्रगतिशील सरकार बनाएंगे। सोमवार को उनकी पार्टी की कार्यकारिणी की बैठक के बाद आगे के कार्यक्रम का पता चलेगा। दक्षिणपंथी वॉक्स पार्टी को 52 सीटें मिली हैं और वह संसद में तीसरी सबसे बड़ी पार्टी बन गयी है। इससे आगे सोशलिस्ट और 88 सीटें जीतने वाली कंजरवेटिव पोपुलर पार्टी है।</p>
      <p>कातालूनिया का मुद्दा भी आगामी दिनों में बना रहेगा क्योंकि तीन अलगाववादी दलों ने रविवार को संयुक्त तौर पर 23 सीटों पर जीत हासिल की। कुछ दिनों पहले ही स्पेन के शीर्ष न्यायालय ने कातालूनिया के नौ अलगाववादी नेताओं को 2017 में आजादी के नाकाम प्रयास में उनकी भूमिका के लिए लंबे समय की सजा सुनायी थी। इसके बाद बार्सिलोना और कातालान के कुछ अन्य शहरों में लोग सड़कों पर उतर पड़े और कहीं-कहीं हिंसक प्रदर्शन हुआ था।</p>
    </article>
  </body>
</html>