<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/infografika/polityka/peredvyborchi-prohramy-mazhorytarnykiv-obicyaly-deputaty-mykolayivskoyi-oblasti"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T17:42:00+00:00"/>
    <meta property="og:title" content="Передвиборчі програми мажоритарників: що обіцяли депутати Миколаївської області"/>
    <meta property="og:description" content="Шість мажоритарників Миколаївській області – від Слуги народу. Вони обіцяють запровадити механізм реального народовладдя, домагатися ремонту доріг і залучати інвестиції."/>
  </head>
  <body>
    <article>
      <h1>Передвиборчі програми мажоритарників: що обіцяли депутати Миколаївської області</h1>
      <address>
        <time datetime="2019-11-11T17:42:00+00:00">11 Nov 2019, 17:42</time>
      </address>
      <p>
        <b>На дострокових парламентських виборах-2019 на всіх шести одномандатних округах Миколаївської області перемогу здобули представники партії «Слуга народу». «Слово і Діло» подивилося, що мажоритарники обіцяли виборцям у своїх програмах.</b>
      </p>
      <p>У програмах всіх «слуг народу» є спільні обіцянки, зокрема: втілити курс президента в конкретних законопроектах і політичних рішеннях, реформувати Збройні сили, домагатися збільшення видобутку вітчизняного газу, домогтися обмеження олігархічних монополій, бути доступним для виборців.</p>
      <p>Депутат <a href="https://www.slovoidilo.ua/persony/pasichnyi-oleksandr-stanislavovych">Олександр Пасічний</a> дав виборцям 29 обіцянок. Він обіцяв внести законопроекти щодо посилення контролю місцевих громад, про зняття недоторканності з нардепів, про державну підтримку інвестицій у спорт і культуру. Крім того, Пасічний зобов'язався поліпшити матеріальне забезпечення армії, впровадити механізм реального народовладдя і прямої демократії, розвивати туристичний потенціал округу і розвивати галузь суднобудування.</p>
      <figure>
        <img src="http://media.slovoidilo.ua/media/infographics/10/98828/98828-1_uk_origin.jpg"/>
      </figure>
      <p><a href="https://www.slovoidilo.ua/persony/haidu-oleksandr-vasylovych">Олександр Гайду</a> дав 40 обіцянок у своїй програмі. Він, зокрема, повинен сприяти будівництву об'їзної дороги в Інгульському і Корабельному районах, проводити капітальні ремонти мостів міста, залучити інвестиції для модернізації морегосподарського комплексу (завдяки системі знижок портових зборів Миколаївського регіону), відновити аеропорт у кожному обласному центрі.</p>
      <p>Не занадто «оригінальні» обіцянки у <a href="https://www.slovoidilo.ua/persony/kopytin-ihor-volodymyrovych">Ігоря Копитіна</a>: домогтися запровадження доплати за кваліфікацію та стаж педагогам, вимагати позбавлення депутатського мандата за «кнопкодавство» і прогули, запровадити одноразову «нульову декларацію» для бізнесу, домогтися запровадження доплати за кваліфікацію та стаж педагогам.</p>
      <p><a href="https://www.slovoidilo.ua/persony/nehulevskyi-ihor-petrovych">Ігор Негулевський</a> у передвиборчій програмі більше обіцяє безпосередньо своєму округу. Наприклад, нардеп має намір вирішити питання з водопостачанням у населених пунктах кількох районів, домагатися від уряду ремонту доріг у Миколаївській області, домогтися підвищення якості питної води та сприяти розвитку сільського господарства на території області. З цікавих обіцянок Негулевського – підтримати підвищення освітнього рівня населення у питаннях здорового способу життя і турботи про себе.</p>
      <p>Мажоритарник <a href="https://www.slovoidilo.ua/persony/chornomorov-artem-olehovych">Артем Черноморов</a> обіцяв внести до Верховної ради законопроекти, мета яких очистити країну від стихійних звалищ, а також законопроект про освіту в селі. Своєму округу депутат обіцяє вирішити проблему централізованого водопостачання в Єланецькому районі.</p>
      <p><a href="https://www.slovoidilo.ua/persony/dyrdin-maksym-yevhenovych">Максим Дирдін</a> обіцяв виборцям домагатися від уряду поточного ремонту внутрішніх доріг районів і селищ, домагатися ухвалення законопроектів з питань екології та навколишнього середовища. Особисто народний депутат має намір внести законопроект «Про медичне страхування для всіх верств населення».</p>
      <p>Нагадаємо, раніше ми писали про обіцянки мажоритарників інших областей, в тому числі <a href="https://www.slovoidilo.ua/2019/11/08/infografika/polityka/peredvyborchi-prohramy-mazhorytarnykiv-obicyaly-deputaty-doneczkoyi-oblasti">Донецької </a>та <a href="https://www.slovoidilo.ua/2019/10/15/infografika/polityka/peredvyborchi-prohramy-mazhorytarnykiv-obicyaly-deputaty-xersonskoyi-oblasti">Херсонської</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/08/19/infografika/polityka/peredvyborchi-prohramy-mazhorytarnykiv-obicyaly-deputaty-cherkaskoyi-oblasti"/>
        <a href="https://www.slovoidilo.ua/2019/08/21/infografika/polityka/peredvyborchi-prohramy-mazhorytarnykiv-obicyaly-deputaty-zhytomyrskoyi-oblasti"/>
        <a href="https://www.slovoidilo.ua/2019/08/30/infografika/polityka/peredvyborchi-prohramy-mazhorytarnykiv-obicyaly-deputaty-dnipropetrovskoyi-oblasti"/>
        <a href="https://www.slovoidilo.ua/2019/09/13/infografika/polityka/peredvyborchi-prohramy-mazhorytarnykiv-obicyaly-deputaty-ternopilskoyi-oblasti"/>
        <a href="https://www.slovoidilo.ua/2019/09/18/infografika/polityka/peredvyborchi-prohramy-mazhorytarnykiv-obicyaly-deputaty-odeskoyi-oblasti"/>
      </related>
    </article>
  </body>
</html>