<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/kapelo-za-ronaldo-ne-e-preodoljal-sapernik-ot-3-godini-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T17:42:00+00:00"/>
    <meta property="og:title" content="Капело за Роналдо: Не е преодолял съперник от 3 години (ВИДЕО)"/>
    <meta property="og:description" content="Той е велик шампион, но трябва да уважава треньора и съотборниците си"/>
  </head>
  <body>
    <article>
      <h1>Капело за Роналдо: Не е преодолял съперник от 3 години (ВИДЕО)</h1>
      <h2>Той е велик шампион, но трябва да уважава треньора и съотборниците си</h2>
      <address>
        <time datetime="2019-11-11T17:42:00+00:00">11 Nov 2019, 17:42</time>
      </address>
      <p>Кристиано Роналдо не е преодолял нито един съперник от 3 години насам, отсече един от най-авторитетните съвременни треньори Фабио Капело. Специалистът защити колегата си Маурицио Сари, който смени португалската звезда при победата на "Ювентус" с 1:0 над "Милан" в неделя.</p>
      <p>Роналдо беше видимо изнервен при напускането на терена още в 55-ата минута. Ходът на Сари се оказа печеливш - резервата Пауло Дибала отбеляза единственото попадение в дербито.</p>
      <p>"Кристиано е велик шампион и никой не спори по този въпрос. Той обаче не е преодолял нито един съперник през последните три години - отсече Капело пред Sky Sport Italia. - В момента не се намира в най-добрата си форма и е нормално да бъде заменян. И Сари не се нуждае от смелост и характер, за да извърши тази смяна. Това, че Роналдо не седна на пейката, не е никак хубаво. Трябва да останеш шампион дори когато те сменят, а не само когато нещата се развиват добре. Важно е да уважаваш треньора и съотборниците си".</p>
      <figure>
        <iframe data-src="https://twitter.com/MessiCuIe/status/1193637152455823362?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Италианските медии отделят огромно внимание на реакцията на Кристиано, като La Gazzetta dello Sport и Corriere dello Sport я описват като гневна. Петкратният носител на "Златната топка" наруши мълчанието в понеделник, като написа в "Туитър": "Труден мач, важна победа".</p>
      <figure>
        <img src="https://img.bg.sof.cmestatic.com/media/images/640x/Nov2019/2112020413.jpg"/>
      </figure>
      <p>Сари бе категоричен, че няма проблем с голямата си звезда и че напълно разбира разочарованието на Роналдо. "Трябва да му благодарим, защото той има контузия и направи саможертва, за да ни помогне в този двубой. Явно обаче не беше напълно готов и прецених, че е по-добре да го извадя".</p>
      <p>Кристиано напусна стадиона преди последния съдийски сигнал. </p>
    </article>
  </body>
</html>