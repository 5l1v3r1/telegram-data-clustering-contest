<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/maharashtra-government-formation-shivsena-congress-updates.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T17:00:00+00:00"/>
    <meta property="og:title" content="ശിവസേനയെ പിന്തുണയ്ക്കുന്നത് എതിർത്ത് ഖർഗെ; എല്ലാ കണ്ണുകളും സോണിയയില്‍"/>
    <meta property="og:description" content="ന്യൂഡല്‍ഹി: മഹാരാഷ്്ട്രയില്‍ സര്‍ക്കാര്‍ രൂപീകരണത്തിനു ശിവസേനയെ പിന്തുണയ്ക്കുന്നതില്‍ കോണ്‍ഗ്രസില്‍ അഭിപ്രായഭിന്നത. മഹാരാഷ്ട്രയുടെ ചുമതലയുള്ള എഐസിസി.Maharashtra.Shiv Sena.BJP.Narendra Modi. Sonia Gandhi. Malayalam News. manorama Online. Maharashtra Government. Maharashtra Politics.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ശിവസേനയെ പിന്തുണയ്ക്കുന്നത് എതിർത്ത് ഖർഗെ; എല്ലാ കണ്ണുകളും സോണിയയില്‍</h1>
      <address><time datetime="2019-11-11T17:00:00+00:00">11 Nov 2019, 17:00</time> by <a rel="author">മനോരമ ലേഖകൻ</a></address>
      <p>ന്യൂഡല്‍ഹി: മഹാരാഷ്്ട്രയില്‍ സര്‍ക്കാര്‍ രൂപീകരണത്തിനു ശിവസേനയെ പിന്തുണയ്ക്കുന്നതില്‍ കോണ്‍ഗ്രസില്‍ അഭിപ്രായഭിന്നത. മഹാരാഷ്ട്രയുടെ ചുമതലയുള്ള എഐസിസി ജനറല്‍ സെക്രട്ടറി മല്ലികാര്‍ജുന്‍ ഖര്‍ഗെ ഉള്‍പ്പെടെയുള്ള മുതര്‍ന്ന നേതാക്കള്‍ സേനയെ പിന്തുണയ്ക്കുന്നതിന് എതിരാണ്. അതേസമയം സംസ്ഥാനത്തെ എംഎല്‍എമാരില്‍ ഭൂരിഭാഗവും ബിജെപിയെ ഭരണത്തില്‍നിന്ന് ഒഴിവാക്കാന്‍ സേനയെ പിന്തുണയ്ക്കണമെന്ന നിലപാടിലാണ്. ഈ സാഹചര്യത്തില്‍ ജയ്പുരില്‍ റിസോര്‍ട്ടില്‍ കഴിയുന്ന എംഎല്‍എമാരോട് വൈകിട്ട് ഡല്‍ഹിയില്‍ എത്താന്‍ പാര്‍ട്ടി അധ്യക്ഷ സോണിയാ ഗാന്ധി ആവശ്യപ്പെട്ടു. അതേസമയം, ശിവസേന നേതാവ് ഉദ്ധവ് താക്കറെ സോണിയാ ഗാന്ധിയെയും അഹമ്മദ് പട്ടേലിനെയും ഫോണിൽ വിളിച്ച് സർക്കാർ രൂപീകരിക്കാൻ പിന്തുണ തേടി.</p>
      <p>ഇന്നു ചേര്‍ന്ന കോണ്‍ഗ്രസ് പ്രവര്‍ത്തകസമിതി യോഗം തീരുമാനമെടുക്കാന്‍ അധ്യക്ഷ സോണിയാ ഗാന്ധിയെ ചുമതലപ്പെടുത്തിയിരുന്നു. കോണ്‍ഗ്രസ് പിന്തുണച്ചാല്‍ മാത്രമേ ശിവസേനയെ തുണയ്ക്കു എന്ന് എന്‍സിപി നേതാവ് ശരദ് പവാര്‍ വ്യക്തമാക്കിയതോടെ എല്ലാ കണ്ണുകളും സോണിയാ ഗാന്ധിയിലാണ്. കോണ്‍ഗ്രസുമായി ചര്‍ച്ച നടത്തിയ ശേഷമേ ഇക്കാര്യത്തില്‍ തീരുമാനമെടുക്കൂ എന്ന് എന്‍സിപി നേതൃയോഗത്തിനു ശേഷം ശരദ് പവാര്‍ വ്യക്തമാക്കിയിരുന്നു. </p>
      <p>സര്‍ക്കാര്‍ രൂപീകരണ നീക്കത്തില്‍നിന്നു ബിജെപി പിന്മാറിയതിനെ തുടര്‍ന്നാണ് ശിവസേനയെ പിന്തുണയ്ക്കുന്നതിനെ കുറിച്ചു ചര്‍ച്ച ചെയ്യാന്‍ കോണ്‍ഗ്രസ് പ്രവര്‍ത്തകസമിതി യോഗം ചേര്‍ന്നത്. സേനയെ പിന്തുണയ്ക്കുന്ന വിഷയത്തില്‍ സോണിയയ്ക്ക് വ്യക്തിപരമായി എതിര്‍പ്പാണ്. സേനയെ പിന്തുണയ്ക്കുന്നത് ഇതുവരെ കോണ്‍ഗ്രസ് പിന്തുടര്‍ന്നു പോന്ന നയങ്ങള്‍ക്കു വിരുദ്ധമാകുമെന്ന ആശങ്കയാണു നേതൃത്വത്തിനുള്ളത്. എന്നാല്‍ മഹാരാഷ്ട്രയിലെ നേതാക്കള്‍ എന്താണ് ആഗ്രഹിക്കുന്നതെന്നു ചര്‍ച്ച ചെയ്യുമെന്നു മുതിര്‍ന്ന നേതാവ് മല്ലികാര്‍ജുന്‍ ഖാര്‍ഗെ പറഞ്ഞു. വൈകിട്ട് നാലു മണിക്ക് മഹാരാഷ്ട്രയില്‍നിന്നുള്ള മുന്‍ മുഖ്യമന്ത്രിമാരുമായും കോണ്‍ഗ്രസ് പ്രവര്‍ത്തകസമിതി അംഗങ്ങളുമായും സോണിയാ ഗാന്ധി നടത്തുന്ന കൂടിക്കാഴ്ചയില്‍ അന്തിമതീരുമാനമുണ്ടാകുമെന്നാണു സൂചന. ശിവസേനയുടെ നേതൃത്വത്തില്‍ അധികാരത്തിലെത്തുന്ന സര്‍ക്കാരിന്റെ ഭാഗമാകണോ അതോ പുറത്തുനിന്നു പിന്തുണച്ചാല്‍ മതിയോ എന്ന കാര്യത്തിലും തീരുമാനമുണ്ടാകാനുണ്ട്. </p>
      <p>വര്‍ഗീയ കക്ഷിയെന്നു പറഞ്ഞ് എതിര്‍ത്തിരുന്ന ശിവസേനയ്ക്ക് ഒപ്പം ചേരുന്നത് പല തലത്തില്‍നിന്നും എതിര്‍പ്പുകള്‍ക്കു കാരണമാകുമെന്നാണു ഒരു വിഭാഗം നേതാക്കളുടെ ആശങ്ക. അതുകൊണ്ടു തന്നെ സര്‍ക്കാര്‍ രൂപീകരിക്കുന്ന സാഹചര്യമുണ്ടായാല്‍ ഒരു പൊതുമിനിമം പരിപാടി മുന്നോട്ടുവയ്ക്കും. ബിജെപി ചാക്കിട്ടു പിടിക്കുന്നത് ഒഴിവാക്കാന്‍ കോണ്‍ഗ്രസ് എംഎല്‍എമാര്‍ ജയ്പുരിലെ റിസോര്‍ട്ടിലാണ്. ബിജെപിയെ ഒഴിവാക്കി രൂപീകരിക്കുന്ന സര്‍ക്കാരിനെ പിന്തുണയ്ക്കാന്‍ ഇവരില്‍ ഭൂരിഭാഗവും അനുകൂലമാണെന്നാണു റിപ്പോര്‍ട്ട്. മഹാരാഷ്ട്രയില്‍ സ്ഥിരതയുള്ള സര്‍ക്കാരാണ് ആഗ്രഹിക്കുന്നതെന്നും സംസ്ഥാനം രാഷ്ട്രപതി ഭരണത്തിലേക്കു പോകരുതെന്നാണ് പാര്‍ട്ടി നിലപാടെന്നും മുതിര്‍ന്ന കോണ്‍ഗ്രസ് നേതാവ് അശോക് ചവാന്‍ പറഞ്ഞു. </p>
      <p>അതേസമയം ശിവസേനാ നേതാവ് ഉദ്ധവ് താക്കറെ സോണിയാ ഗാന്ധിയുമായി ചര്‍ച്ച നടത്തിയെന്ന വാര്‍ത്ത മല്ലികാര്‍ജുന്‍ ഖര്‍ഗെ തള്ളി. പ്രതിപക്ഷത്തിരിക്കുകയെന്നാണ് പൊതുനിലപാടെന്നും ഹൈക്കമാന്‍ഡിന്റെ തീരുമാനം അനുസരിക്കുമെന്നും ഖര്‍ഗെ പറഞ്ഞു. എന്നാല്‍ ഗോവയിലും മണിപ്പൂരിലും ഏറ്റവും വലിയ ഒറ്റക്കക്ഷി അല്ലാതിരുന്നിട്ടും ബിജെപി സര്‍ക്കാരുണ്ടാക്കിയതു ചൂണ്ടിക്കാട്ടി ഒരു വിഭാഗം കോണ്‍ഗ്രസ് നേതാക്കള്‍, ശിവസേനയെ പിന്തുണയ്ക്കണമെന്ന് ആവശ്യപ്പെടുന്നുണ്ട്. അതേസമയം സേനയെ പിന്തുണയ്ക്കുന്നത് ദുരന്തമാകുമെന്ന് മഹാരാഷ്ട്രയിലെ കോണ്‍ഗ്രസ് നേതാവ് സഞ്ജയ് നിരുപം നേതൃത്വത്തിനു മുന്നറിയിപ്പു നല്‍കി. കോണ്‍ഗ്രസും എന്‍സിപിയും ചേര്‍ന്ന് സര്‍ക്കാര്‍ രൂപീകരിക്കുകയാണു വേണ്ടതെന്നും ഒരു സാഹചര്യത്തിലും സേനയുമായി അധികാരം പങ്കിടാന്‍ പാടില്ലെന്നും അദ്ദേഹം പറഞ്ഞു. ആരു സര്‍ക്കാരുണ്ടാക്കിയാലും അധികകാലം ഭരിക്കാന്‍ കഴിയില്ല. അടുത്ത വര്‍ഷം തന്നെ തിരഞ്ഞെടുപ്പുണ്ടാകും. അപ്പോള്‍ കോണ്‍ഗ്രസിന് ശിവസേനയ്‌ക്കൊപ്പം തിരഞ്ഞെടുപ്പിനെ നേരിടാന്‍ കഴിയുമോ എന്നും സഞ്ജയ് നിരുപം ചോദിച്ചു. </p>
      <p><b>English Summary</b> : Maharashtra government formation : Mallikarjun Kharge opposes holding hands with Shivsena</p>
    </article>
  </body>
</html>