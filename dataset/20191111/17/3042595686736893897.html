<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/flere-trafikkulykker---svaert-glatt/71807206"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T17:31:27+00:00"/>
    <meta property="og:title" content="Flere trafikkulykker: - Svært glatt"/>
    <meta property="og:description" content="Trafikktrøbbel onsdag ettermiddag."/>
  </head>
  <body>
    <article>
      <h1>Flere trafikkulykker: - Svært glatt</h1>
      <h2>Trafikktrøbbel onsdag ettermiddag.</h2>
      <address><time datetime="2019-11-11T17:31:27+00:00">11 Nov 2019, 17:31</time> by <a rel="author">Lars Martin Gimse</a></address>
      <p>Det er fortsatt utfordrende kjøreforhold enkelte steder etter snøfallet mandag formiddag. Særlig på småveiene på Sør- og Østlandet er veibanen glatt.</p>
      <p>- Det er busser som har problemer med å komme fram og vogntog på kryss og tvers, sier trafikkoperatør Ole Martin Kjeldsen i Vegtrafikksentralen Sør til NTB.</p>
      <p>Mandag ettermiddag gjelder dette særlig for Agder og Vestfold, forklarer han.</p>
      <p>- Men det er glatt ellers også. Vi har alt mannskap ute for å gjøre tiltak.</p>
      <p>På de større ferdselsårene er veibanen bar, og trafikken flyter derfor fint.</p>
      <h3>Kollisjon</h3>
      <p>Like før klokka 16 frontkolliderte to biler på fylkesvei 33 på Gjøvik. Det var en person i hver bil.</p>
      <p>- Der tyder ting på at det ikke er noen alvorlig personskade. Førerne klager over smerter i bryst og nakke, sier operasjonsleder Dyre Antonsen ved Innlandet politidistrikt.</p>
      <h3>Kjørte i stolpe</h3>
      <p>Politidistriktet har hatt flere trafikkuhell i løpet av ettermiddagen. I Kongsvinger har en lastebil kjørt inn i en stolpe i Nygata, noe som fører til at strømførende ledninger ligger på bakken.</p>
      <p>
        <b>- Det er ikke personskade. Det er i sentrum, så det er omkjøringsmuligheter, sier Antonsen.</b>
      </p>
      <p>På Lillehammer har en trailer kjørt inn i et hagegjerde i Gamlevegen i sentrum.</p>
      <p>- Heller ikke her er det personskade. Det er i et sentrumsområde, så der er det omkjøringsmuligheter, sier Antonsen.</p>
      <p>Operasjonslederen sier at kjøreforholdene i distriktet er utfordrende.</p>
      <p>- Det er snø og til dels glatte veier. Folk får kjøre etter forholdene, og holde god avstand til forankjørende, sier Antonsen.</p>
      <h3>Snurret på taket</h3>
      <p>Rundt klokka 15.30 snurret en bil rundt og havnet på taket på Løkketangen i Bærum, skriver politiet i Oslo på Twitter.</p>
      <p>
        <b>- Denne bilen har begynt å skli, det er en bratt bakke, og for å unngå å havne uti veien, valgte vedkommende å kjøre inn i et tre, sier operasjonsleder Sven Christian Lie.</b>
      </p>
      <p>Ulykken skjedde i Engervannsveien, som nå er avsperret både ovenfor og nedenfor ulykkesstedet.</p>
      <p>- Det er svært glatt på stedet, sier Lie.</p>
      <p>De to personene i bilen er i sjokk.</p>
      <p>Like før klokka 17 kolliderte to biler i Langhusveien på Langhus i Ski kommune, skriver politiet i Øst på Twitter.</p>
      <p>«To voksne og to barn involvert. Trolig ikke personskader, men ikke helt avklart», skriver politiet.</p>
      <p>Klokka 17.15 melder politiet at bilene er flyttet, slik at trafikken kan passere.</p>
    </article>
  </body>
</html>