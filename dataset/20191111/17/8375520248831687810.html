<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukroboronprom-postavit-an-178-dlya-peru-639243.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T17:23:00+00:00"/>
    <meta property="og:title" content="«Укроборонпром» поставить Ан-178 для Перу"/>
    <meta property="og:description" content="Контрактом передбачено виробництво та поставку українського літака для потреб Національної поліції Перу, надання пакету послуг з навчання, обслуговування та розширеної гарантії"/>
  </head>
  <body>
    <article>
      <h1>«Укроборонпром» поставить Ан-178 для Перу</h1>
      <address>
        <time datetime="2019-11-11T17:23:00+00:00">11 Nov 2019, 17:23</time>
      </address>
      <h4>Контрактом передбачено виробництво та поставку українського літака для потреб Національної поліції Перу, надання пакету послуг з навчання, обслуговування та розширеної гарантії</h4>
      <p>Державне підприємство «Спецтехноекспорт», що входить до складу державного концерну «Укроборонпром», завершило процедуру підписання контракту з Міністерством внутрішніх справ Республіки Перу щодо поставки багатоцільового транспортного літака Ан-178. Про це повідомляє <a href="https://spetstechnoexport.com/uk/news/146?fbclid=IwAR06U1L07tuGKanZSpywxWCE2RM3XwHShhBWJN9iKtpMhKVr7FBgfvyrv5o">пресслужба підприємства</a>.</p>
      <p>Контрактом передбачено виробництво та поставку українського літака для потреб Національної поліції Перу, надання пакету послуг з навчання, обслуговування та розширеної гарантії.</p>
      <p>Тендерна пропозиція компанії «Спецтехноекспорт» стала найкращою, випередивши за підсумковою оцінкою пропозиції основних конкурентів, з-поміж яких були літаки C27J від компанії Leonardo (США-Італія) та CASA C-295 від Airbus (Іспанія). Для визначення підсумкової оцінки, замовник враховував експлуатаційні характеристики літака, терміни поставки, розширені гарантії, навчання персоналу та інше.</p>
      <p>Завдяки підписанню контракту, Україна відкриває ринок Латинської Америки для нового покоління вантажних літаків «Антонов». Наразі компанія «Спецтехноекспорт» веде переговори з потенційними замовниками українських літаків з інших країн цього регіону.</p>
      <p>Багатоцільовий транспортний літак Ан-178 розроблений на ДП «Антонов», яке входить до складу ДК «Укроборонпром».  Ан-178 є подальшим розвитком сімейства регіональних реактивних літаків Ан-148/Ан-158, що пройшли міжнародну сертифікацію.</p>
      <p>Максимальна висота польоту Ан-178 – 12,2 км, дальність польоту – 5500 км, максимальна швидкість – 825 км/год. Літак має унікальну форму фюзеляжу, рампу для навантаження і вивантаження габаритних вантажів. Літак здатен сідати і злітати з будь-яких аеродромів, зокрема й ґрунтових.</p>
      <figure>
        <img src="https://glavcom.ua/img/forall/users/106/10697/content_an-178_spetstechnoexport_2.png"/>
        <figcaption>Фото: spetstechnoexport.com</figcaption>
      </figure>
      <p>Конфігурація літака, замовленого МВС Перу, дозволятиме здійснювати:</p>
      <ul>
        <li>перевезення особового складу (100 осіб);</li>
      </ul>
      <ul>
        <li>повітряне десантування особового складу (84 особи);</li>
      </ul>
      <ul>
        <li>перевезення пасажирів (80 осіб);</li>
      </ul>
      <ul>
        <li>доставку вантажів (до 18 тон);</li>
      </ul>
      <ul>
        <li>повітряне десантування вантажів;</li>
      </ul>
      <ul>
        <li>евакуацію поранених з можливістю надання медичної допомоги (40 осіб).</li>
      </ul>
      <p>Свій перший політ Ан-178 виконав у травні 2015 року. З того часу було проведено заходи з імпортозаміщення комплектації літака. В рамках світових презентації Ан-178 відвідав аеродроми Великобританії, Франції, Німеччини, Туреччини, Кувейту та Об’єднаних Арабських Еміратів.</p>
      <related>
        <a href="https://glavcom.ua/news/litak-an-24-vidznachaje-60-richniy-yuviley-video-633726.html"/>
        <a href="https://glavcom.ua/columns/kyrylosazonov/kupivlya-motor-sichi-kitaycyam-yake-rishennya-maje-priynyati-ukrajina-622338.html"/>
        <a href="https://glavcom.ua/news/mvs-kupit-13-litakiv-an-178-602533.html"/>
      </related>
    </article>
  </body>
</html>