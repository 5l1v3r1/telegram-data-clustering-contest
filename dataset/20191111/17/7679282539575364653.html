<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-cbse-exams-2020-changes-in-marking-pattern-in-all-subjects-of-class-12th-passing-mark-will-be-23-out-of-70-2844159.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T17:33:02+00:00"/>
    <meta property="og:title" content="CBSE Exams 2020: 12वीं के विषयों में मार्किंग पैटर्न पर किया बदलाव, 70 में 23 अंक होंगे पासिंग मार्क"/>
    <meta property="og:description" content="केंद्रीय माध्यमिक शिक्षा बोर्ड (सीबीएसई) की 12वीं परीक्षा में 70 अंक वाले विषय में 23 और 80 अंक वाले विषय में 26 अंक लाना अनिवार्य होगा। इतने अंक लाने वाले  परीक्षार्थी ही पास होंगे। वहीं..."/>
  </head>
  <body>
    <article>
      <h1>CBSE Exams 2020: 12वीं के विषयों में मार्किंग पैटर्न पर किया बदलाव, 70 में 23 अंक होंगे पासिंग मार्क</h1>
      <address><time datetime="2019-11-11T17:33:02+00:00">11 Nov 2019, 17:33</time> by <a rel="author">वरीय संवाददाता,पटना</a></address>
      <p>केंद्रीय माध्यमिक शिक्षा बोर्ड (सीबीएसई) की 12वीं परीक्षा में 70 अंक वाले विषय में 23 और 80 अंक वाले विषय में 26 अंक लाना अनिवार्य होगा। इतने अंक लाने वाले  परीक्षार्थी ही पास होंगे। वहीं प्रायोगिक परीक्षा में 20 अंक में छह अंक लाना जरूरी हैं। बोर्ड ने तमाम एफिलिएटेड स्कूलों को 12वीं के अंक पैटर्न की सूची उपलब्ध करा दी है। स्कूल शिक्षकों और विद्यार्थियों को इस पैटर्न की जानकारी देगा। </p>
      <p>सीबीएसई ने 2020 सत्र से सभी विषयों के अंक पैटर्न में बदलाव किया है। प्रैक्टिकल के अलावा गणित आदि विषयों में इंटरनल असेसमेंट को जोड़ा है। जिन विषयों में प्रैक्टिकल नहीं होते हैं, उनमें  इस बार से इंटरनल असेसमेंट लिया जायेगा। अधिकतर विषयों में 20 अंक का इंटरनल असेसमेंट रखा गया है। वहीं, प्रैक्टिकल परीक्षा 30 अंकों की होगी। </p>
      <p><b>नये पैटर्न पर होगा प्री बोर्ड </b><br/>बोर्ड की मानें तो स्कूलों को अंक के नये पैटर्न की जानकारी भेज दी गयी है। इसी पैटर्न पर सभी स्कूलों को प्री बोर्ड लेना होगा। प्री बोर्ड से परीक्षार्थियों को नये पैटर्न की जानकारी होगी। उन्हें चैप्टर वाइज प्रश्न और उसके अंक की जानकारी होगी। नॉट्रडेम एकेडमी की रसायन शास्त्र की शिक्षिका आभा चौधरी ने बताया कि इसका फायदा छात्रों को बोर्ड परीक्षा में होगा। </p>
      <p><b>ब्ल्यू प्रिंट और सैंपल पेपर से मिलेगी जानकारी </b><br/>बोर्ड ने इस बार कई महीने पहले ही सैंपल पेपर जारी कर दिया है। इसके अलावा हर विषय का ब्ल्यू प्रिंट भी जारी किया गया है। इससे चैप्टर वाइज कितने अंक के प्रश्न रहेंगे, इसकी जानकारी छात्रों को होगी। सैंपल पेपर बोर्ड की वेबसाइट पर डाला हुआ है। इसकी मदद परीक्षार्थी परीक्षा की तैयारी में ले सकेंगे। </p>
      <p><b>ऐसा रहेगा इस बार अंकों का पैटर्न </b><br/><b>12वीं बोर्ड (थ्योरी) </b><br/>कुल अंक       -      उत्तीर्णता के लिए अंक <br/>80                -        26  <br/>70                -         23  <br/>30                -         09  <br/>60                -         19  </p>
      <p><b>प्रायोगिक परीक्षा</b><br/>कुल अंक      -     उत्तीर्णता के लिए अंक <br/> 30              -          09<br/>70                -          23<br/>40                -          13 </p>
      <p><b>इंटरर्नल असेसमेट </b><br/>कुल  अंक        -     उत्तीर्णता के लिए अंक <br/>20                  -     06</p>
      <p>इस बार अंक के पैटर्न में बदलाव किये गए हैं। इसलिए सभी स्कूलों को इसकी उचित जानकारी दी गयी है। स्कूल के प्री बोर्ड में इसी पैटर्न पर परीक्षा ली जायेगी। जिससे विद्यार्थी बोर्ड परीक्षा के लिए तैयार हो सकेंगे। <b> - डॉ. संयम भारद्वाज, परीक्षा नियंत्रक, सीबीएसई  </b><br/> </p>
    </article>
  </body>
</html>