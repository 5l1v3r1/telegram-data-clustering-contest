<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820147.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T17:46:00+00:00"/>
    <meta property="og:title" content="برگزاری «پاییزه کتاب» در سراسر کشور"/>
    <meta property="og:description" content=" به گزارش ایسنا، پس از اعلام تعطیلی طرح پاییزه کتاب به‌جز در تهران در نشست خبری هفته کتاب، سیدمحمد طباطبائی گفت: طرح پاییزه کتاب به روال دوره‌های قبل همزمان با بیست و هفتمین دوره هفته کتاب جمهوری اسلامی ایران در سراسر کشور برگزار می‌شود."/>
  </head>
  <body>
    <article>
      <h1>برگزاری «پاییزه کتاب» در سراسر کشور</h1>
      <address>
        <time datetime="2019-11-11T17:46:00+00:00">11 Nov 2019, 17:46</time>
      </address>
      <p>مدیر روابط عمومی معاونت فرهنگی وزارت فرهنگ و ارشاد اسلامی از اجرای طرح «پاییزه کتاب» در سراسر کشور خبر داد.</p>
      <p> به گزارش ایسنا، پس از اعلام تعطیلی طرح پاییزه کتاب به‌جز در تهران در نشست خبری هفته کتاب، سیدمحمد طباطبائی گفت: طرح پاییزه کتاب به روال دوره‌های قبل همزمان با بیست و هفتمین دوره هفته کتاب جمهوری اسلامی ایران در سراسر کشور برگزار می‌شود.</p>
      <p>او توضیح داد: با دستور و مساعدت دکتر صالحی، وزیر فرهنگ و ارشاد اسلامی، این طرح علاوه بر تهران، در کتاب‌فروشی‌های شهرستان‌ها نیز برگزار خواهد شد.</p>
      <p>مدیر روابط عمومی معاونت امور فرهنگی وزارت فرهنگ و ارشاد اسلامی افزود: طرح‌های حمایتی که به صورت فصلی در کتاب‌فروشی‌ها اجرا می‌شود در راستای حمایت از کتاب‌فروشی‌ها به ویژه کتاب‌فروشی‌های کوچک در شهرستان‌ها طراحی و برگزار می شود و تاکنون هم رویکرد معاونت امور فرهنگی بر همین اساس بوده است.</p>
      <p>طباطبائی گفت: به دلیل شرایط اقتصادی و محدودیت‌های بودجه و نگرانی از تاخیر در انجام تعهدات مالی ابتدا تصمیم گرفته شد این طرح اجرا نشود که در ادامه با تاکید وزیر محترم فرهنگ و ارشاد اسلامی و پیگیری‌های معاون محترم فرهنگی وزیر، مقرر شد این طرح همزمان با هفته کتاب در سراسر کشور اجرا شود.</p>
      <p>او اظهار کرد: از شهردای تهران هم بابت همکاری در برگزاری طرح پاییزه کتاب در شهر تهران تشکر می‌کنیم و امیدواریم طرح‌های حمایتی این‌چنینی با مشارکت و همگرایی همه نهادها تداوم داشته باشد.</p>
      <p>همچنین به گزارش ایسنا به نقل از ستاد خبری بیست و هفتمین هفته کتاب جمهوری اسلامی ایران، نیکنام حسینی‌پور، دبیر هفته کتاب، که روز یکشنبه (۱۹ آبان‌ماه) در نشست خبری هفته کتاب از تعطیلی طرح پاییزه کتاب به جز در تهران خبر داده بود، با اشاره به نگاه ویژه وزیر فرهنگ و ارشاد اسلامی به استان‌ها و در راستای تحقق شعار «ایران تهران نیست»، گفت:‌ خوشبختانه با پیگیری‌های انجام‌شده و با مساعدت وزیر فرهنگ و ارشاد اسلامی، این طرح علاوه بر تهران در کتاب‌فروشی‌های استان‌ها نیز برگزار می‌شود.</p>
      <p>او ادامه داد: با هماهنگی‌های انجام‌شده، کتاب‌فروشی‌های استانی می‌‎توانند از ساعت ۹ صبح روز سه‌شنبه (۲۱ آبان‌ماه) با مراجعه به سایت Tarh.ketab.ir نسبت به ثبت‌نام در طرح پاییزه کتاب ۱۳۹۸ اقدام کنند.</p>
      <p>بر اساس این گزارش، طرح پاییزه کتاب ۹۸ از ۲۳ تا ۳۰ آبان‌ماه در سراسر کشور برگزار خواهد  شد و خریداران کتاب‌های عمومی و کودک و نوجوان می‌توانند از ۲۰ درصد  یارانه خرید کتاب در این طرح بهره‌مند شوند.</p>
      <p>کتاب‌فروشی‌های عضو طرح‌های قبلی خانه کتاب برای تایید شرکت در طرح پاییزه کتاب به ثبت نام مجدد نیاز ندارند و کافی است با مراجعه به پنل کاربری خود شرایط شرکت در طرح را تایید و اطلاعات خود را کنترل و ویرایش کنند.</p>
      <p>بیست و هفتمین دوره هفته‌ کتاب جمهوری اسلامی ایران با شعار «حال خوش خواندن» از تاریخ ۲۳ تا ۳۰ آبان‌ماه در سراسر کشور برگزار می‌شود. همچنین فایل پوستر و تیزر بیست و هفتمین دوره هفته کتاب جمهوری اسلامی ایران بر روی سایت هفته کتاب به نشانی اینترنتی hafteyeketab.ketab.ir بارگذاری شده است.</p>
    </article>
  </body>
</html>