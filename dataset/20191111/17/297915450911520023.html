<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/droga-kata-jedla-pasovani-patrani-letiste-20191111.html"/>
    <meta property="og:site_name" content="Pražský deník"/>
    <meta property="article:published_time" content="2019-11-11T17:15:00+00:00"/>
    <meta property="og:title" content="Dva pašeráci vezli kufry plné drogy. Skončili ve vazbě, komplice policie hledá"/>
    <meta property="og:description" content="/VIDEO/ V sedmi kufrech se cizí státní příslušníci pokoušeli propašovat na území České republiky více než 140 kg drogy. Dvojici cizinců letících z Tel Avivu celníci minulý týden zadrželi.  Při rentgenové kontrole je systém upozornil na organický obsah uvnitř zavazadel. Při následné prohlídce pak objevili 142 kg čerstvých výhonků katy jedlé, které byly zabalené do ubrousků. V případě odsouzení hrozí oběma trest odnětí svobody až na dvanáct let."/>
  </head>
  <body>
    <article>
      <h1>Dva pašeráci vezli kufry plné drogy. Skončili ve vazbě, komplice policie hledá</h1>
      <address><time datetime="2019-11-11T17:15:00+00:00">11 Nov 2019, 17:15</time> by <a rel="author">Richard Šedý</a></address>
      <p>Oba zadržené muže předali celníci pražským kriminalistům. Ti nechali rostliny podrobit expertize a zjistili, že se opravdu jedná o výše zmiňovanou drogu. Její výhonky jsou určené k okamžité spotřebě a mají stimulační a halucinogenní účinky.</p>
      <figure>
        <video src="https://v.denik.cz/2019/11/11/063/patrani-paserak.mp4"/>
      </figure>
      <p>Nejčastěji se žvýkají obdobně jako žvýkací tabák. Rostlina je však účinná pouze v čerstvém stavu, jakmile začne usychat, stává se naprosto bezcennou, a proto je určena k rychlé spotřebě. Z výpovědi cizinců vyplynulo, že zásilka byla určená pro distribuci na území naší republiky, nikoliv k dalšímu převozu.</p>
      <p>I přesto, že se jedná o „novinku“ na drogové scéně, je to za poslední dobu už druhý případ jejího zadržení. V tom prvním se jednalo o bezmála třicet kilogramů.</p>
      <figure>
        <img src="https://g.denik.cz/63/6d/2018-11-22-749hlavni-foto_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/celnikum-se-darilo-nasli-surovinu-pro-vyrobu-extaze-i-susinu-exoticke-rostliny-20181122.html">Celníkům se dařilo. Našli surovinu pro výrobu extáze i sušinu exotické rostliny Přečíst článek ›</a>
      </aside>
      <p>"Vzhledem k zjištěným skutečnostem byli oba cizinci obvinění ze spáchání trestného činu Nedovolená výroba a jiné nakládání s omamnými a psychotropními látkami a s jedy. Zároveň detektivové podali státnímu zástupci podnět na jejich vzetí do vazby, kterému v obou případech vyhověl," informovala mluvčí pražské policie Hana Křížová. </p>
      <p>Kriminalisté při výslechu dále zjistili, že s cizinci do Čech přicestoval ještě třetí muž, kterému se však podařilo z letiště odejít bez zavazadel. "Touto cestou tak žádáme o případná svědectví. V případě, že byste poznali muže v červeném svetru a černé péřové bundě s černou jarmulkou na hlavě, nebo byste měli informace o jeho pobytu na území České republiky, neváhejte kontaktovat linku 158 nebo kteroukoliv služebnu Policie ČR," požádala mluvčí o spolupráci veřejnost.</p>
      <figure>
        <img src="https://g.denik.cz/63/a8/2018-3-28-98klub8_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/celnici-zavreli-klub-v-kyjich-k-elektronicke-evidenci-trzeb-se-ani-neprihlasil-20180328.html">Celníci zavřeli klub v Kyjích. K elektronické evidenci tržeb se ani nepřihlásil Přečíst článek ›</a>
      </aside>
    </article>
  </body>
</html>