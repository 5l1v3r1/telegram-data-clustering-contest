<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/se-incheie-modernizarea-calea-bihorului-va-fi-asfaltata-saptamana-aceasta-152729.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-11T17:47:00+00:00"/>
    <meta property="og:title" content="Se încheie modernizarea. Calea Bihorului va fi asfaltată săptămâna aceasta"/>
    <meta property="og:description" content="Lucrările de modernizare a Căii Bihorului au ajuns în faza turnării asfaltului, care se va executa până la sfârşitul acestei săptămâni. La intersecţia cu strada Ion Bogdan va fi amenajat un sens giratoriu. Municipalitatea orădeană va analiza varianta penalizării constructorului pentru eventuale întârzieri."/>
  </head>
  <body>
    <article>
      <h1>Se încheie modernizarea. Calea Bihorului va fi asfaltată săptămâna aceasta</h1>
      <address><time datetime="2019-11-11T17:47:00+00:00">11 Nov 2019, 17:47</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://cdn.ebihoreanul.ro/static/gallery_big/asfaltare_calea_bihorului.jpg"/>
      </figure>
      <p>
        <b>Lucrările de modernizare a Căii Bihorului se apropie de sfârşit după şase luni de şantier care au dat peste cap circulaţia în zonă.</b>
      </p>
      <p>
        <b>În curs de finalizare</b>
      </p>
      <p>Viceprimarul Florin Birta a afirmat luni că strada va fi asfaltată săptămâna aceasta. "Până la final de săptămână va fi finalizat asfaltul, începând de la podul Teodor Neş până la intersecţia cu strada Ion Bogdan", a spus edilul.</p>
      <p>În intersecţia celor două străzi va fi amenajat un sens giratoriu.</p>
      <p>Potrivit lui Birta, în cazul în care vremea va permite, asfaltarea străzii va continua către strada Suişului, pe traseul prelungirii drumului expres către ieşirea din Oradea spre Biharia pe la baza dealurilor. La intersecţia noii artere cu serpentinele spre Paleu va fi amenajat un sens giratoriu nou.</p>
      <p>
        <b>Constructorul ar putea fi penalizat</b>
      </p>
      <p>Atribuite firmei Drum Asfalt, pentru suma de 5,1 milioane lei, lucrările de amenajare a prelungirii drumului expres au avut un termen de predare de 6 luni.</p>
      <p>"La final de lună, când expiră termenul contractul, va trebui să luăm decizii. Să vedem câte zile n-au putut lucra constructorii, de ce n-au putut şi să aplicăm penalităţi", a afirmat Birta.</p>
      <p>Potrivit proiectului, constructorii au avut de amenajat 2 kilometri de cale de rulare cu trotuare late de 1,5 metri, 280 metri de ziduri de sprijin înalte de 1,60 metri, 22 de locuri de parcare şi 14.900 metri pătraţi de spaţii verzi.</p>
      <p>Cu ocazia lucrărilor au fost refăcute reţelele de canalizare pluvială, cu amenajarea de colectoare, rigole transversale, guri de scurgere şi cămine de vizitare.</p>
    </article>
  </body>
</html>