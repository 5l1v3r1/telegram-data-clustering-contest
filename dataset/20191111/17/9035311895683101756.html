<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/gambiya-arakanli-muslumanlar-icin-myanmari-uluslararasi-adalet-divanina-sikayet-etti"/>
    <meta property="og:site_name" content="euronews"/>
    <meta property="article:published_time" content="2019-11-11T17:47:01+00:00"/>
    <meta property="og:title" content="Gambiya'dan Uluslararası Adalet Divanı'na Rohingya başvurusu"/>
    <meta property="og:description" content="Batı Afrika ülkelerinden Gambiya, Myanmar'da Arakanlı Müslümanlara yönelik soykırım ve tecavüz suçlarının soruşturulması için Uluslararası Adalet Divanı'na başvurdu."/>
  </head>
  <body>
    <article>
      <h1>Gambiya'dan Uluslararası Adalet Divanı'na Rohingya başvurusu</h1>
      <address><time datetime="2019-11-11T17:47:01+00:00">11 Nov 2019, 17:47</time> by <a rel="author">Tuba Altunkaya</a></address>
      <p>Batı Afrika ülkelerinden Gambiya, Myanmar'da Arakanlı Müslümanlara yönelik soykırım ve tecavüz suçlarının soruşturulması için Uluslararası Adalet Divanı'na başvurdu.</p>
      <p>Gambiya Adalet Bakanı Abubekir Marie Tambadou, yaptığı açıklamada, Myanmar'da yaşanan soykırım karşısında bir şey yapılmamasının utanç verici olduğunu söyledi.</p>
      <p>Myanmar'ın 2017'de Rohingya halkına yönelik başlattığı operasyondan bu yana yaklaşık 730 bin kişi komşu ülke Bangladeş'e sığınmak zorunda kaldı. Birleşmiş Milletler'in (BM) "soykırım amacıyla" hareket ettiğini söylediği Myanmar "etnik temizlik" iddialarını reddediyor.</p>
      <p>Tambadou, Arakanlı Müslümanlara yönelik soykırımın soruşturulması için İslam İşbirliği Teşkilatı (İİT) adına başvurduklarını belirterek, "Etrafımızda gerçekleşen korkunç vahşete karşı Myanmar'a ve uluslararası toplumun geri kalanına açık bir mesaj gönderiyoruz." dedi.</p>
      <h3>Arakanlı Müslümanlara "etnik temizlik"</h3>
      <p>Arakan'da 2012'de Budistler ile Müslümanlar arasında çatışmalar çıkmış, olaylarda çoğu Müslüman binlerce kişi katledilmiş, yüzlerce ev ve iş yeri ateşe verilmişti.</p>
      <p>Arakan'daki sınır karakollarına 25 Ağustos 2017'de düzenlenen eş zamanlı saldırıları gerekçe gösteren Myanmar ordusu ve Budist milliyetçiler, kitlesel şiddet eylemleri başlatmıştı.</p>
      <p>BM'ye göre, Ağustos 2017'den sonra Arakan'daki baskı ve zulümden kaçıp Bangladeş'e sığınanların sayısı 900 bine ulaştı.</p>
      <p>Uluslararası insan hakları kuruluşları, yayımladıkları uydu görüntüleriyle yüzlerce köyün yok edildiğini kanıtladı.</p>
      <p>BM ve uluslararası insan hakları örgütleri, Arakanlı Müslümanlara yönelik şiddeti "etnik temizlik" ya da "soykırım" olarak adlandırıyor.</p>
      <ul>
        <li>
          <a href="https://tr.euronews.com/2019/09/01/arakanli-muslumanlarin-katledilmesinden-sorumlu-askerlere-yargi-yolu-myanmar-soykirim">Arakanlı Müslümanların katledilmesinden sorumlu askerlere yargı yolu</a>
        </li>
        <li>
          <a href="https://tr.euronews.com/2019/09/16/bm-600-bin-arakanli-musluman-myanmarda-soykirim-riski-altinda-rohingya">BM: 600 bin Arakanlı Müslüman Myanmar'da soykırım riski altında</a>
        </li>
        <li>
          <a href="https://tr.euronews.com/2019/11/03/bm-arakanli-multecilerin-yurtlarina-donmesi-icin-myanmari-uyardi">BM Arakanlı mültecilerin yurtlarına dönmesi için Myanmar'ı uyardı</a>
        </li>
      </ul>
      <p>1948 Soykırım Suçunun Önlenmesi ve Cezalandırılması Sözleşmesi'nde Gambiya ve Myanmar'ın da imzası bulunuyor.</p>
      <p>Myanmar hükümetinden Gambiya'nın başvurusu ile ilgili henüz bir tepki gelmedi.</p>
      <p>Ek kaynaklar<b> • Reuters</b></p>
    </article>
  </body>
</html>