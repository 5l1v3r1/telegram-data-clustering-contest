<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596853/quotdiakosioi-kratoumenoi-perissoteroi-stis-kentrikes-fylakesquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T17:57:00+00:00"/>
    <meta property="og:title" content="&quot;Διακόσιοι κρατούμενοι περισσότεροι στις Κεντρικές Φυλακές&quot;"/>
    <meta property="og:description" content="Τον προβληματισμό τους για τον υπερπληθυσμό των φυλακών εξέφρασαν σήμερα τα μέλη  της Επιτροπής  Ανθρωπίνων Δικαιωμάτων της Βουλής, τα οποία αναφέρουν πως..."/>
  </head>
  <body>
    <article>
      <h1>"Διακόσιοι κρατούμενοι περισσότεροι στις Κεντρικές Φυλακές"</h1>
      <address><time datetime="2019-11-11T17:57:00+00:00">11 Nov 2019, 17:57</time> by <a rel="author">SigmaLive</a></address>
      <p>Τον προβληματισμό τους για τον υπερπληθυσμό των φυλακών εξέφρασαν σήμερα τα μέλη  της Επιτροπής  Ανθρωπίνων Δικαιωμάτων της Βουλής, τα οποία αναφέρουν πως οι αριθμοί  των κρατουμένων ξεπερνούν κατά πολύ την χωρητικότητα του Ιδρύματος.</p>
      <p>Όπως αναφέρθηκε κατά την συνεδρία, αυτή την στιγμή υπάρχουν στις Κεντρικές Φυλακές 200 κρατούμενοι περισσότεροι από την χωρητικότητα του Ιδρυμάτος.</p>
      <p>Πιο συγκεκριμένα, υπάρχουν 762 κρατούμενοι, ενώ η συνολική χωρητικότητα των Φυλακών προνοεί μέχρι 540 κρατούμενους.</p>
      <p>Σε δηλώσεις της, η βουλευτής του ΔΗΣΥ, Μαριέλλα Αριστείδου, είπε ότι ο υπερπληθυσμός που παρατηρείται στις Φυλακές δημιουργεί πολλαπλά προβλήματα τόσο στην διεύθυνση, όσο και στο προσωπικό.</p>
      <p>Όπως ανέφερε κατά τη συνεδρία, τέθηκαν από την Διεύθυνση των Φυλακών ζητήματα κόστους, τα οποία όπως πρόσθεσε, «επωμίζεται το κράτος και είναι τεράστια».</p>
      <p>«Η ίδια η Διεύθυνση έθεσε κάποιες εισηγήσεις, που μπορούν να αποφορτίσουν την κατάσταση και όπως διαπιστώνουμε είναι πολύ λογικές και θα πρέπει να εξεταστούν. Δεν μπορούν να φυλακίζονται άτομα για πρόστιμα 200 ή 500 ή και 1.000 ευρώ. Μπορεί να γίνουν άλλες διευθετήσεις, ώστε να μη στοιβάζονται όλοι στη φυλακή, με τις εναλλακτικές ποινές της φυλάκισης», σημείωσε.</p>
      <p>Αναφέρθηκε, επίσης, στο γεγονός ότι φυλακίζεται κάποιος για αμελητέα ποσά και στο τέλος να καταγράφεται στο μητρώο του, γεγονός όπως ανέφερε, που δημιουργεί άλλα προβλήματα με την επανένταξή του στην κοινωνία.</p>
      <p>Πρόσθεσε ότι σε άλλες χώρες τέτοιου είδους αδικήματα αντιμετωπίζονται με διαφορετικούς τρόπους, χωρίς να χρειάζονται τα άτομα αυτά να φυλακίζονται.</p>
      <p>«Τα θέματα είναι πολύ σοβαρά, γι’ αυτό θα τα επαναφέρουμε στην Επιτροπή, προκειμένου να γίνει προσπάθεια επίλυσης τους», είπε η κ. Αριστείδου.</p>
      <p>Το μέλος της Πολιτικής Επιτροπής του Κινήματος Οικολόγων – Συνεργασία Πολιτών,  Αλεξία Σακαδάκη, είπε ότι σύμφωνα με το άρθρο 11 της Διεθνούς Σύμβασης για τα ατομικά και πολιτικά δικαιώματα, κανείς δεν μπορεί να φυλακιστεί λόγω αδυναμίας εκπλήρωσης συμβατικής υποχρέωσης, για να σημειώσει πως είναι λογικό ότι ένας άνθρωπος που αδυνατεί να ανταποκριθεί στις οικονομικές του υποχρεώσεις δεν θα είναι σε καλύτερη θέση με την φυλάκισή του.</p>
      <p>Διερωτήθηκε «πώς θα πληρώσει αυτό ο άνθρωπος τα χρέη του όταν βρίσκεται στην φυλακή και αν δεν θα αυξηθούν οι υποχρεώσεις του το διάστημα, που θα είναι στην φυλακή».</p>
      <p>«Θεωρούμε ότι υπάρχουν άλλοι τρόποι διαχείρισης τέτοιων ζητημάτων, χωρίς να παραβιάζονται τα ανθρώπινα δικαιώματα και οι διεθνείς συμβάσεις».</p>
      <p>Τόνισε την ανάγκη της άμεσης λειτουργίας του νέου Τμήματος Αφερεγγυότητας του Υπουργείου Εμπορίου, ώστε όπως είπε, «να αποφεύγεται η φυλάκιση πολιτών που χρωστούν 1.000 ή λιγότερα πολλές φορές ευρώ».</p>
      <p>Είπε ακόμα ότι οι 22 εναλλακτικές ποινές που έχουν τεθεί από το 2017 ακόμη δεν έχουν αξιοποιηθεί.<br/><br/>Ο Δικηγόρος του Συνδέσμου Προστασίας των Δικαιωμάτων των Φυλακισμένων και Αποφυλακισθέντων, Αλέξανδρος Κληρίδης, είπε πως τα προβλήματα του υπερπληθυσμού των Φυλακών πρέπει να αντιμετωπιστούν με άμεσο τρόπο, για να σημειώσει ότι πρέπει να αποφεύγεται η εξέταση των εναλλακτικών ποινών. Ο</p>
      <p>«Οι εναλλακτικές ποινές δεν πρέπει πλέον να αφήνονται στη διακριτική ευχέρεια του δικαστή, όπως είναι στην παρούσα κατάσταση, αλλά θα πρέπει πλέον με σχετικό νομοθέτημα να επιβάλλεται, όπως γίνεται σε άλλα κράτη -και εντός και εκτός της Ευρώπης-  όπου επιβάλλουν ποινή κάτω από μια συγκεκριμένη χρονική περίοδο είτε αυτή είναι έξι μήνες, είτε ενός χρόνου, είτε δύο χρόνια σε αυτές τις περιπτώσεις, όπως γίνεται στα άλλα κράτη είναι πλέον αναγκαστικό μέτρο να μπαίνει εναλλακτική ποινή και όχι η ποινή  της φυλάκισης, πόσο μάλλον η άμεση εκτελεστέα ποινή της φυλάκισης».</p>
      <p>Κάλεσε τα αρμόδια τμήματα να λάβουν άμεσα μέτρα, ενώ ζήτησε από το Συμβούλιο Αποφυλάκισης να υπάρξει η διαφάνεια τουλάχιστον ως προς τον τρόπο επιλογής και σειράς  εξέτασης των αιτήσεων, που έχει ενώπιόν του.</p>
      <p>Είπε πως «αυτό θα βοηθήσει πάρα πολύ κόσμο και επιβάλλεται να γίνεται για σκοπούς ελέγχου και εξέτασης», σημειώνοντας πως θεωρεί ότι με αυτό τον τρόπο θα διαφυλάσσονται τουλάχιστον τα δικαιώματα των κρατουμένων και θα  υπάρχει έλεγχος ως προς το έργο, που το ίδιο το Συμβούλιο πράττει.</p>
      <p>Τέλος, ανέφερε πως «κατ’ επέκταση θα μπορεί να εξετάζονται και τα προβλήματα τα οποία προκύπτουν».</p>
      <p>
        <b>Εκκρεμεί μεγάλος αριθμός αιτήσεων στο Συμβούλιο Αποφυλάκισης Κρατουμένων Επ’ Αδεία</b>
      </p>
      <p>Εξάλλου, η Επιτροπή Ανθρωπίνων Δικαιωμάτων ενημερώθηκε και για τις εργασίες  του Συμβουλίου Αποφυλάκισης Κρατουμένων Επ’ Αδεία, η λειτουργία του οποίου ξεκίνησε υπό νέα σύσταση τον περασμένο Σεπτέμβριο.</p>
      <p>Η βουλευτής του ΔΗΣΥ, Μαριέλλα Αριστείδου, είπε ότι εκκρεμεί ένας μεγάλος αριθμός αιτήσεων αποφυλάκισης κρατουμένων, ενώ σημείωσε πως στην Επιτροπή τέθηκε θέμα στελέχωσης μόνιμου προσωπικού, αφού όπως είναι γνωστό η Πρόεδρος και τα μέλη της Επιτροπής δεν απασχολούνται μόνιμα.</p>
      <p>Όπως ανέφερε, «εμείς  θέσαμε το θέμα στο αρμόδιο Υπουργείο Δικαιοσύνης από το οποίο αναμένουμε λύσεις», σημειώνοντας ότι «στόχος του νέου συμβουλίου είναι να μειώσει εκεί και όπου υπάρχουν καθυστερήσεις στις αιτήσεις των καταδίκων».</p>
      <p>Επιπλέον, ανέφερε ότι θα προγραμματιστεί συνάντηση με όλες τις αρμόδιες υπηρεσίες, ώστε να εξετάσουν πως μπορούν να βελτιώσουν την λειτουργία του θεσμού.</p>
      <p>Το μέλος της Πολιτικής Επιτροπής του Κινήματος Οικολόγων – Συνεργασία Πολιτών, Αλεξία Σακαδάκη είπε πως θα πρέπει να δοθεί χρόνος στην νέα σύσταση του Συμβουλίου να λειτουργήσει, ώστε να εξεταστεί κατά πόσο ο χρόνος διεκπεραίωσης των αιτήσεων έχει βελτιωθεί ή όχι.</p>
      <p>Πηγή: ΚΥΠΕ </p>
    </article>
  </body>
</html>