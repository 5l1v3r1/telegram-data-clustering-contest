<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/11/news/giancarlo_giorgetti_lega_tavolo_riforme-240862703/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T17:50:00+00:00"/>
    <meta property="og:title" content="Giorgetti lancia la Costituente: &quot;Cambiamo insieme 3-4 regole del gioco&quot;. Sì di Renzi. Il Pd: &quot;Partiamo dalla legge elettorale&quot;"/>
    <meta property="og:description" content="L'ex sottosegretario alla presidenza del Consiglio: &quot;Facciamo una riforma che accontenti tutti, così chiunque vincerà potrà"/>
  </head>
  <body>
    <article>
      <h1>Giorgetti lancia la Costituente: "Cambiamo insieme 3-4 regole del gioco". Sì di Renzi. Il Pd: "Partiamo dalla legge elettorale"</h1>
      <h2>L'ex sottosegretario alla presidenza del Consiglio: "Facciamo una riforma che accontenti tutti, così chiunque vincerà potrà mettersi d'accordo in 5 minuti". E riceve un'apertura dal leader di Iv, dal capogruppo dem Marcucci e dal sindaco di Milano Sala. Prudenza dai 5Stelle</h2>
      <address>
        <time datetime="2019-11-11T17:50:00+00:00">11 Nov 2019, 17:50</time>
      </address>
      <p>Precisa subito, <b>Giancarlo Giorgetti</b>: "Parlo non autorizzato da Salvini". E poi lancia la sua proposta al mondo politico. "In questo momento parlerei con gli altri partiti, dicendo: 'scusate, ma sediamoci a un tavolo per cambiare il gioco e per dare un governo decente a questo Paese'". Insomma, l'ex sottosegretario alla presidenza del Consiglio - che da sempre incarna l'immagine di leghista moderato - lancia l'idea di una stagione costituente: "Quando avremo riscritto queste regole, preso atto che di fronte abbiamo chi dice 'siamo qua perché dobbiamo eleggere il presidente della Repubblica', facciamo una legge elettorale per accontentare tutti, così chiunque vincerà dovrà mettersi d'accordo in 4-5 minuti". Un'idea lanciata durante un convegno dell'<i>Huffington Post</i>, moderato da Lucia Annunziata.<br/><br/>Una proposta raccolta subito dal sindaco di Milano <b>Beppe Sala, </b>dal palco del convegno: "Sono d'accordo, anch'io oggi vedrei la necessità di una Costituente a cui partecipino persone che sanno di cosa parlano", ha detto. E poi: "L'Italia merita una stagione di riforme. Credo che la proposta di Giorgetti possa aver senso". Ma ha precisato: "C'e' un'anima come quella rappresentata da Giorgetti e da Zaia che ha una buona dose di concretezza, e c'è un'anima prevalente che è quella di Salvini che va avanti a slogan".<br/><br/>Il capogruppo Pd in Senato, <b>Andrea Marcucci</b>, risponde a Giorgetti: "Proporrei intanto di iniziare a discutere di legge elettorale. Il pd ha sempre sostenuto che più è ampia la condivisione sul sistema elettorale e meglio è. Per quanto mi riguarda, approvare un testo con il concorso anche della Lega sarebbe un'ottima cosa". Il leader di Iv, <b>Matteo Renzi</b>: "Mi sembra una proposta saggia e intelligente. Italia Viva c'è".<br/><br/>Sul tavolo delle regole, interviene il ministro delle riforme, il 5Stelle <b>Federico D'Incà</b>. Che non sembra convinto. "L'unica cosa che volevano la Lega e Salvini il 20 agosto erano i pieni poteri - dice - con il rischio di mandare in esercizio provvisorio il Paese e trovarsi con l'Iva al 25%. Sarò felice di ascoltare le proposte di Giorgetti, ma quello di cui ha bisogno il Paese oggi è la stabilità attraverso questo Governo che saprà, con le sue riforme, far scendere lo spread sotto quota 100". Mercoledì proprio D'Incà riunirà alla Camera i capigruppo di M5S, Pd, Iv e Leu per un primo incontro sulla legge elettorale. Si parte, dunque, da un'intesa nella maggioranza.<br/><br/>In serata però arriva la frenata di <b>Matteo Salvini.</b> "La Costituente di Giorgetti? Sono impegnato su temi molto più concreti. Può essere interessante in prospettiva, però incontrando gli italiani, dalla Calabria alla Romagna, mi chiedono meno tasse meno e meno burocrazia oggi". "Quindi - ha concluso Salvini - me ne occuperò più avanti".<br/><br/>Tornando a Giorgetti, a proposito delle dichiarazioni di Salvini, che si è definito moderato, dice: "Se lo ha detto, non lo so. Dall'esperienza di governo alcuni errori li abbiamo capiti, quindi se dice così sicuramente qualcosa dietro c'è. È un percorso che però non si improvvisa in due o tre mesi". Insomma, sembra trapelare un certo scetticismo sulla presunta svolta.<br/><br/><br/> </p>
    </article>
  </body>
</html>