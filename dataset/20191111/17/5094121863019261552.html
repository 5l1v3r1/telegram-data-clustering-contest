<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/serial-deniku-doma-veleuspesny-podnikatel-u-nas-proklinany-majitel-ghetta-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T17:38:00+00:00"/>
    <meta property="og:title" content="Ghetto Červený kříž: Hluk, nepořádek, drogy. Majiteli nemohou přijít na jméno"/>
    <meta property="og:description" content="Projekty běží a chtějí svůj čas, říká Jozef Bardík, jemuž v ostravských Mariánských Horách a Hulvákách nemohou přijít na jméno kvůli nepřizpůsobivým nájemníkům v kolonii Červený kříž.  "/>
  </head>
  <body>
    <article>
      <h1>Ghetto Červený kříž: Hluk, nepořádek, drogy. Majiteli nemohou přijít na jméno</h1>
      <address><time datetime="2019-11-11T17:38:00+00:00">11 Nov 2019, 17:38</time> by <a rel="author">Radek Luksza</a></address>
      <p>Záměr slovenského podnikatele koupit činžáky v dané lokalitě a zřídit v nich studentské městečko svého času schvaluje jednomyslně celé mariánskohorsko-hulvácké zastupitelstvo. „Teď je tam ovšem situace snad desetkrát horší než v době, kdy domy patřily našemu obvodu,“ poznamenává starosta Patrik Hujdus.</p>
      <p>Oblast ulic Bílé, Cottonovy a Hany Kvapilové je totiž považována za ghetto právem hodné tohoto pojmenování. Chudí přistěhovalci z východních osad nejsou zvyklí používat popelnice, smetí se vrší pod okny, v okolí bují narkomanie, obchodníci se obávají okradení a sousedé přepadení. Služebna strážníků prý moc nepomáhá.</p>
      <figure>
        <img src="https://g.denik.cz/57/d7/ostrava-marianske-hory-osada-cerveny-kriz-15_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/serial-deniku-cerveny-kriz-ma-budoucnost-tvrdi-vlastnik-domu-v-kolonii-20190725.html">SERIÁL DENÍKU: Červený kříž má budoucnost, tvrdí vlastník domů v kolonii Přečíst článek ›</a>
      </aside>
      <p>A k tomu se v obvodě šíří zvěsti o úspěchu Jozefa Bardíka doma: Za loňský rok se stává slovenským top začínajícím podnikatelem! Díky své gastronomické síti Regal Burger, která se z festivalového stánku s kavárnou a burgery vypracovává na řetězec provozoven působících v řadě míst na Slovensku a expandující i do Česka.</p>
      <p>
        <b>Seriál Deníku: <a href="https://moravskoslezsky.denik.cz/tema/ostudy-ostravy201612.html">Ostudy Ostravy</a></b>
      </p>
      <p>„Když doma uspěl a sbírá ocenění, proč to nedokáže i u nás? Rádi bychom mu také tleskali a vážili si ho za jeho projekt studentského městečka!“ říká místostarosta Vladimír Řezáč. Sám i rozumí zlobě spoluobčanů nad paradoxní situací: Úspěšný podnikatel na straně jedné a pronajímatel bydlení v oblasti plné problémů na druhé.</p>
      <p>„Červený kříž a Regal Burger jsou jen dva z asi patnácti projektů, na nichž v současnosti dělám, a kde jsem investorem. A všechny potřebovaly svůj čas. Tu restaurační síť tvořilo před třemi lety pět drobných provozoven, teď už jsou jich desítky “ vysvětluje Bardík. Červený kříž je podle něj staveniště uprostřed rekonstrukce.</p>
      <figure>
        <img src="https://g.denik.cz/57/ef/ostrava-marianske-hory-osada-cerveny-kriz-21_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/ghetto-v-kolonii-cerveny-kriz-dovadi-sousedy-az-k-zoufalstvi-20190724.html">SERIÁL DENÍKU: Ghetto v kolonii Červený kříž dovádí sousedy až k zoufalství Přečíst článek ›</a>
      </aside>
      <p>„Studentské městečko v žádném případě neberu jako neúspěch! Projekt běží, ale s ohledem na vývoj trhu bude studentských bytů méně, než se plánovalo. V ostatních domech vzniknou startovací byty pro mladé rodiny,“ popisuje podnikatel. Ten v lokalitě působí od roku 2016 a opravy hodlá dokončit v letech 2021 – 2022.</p>
      <p>Bardík také upozorňuje, že každý podnikatelský záměr financuje samostatně. „Takže jsem žádné peníze z nájemného vybíraného na Červeném kříži nevyužil na něco jiného. Tyto prostředky byly v plné míře investovány do správy domů – zajištění nočního hlídače či údržby – a jejich postupného rekonstruování,“ konstatuje.</p>
      <figure>
        <img src="https://g.denik.cz/57/8e/veterani-a_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/veteran-ze-sesti-misi-velmi-si-vazim-toho-kde-a-jak-ziji-20191111.html">Veterán ze šesti misí: Velmi si vážím toho, kde a jak žiji! Přečíst článek ›</a>
      </aside>
      <p>
        <b>O které problematické lokalitě v Ostravě chcete číst příště? Napište nám na email: <a href="mailto:ales.uher@denik.cz">ales.uher@denik.cz</a>.</b>
      </p>
    </article>
  </body>
</html>