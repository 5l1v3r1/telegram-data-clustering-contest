<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/ugy-sztrajkolnak-a-szocialis-agazatban-hogy-dolgoznak"/>
    <meta property="og:site_name" content="infostart"/>
    <meta property="article:published_time" content="2019-11-11T17:10:00+00:00"/>
    <meta property="og:title" content="Úgy sztrájkolnak a szociális ágazatban, hogy dolgoznak"/>
    <meta property="og:description" content="Továbbra sincs megállapodás a kormánnyal a még elégséges szolgáltatásokról, ezért nem adottak a szociális ágazatban dolgozók november 13-i törvényes sztrájkjának feltételei - közölte az InfoRádióval a Magyar Köztisztviselők, Közalkalmazottak és Közszolgálatai Dolgozók Szakszervezetének elnöke. Boros Péterné azt mondta: november 13-a a szociális szakma önbecsülésének napja, munkabeszüntetés nélküli sztrájknap lesz."/>
  </head>
  <body>
    <article>
      <h1>Úgy sztrájkolnak a szociális ágazatban, hogy dolgoznak</h1>
      <address><time datetime="2019-11-11T17:10:00+00:00">11 Nov 2019, 17:10</time> by <a rel="author">Infostart / InfoRádió - Rozgonyi Ádám</a></address>
      <h3>Továbbra sincs megállapodás a kormánnyal a még elégséges szolgáltatásokról, ezért nem adottak a szociális ágazatban dolgozók november 13-i törvényes sztrájkjának feltételei - közölte az InfoRádióval a Magyar Köztisztviselők, Közalkalmazottak és Közszolgálatai Dolgozók Szakszervezetének elnöke. Boros Péterné azt mondta: november 13-a a szociális szakma önbecsülésének napja, munkabeszüntetés nélküli sztrájknap lesz.</h3>
      <p>Sztrájkolnak a szociális ágazat dolgozói szerdán, ha addig sikerül a kormánnyal megállapodni a még elégséges szolgáltatásokról - jelentette be a Magyar Köztisztviselők, Közalkalmazottak és Közszolgálati Dolgozók Szakszervezetének (MKKSZ) elnöke. Boros Péterné azt mondta:</p>
      <blockquote>a szakszervezet kész elfogadni a kormány javaslatát a még elégséges szolgáltatásról, így a kormánytól függ, lehetővé teszi vagy megakadályozza a sztrájkot.</blockquote>
      <p>Mint kiemelte: november 13-án lesz tíz hónapja, hogy sziszifuszi munkával küzdenek a kormánnyal az ágazat 12 pontos követelésének teljesítéséért, ez idő alatt megtapasztalhatták, mit ér a magyar sztrájkjog.</p>
      <p>"A hatalom szándéka szerint - különösen a közalkalmazotti területen - a sztrájkjog a feltétlen engedelmességet és a 130 ezer forintos fizetés melletti koplalás jogát jelenti, ha hagyjuk" - nyilatkozta.</p>
      <p>A szakszervezeti elnök kiemelte: Magyarországon nem egyértelmű a szociális szakma állami elismerése, a dolgozók nem kapják meg sem az anyagi, sem az erkölcsi megbecsülést.</p>
      <p>Hozzátette: bár bírósághoz fordultak, hogy az állapítsa meg a sztrájk esetén nyújtandó elégséges szolgáltatásokat, egyelőre nem született jogerős döntés az ügyben, a másodfokú bíróság új eljárásra utasította az elsőfokú bíróságot. A beadványukban megjelölt még elégséges szolgáltatás sokkal több lenne, mint a napjainkban ténylegesen biztosított általános szolgáltatás kötelező minimuma, ugyanis az ágazatban tapasztalható forráshiány szolgáltatáshiányt generált, az alacsony bérek és a méltatlan munkakörülmények miatt tízezren már a munkabeszüntetés mellett döntöttek és felmondtak.</p>
      <p>Boros Péterné elmondta, kedd reggel folytatják a tárgyalást a kormánnyal, azt kérik, a munkaadó válaszoljon a követeléseik teljesítésére igennel vagy nemmel, és ha a bérfejlesztésre "igen" a válasz, akkor mértéket és időpontot, valamint miniszterelnöki garanciát is adjon.</p>
      <p>Ha a kormány ellehetetleníti a szerdai sztrájkot, akkor november 13-a a szociális szakma sztrájknapja és a szociális szakma önbecsülésének napja lesz. Kiemelte,</p>
      <blockquote>mindent megtesznek azért, hogy a szociális ágazat dolgozói megkapják azt az anyagi és erkölcsi megbecsülést a kormánytól, amely megilleti őket</blockquote>
      <p>– közölte.</p>
      <p>Munkabeszüntetés nélküli sztrájknap lesz a szerdai, és még utána sok nap, mert a jelenlegi helyzetben az intézményekben lehetetlen biztosítani a minimumfeltételeket. Ez nem a szociális dolgozók munkabeszüntetése miatt van így, hanem a hatalom mulasztása okozza – fejtette ki.</p>
      <p>Boros Péterné kiemelte:</p>
      <blockquote>a szociális dolgozók tehát azzal sztrájkolnak, hogy dolgoznak mások helyett, követelik a keresetük növelését,</blockquote>
      <p>mert lesz egy pillanat, amikor kevés lesz, és nem tudják az intézményfenntartók biztosítani a szolgáltatásokat. Hozzátette: nyilatkoztak a bíróságnak újabb sztrájk időpontokról is. „Vissza kell szerezni a sztrájkjogot, módosítani kell a törvényt, mert kiüresedett” - hangsúlyozta.</p>
      <p>Emmi: nincsenek meg a sztrájk jogszabályi feltételei</p>
      <p>A szaktárca közleménye szerint a kormány eddig is nyitott volt, ezután is nyitott minden a szociális dolgozókat érintő tárgyalásra. A sztrájk jogszabályi feltétele, hogy az érintett ágazatban biztosított legyen a még elégséges szolgáltatás. A március óta tartó szociális ágazati tárgyalásokon a szakszervezetek elégséges szolgáltatások mértékéről szóló javaslata elfogadhatatlan a kormány számára, mert azzal veszélyeztetik az ellátottak biztonságát.</p>
      <p>A szakszervezetek közül csak a Szociális Ágazatban Dolgozók Szakszervezete és a Magyar Köztisztviselők, Közalkalmazottak és Közszolgálati Dolgozók Szakszervezete ragaszkodik a sztrájkhoz. A sztrájk miatt a SZÁD és az MKKSZ bírósághoz fordult, azonban a Fővárosi Törvényszék 2019. október 24-én az elsőfokú ítéletet hatályon kívül helyezte, és új eljárásra utasított.</p>
      <p>A kormány továbbra is a párbeszéd híve, nyitott a szakmai egyezetésre - közölték.</p>
      <p>Az elmúlt években számos lépés történt a szociális dolgozók anyagi és szakmai megbecsülésének javításáért. A szociális dolgozók bére 2010 óta 84%-kal emelkedett, az ágazati átlagbér bruttó 137 372 forint volt, jelenleg bruttó 252 183 forint. A minimálbér és a garantált bérminimum emelkedésével járó többletkiadásokat továbbra is átvállalja a kormány az önkormányzati, egyházi és civil fenntartású szociális intézményektől, s a hozzájárulás 2020-tól beépül a támogatásba. Meggyőződésünk, hogy az ügyet továbbra sem a sztrájk és a politikai hangulatkeltés, hanem a párbeszéd szolgálja - írta az Emmi.</p>
      <aside>Munkaerőhiány<br/>A Magyar Köztisztviselők, Közalkalmazottak és Közszolgálatai Dolgozók Szakszervezete is felmérte, hogy mit érzékelnek az ügyfelek abból, hogy kritikus helyzet állt elő a kormányzati igazgatásban. Visszaigazolták az ügyfelek, hogy jelentős mértékben érzékelik a szolgáltatás romlását és a leterheltséget növekedését, és ezért a kormány a felelős – hangsúlyozta Boros Péterné.<br/><br/>Azt mondta: azért van munkaerőhiány, mert az állam nem megfelelő prioritással kezeli a közszférában dolgozókat. Van forrás, megtehetnék, hogy megbecsülik az itt dolgozókat – tette hozzá.</aside>
      <p>
        <i>Nyitókép: MTI/Koszticsák Szilárd</i>
      </p>
      <p>
        <b>Kapcsolódó hang</b>
      </p>
      <p>Boros Péterné a szociális ágazati sztrájkról</p>
      <figure>
        <audio src="https://infostart.hu/audio/00005/00005062b.mp3"/>
      </figure>
      <p> </p>
      <p>Boros Péterné a közszféra munkaerőhiányáról</p>
      <figure>
        <audio src="https://infostart.hu/audio/00005/00005064b.mp3"/>
      </figure>
      <p> </p>
    </article>
  </body>
</html>