<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/OmadesBasket/A1Panathinaikos/giannakopoylos-den-eixate-arx-na-zhthsete-sygnwmh.5637680.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-11T17:50:00+00:00"/>
    <meta property="og:title" content="Γιαννακόπουλος: Δεν είχατε αρχ… να ζητήσετε συγνώμη"/>
    <meta property="og:description" content="Άστραψε και βρόντηξε ο Δημήτρης Γιαννακόπουλος που βρέθηκε στο ΟΑΚΑ και τα... έχωσε σε παίκτες και προπονητές για τον αποκλεισμό από τον Προμηθέα. Δεν τίθεται θέμα αποχώρησης του Αργύρη Πεδουλάκη."/>
  </head>
  <body>
    <article>
      <h1>Γιαννακόπουλος: Δεν είχατε αρχ… να ζητήσετε συγνώμη</h1>
      <h2>Άστραψε και βρόντηξε ο Δημήτρης Γιαννακόπουλος που βρέθηκε στο ΟΑΚΑ και τα... έχωσε σε παίκτες και προπονητές για τον αποκλεισμό από τον Προμηθέα. Δεν τίθεται θέμα αποχώρησης του Αργύρη Πεδουλάκη.</h2>
      <address><time datetime="2019-11-11T17:50:00+00:00">11 Nov 2019, 17:50</time> by <a rel="author">Γιάννης Κουβόπουλος</a></address>
      <p>Ο Δημήτρης Γιαννακόπουλος βρέθηκε τη Δευτέρα (11/11) στο ΟΑΚΑ, στην προπόνηση του Παναθηναϊκού και μίλησε με πολύ σκληρά λόγια σε παίκτες και προπονητές <b><a href="https://www.sport24.gr/Basket/ElladaBasket/GreekBasketCup/promhtheas-panathhnaikos-81-79-promh-theikh-emfanish-kai-prokrish.5636718.html">μετά την ήττα-αποκλεισμό από την ομάδα του Προμηθέα</a></b>. Παράλληλα είναι ξεκάθαρο ότι δεν υπάρχει θέμα αποχώρησης του Αργύρη Πεδουλάκη, υπάρχει όμως απαίτηση απ' όλους να ζητήσουν άμεσα συγνώμη από τον κόσμο της ομάδας για την ντροπιαστική ήττα.</p>
      <p>"<i>Αυτό που με έχει ενοχλήσει περισσότερο απ’ όλα είναι ότι κανένας από εσάς δεν είχε τα αρχ… να βγει και να ζητήσει μια συγγνώμη πρωτίστως από τον κόσμο του Παναθηναϊκού και δευτερευόντως από τη διοίκηση η οποία ματώνει οικονομικά για να υπάρχει η ομάδα</i>" είπε αρχικά ο ισχυρός άντρας του «τριφυλλιού» και πρόσθεσε "<i>Περιμένω μέχρι το βράδυ να ζητήσετε συγγνώμη από τον κόσμο και από όλους εκείνους που στεναχωρήσατε με την απαράδεκτη χθεσινή σας εμφάνιση. Αυτές οι εμφανίσεις δεν είναι αποδεκτές από τον σύλλογο. Ήδη έχετε κάνει δύο εκτός προγράμματος ήττες στην Ευρωλίγκα και χθες χάσατε από μια ομάδα από την οποία τα παπούτσια σας κοστίζουν περισσότερο από το συνολικό της μπάτζετ. Είναι ντροπή για τον σύλλογο, πρέπει να καταλάβετε που παίζετε</i>".</p>
      <h3>"ΘΑ ΣΑΣ ΚΟΨΩ ΤΑ ΣΥΜΒΟΛΑΙΑ"</h3>
      <p>Μάλιστα ο <a href="https://www.sport24.gr/Columns/pantelis-vlachopoulos/o-pedoylakhs-tha-kremietai-panta-sta-mantalakia.5637176.html"><b>Δημήτρης Γιαννακόπουλος</b> </a>απευθυνόμενος σε συγκεκριμένους παίκτες είπε: "<i>Εδώ είναι Παναθηναϊκός. Ξέρω και που πάτε, πότε πάτε και τι πίνετε. Έτσι και μάθω ξανά ότι σε ημέρα εκτός ρεπό είσαστε έξω θα σας κόψω τα συμβόλαια</i>" και συνέχισε: "<i>Σε περίπτωση που ξαναχάσετε από ομάδα εκτός προγράμματος θα προχωρήσω σε διακοπές συμβολαίων και θα υπάρχουν βαρύτατα πρόστιμα. Πάνω απ’ όλα είστε απαράδεκτοι που δεν έχετε τα αρχ… να ζητήσετε συγγνώμη από τον κόσμο. Στις νίκες είστε όλοι φωτογραφίες και πανηγυρισμούς, στις ήττες όμως όλοι εξαφανίζεστε</i>".</p>
      <p>Τελειώνοντας και μεταξύ άλλων ο Δημήτρης Γιαννακόπουλος έφερε ως παράδειγμα τον Νικ Καλάθη λέγοντας… "<i>Πως μπορείτε να κοιτάτε στα μάτια τον Νικ ο οποίος δίνει το 500% σε κάθε ματς και περιμένετε από αυτόν να βγάλει τα κάστανα από τη φωτιά;</i>".</p>
    </article>
  </body>
</html>