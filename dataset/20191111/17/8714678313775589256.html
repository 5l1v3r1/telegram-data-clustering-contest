<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/fem-far-sluttpakketilbud-i-aller-media/"/>
    <meta property="og:site_name" content="Kampanje"/>
    <meta property="article:published_time" content="2019-11-11T17:43:58+00:00"/>
    <meta property="og:title" content="Nye sluttpakketilbud i Aller - klubben kjemper mot nedbemanning"/>
    <meta property="og:description" content="- Jussen er én ting, men vi mener det er moralsk riktig og naturlig at stillingene videreføres eller at man tetter andre hull der de finnes, sier klubbleder i Aller."/>
  </head>
  <body>
    <article>
      <h1>Nye sluttpakketilbud i Aller - klubben kjemper mot nedbemanning</h1>
      <address><time datetime="2019-11-11T17:43:58+00:00">11 Nov 2019, 17:43</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Jussen er én ting, men vi mener det er moralsk riktig og naturlig at stillingene videreføres eller at man tetter andre hull der de finnes, sier klubbleder i Aller.</b>
      </p>
      <p>Som Kampanje tidligere har skrevet, ble seks årsverk satt i spill da Aller Media solgte merkevaren Autofil til Bilforlaget. I dag ble det kjent at <b>Espen Stensrud</b>, som har ledet motorredaksjonen i Aller Media, har <a href="https://kampanje.com/link/818af0a3e426438bada11c55eff1a654.aspx"><b>inngått en sluttavtale</b></a> med mediekonsernet.</p>
      <p>Konserndirektør <b>Ingrid Skogrand</b> i Aller Media bekrefter at det i dag har gått ut sluttpakketilbud til fem resterende ansatte i selskapets motorhub. Den skal nå avvikles.</p>
      <p>- Disse fem har ikke bare jobbet med Autofil, men som følge av salget, spisser konsernet sin digitale motorsatsing og motorhuben legges ned. Det opprettes nye stillinger i Dinside, som ligger i Dagbladet AS og Elbil24, som ligger i Sol. Disse har tidligere kjøpt stoff fra motorhuben, sier Skogrand til Kampanje.</p>
      <p><b>- Håper på frivillig løsning</b><br/>Det skal være snakk om tre faste stillinger og en prosjektstilling som utlyses, men ingen av dem som nå har fått sluttpakketilbud i Aller Media har formelt fortrinn på de nye stillingene.</p>
      <p>- Hva gjør dere hvis dere ikke kommer i mål med sluttpakketilbudene?</p>
      <p>- Da er vi over i en annen fase, men vi håper at vi skal klare å løse dette med frivillighet.<br/><br/>Klubbleder <b>Sonja Nordanger</b> i Aller Media vil ikke kommentere innholdet i sluttpakkene før de ansatte selv vet hva de får.</p>
      <p>Det gjenstår fortsatt mange ubesvarte spørsmål, ifølge klubblederen.</p>
      <p>- Vi vet ikke hvor mange overtallige det i realiteten er. Det har ikke vært noen gjennomgang av midlertidige ansatte eller frilansbudsjetter. Vi mener man må snu alle steiner, sier <b>Sonja Nordanger</b>.</p>
      <p><b>Les også:</b> <a href="https://kampanje.com/link/135b6860ffba4393ad978cb3294c4c33.aspx"><b>Aller selger Autofil - seks årsverk skal være berørt</b></a></p>
      <p><b>- Enige om én ting</b><br/>Hun forteller at de fortsatt er i samtaler med ledelsen og at klubben argumenterer for interne løsninger dersom ledelsen ikke kommer i mål med sluttpakketilbudene.</p>
      <p>- Ledelsen har i lang tid bygget kultur og motivasjon i hele Aller Media med utgangspunkt i at vi er et stort fellesskap. Kraften i Aller kommer blant annet fra denne måten å jobbe på – fleksibilitet på tvers av selskapene. De som ledelsen har identifisert som direkte berørt, har i så måte vært et stjernelag når det kommer til å levere til hele huset. Jussen er én ting, men vi mener det er moralsk riktig og naturlig at stillingene videreføres eller at man tetter andre hull der de finnes. Fleksibiliteten må gjelde også her, sier Nordanger.</p>
      <p>Men konserndirektør Ingrid Skogrand ser ingen åpning for å videreføre stillingene i andre selskaper i konsernet.</p>
      <p>- Det finnes ikke noe avtalefestet formelt fortrinn på stillinger i andre selskaper i konsernet. Vi kommer ikke til å endre på dette i denne sammenhengen. Vi er enige om én ting, og det er at god personalpolitikk er veldig viktig, og så er det flere ulike veier inn i det, sier hun.</p>
      <p> </p>
    </article>
  </body>
</html>