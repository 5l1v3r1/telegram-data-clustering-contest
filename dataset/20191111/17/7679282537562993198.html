<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-danger-to-nawaz-sharif-health-increasing-due-to-delay-in-his-travel-abroad-2844148.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T17:08:46+00:00"/>
    <meta property="og:title" content="विदेश जाने में देरी से नवाज शरीफ की सेहत पर खतरा बढ़ा, 'नो फ्लाई लिस्ट' से नहीं हटा है नाम"/>
    <meta property="og:description" content="पाकिस्तान के बीमार चल रहे पूर्व प्रधानमंत्री नवाज शरीफ की पार्टी ने कहा है कि विदेश में इलाज कराने के लिए उनकी यात्रा में हो रही देरी के कारण उनकी सेहत पर खतरा बढ़ रहा है। दरअसल, शरीफ 'उड़ान..."/>
  </head>
  <body>
    <article>
      <h1>विदेश जाने में देरी से नवाज शरीफ की सेहत पर खतरा बढ़ा, 'नो फ्लाई लिस्ट' से नहीं हटा है नाम</h1>
      <address><time datetime="2019-11-11T17:08:46+00:00">11 Nov 2019, 17:08</time> by <a rel="author">लाइव हिन्दुस्तान टीम,लाहौर</a></address>
      <p>पाकिस्तान के बीमार चल रहे पूर्व प्रधानमंत्री नवाज शरीफ की पार्टी ने कहा है कि विदेश में इलाज कराने के लिए उनकी यात्रा में हो रही देरी के कारण उनकी सेहत पर खतरा बढ़ रहा है। दरअसल, शरीफ 'उड़ान प्रतिबंध सूची से अपना नाम हटाए जाने का इंतजार कर रहे हैं।</p>
      <p>पाकिस्तान मुस्लिम लीग-नवाज (पीएमएल-एन) के 69 वर्षीय सुप्रीमो डॉक्टरों की सलाह और अपने परिवार की दरख्वास्त को मानते हुए ब्रिटेन में इलाज कराने के लिए शुक्रवार को राजी हो गए। उन्हें रविवार को सुबह पाकिस्तान इंटरनेशनल एयरलाइंस (पीआईए) के विमान से लंदन जाना था।</p>
      <p>शरीफ अस्थिर प्लेटेलेट काउंट समेत कई बीमारियों से ग्रस्त हैं और उनकी अभी लाहौर में उनके आवास पर देखरेख की जा रहा रही है जहां एक आईसीयू बनाया गया है। सरकार ने अभी 'उड़ान प्रतिबंध सूची' (एक्जिट कंट्रोल लिस्ट-ईसीएल) से शरीफ का नाम नहीं हटाया है क्योंकि राष्ट्रीय जवाबदेही ब्यूरो के अध्यक्ष जावेद इकबाल इस मामले में अनापत्ति प्रमाण पत्र जारी करने के लिए उपलब्ध नहीं हैं।</p>
      <p>पीएमएल-एन की प्रवक्ता मरियम औरंगजेब ने ट्वीट किया कि डॉक्टरों के अनुसार, शरीफ के विदेश जाने की प्रक्रिया में तेजी लाने की जरूरत है। औरंगजेब ने कहा कि डॉक्टरों ने पूर्व प्रधानमंत्री को विदेश की यात्रा करने के लिए तैयार करने के वास्ते स्टेरॉयड्स की भारी खुराक दी है। उन्होंने कहा कि किसी आपात स्थिति में इलाज के लिए शरीफ को विदेश ले जाना लगभग मुश्किल होगा।</p>
      <p>जियो न्यूज ने औरंगजेब के हवाले से कहा, ''नवाज शरीफ के विदेश जाकर इलाज कराने में देरी हो रही है क्योंकि ईसीएल से उनका नाम हटाने में विलंब हो रहा है। डॉक्टरों ने कहा कि उन्हें बार-बार स्टेरॉयड्स की भारी खुराक नहीं दी जा सकती।" उन्होंने कहा, ''डॉक्टरों ने कहा है कि शरीफ को फौरन विदेश ले जाने की जरूरत है। उनकी यात्रा में देरी से उनकी सेहत पर खतरा बढ़ रहा है।"</p>
      <p>उन्होंने बताया कि डॉक्टर पूर्व प्रधानमंत्री का प्लेटलेट काउंट बढ़ाने के लिए अपनी तरफ से पूरी कोशिश कर रहे हैं ताकि जब वह यात्रा करें तो उनकी तबीयत न बिगड़े। सरकार की प्रवक्ता फिरदौस आशिक अवान ने कहा कि शरीफ का नाम ईसीएल से हटाने का फैसला एनएबी और डॉक्टरों की सिफारिशों के बाद लिया जाएगा। उन्होंने कहा, ''एनएबी और अदालत की अनुशंसाओं पर ईसीएल में नाम डाला जाता है। अब नाम हटाने की अर्जी दी गयी है तो इसी प्रक्रिया का पालन किया जा रहा है।"</p>
      <p>अवान ने बताया कि देरी इस वजह से हो रही है कि सरकार को सरकारी डॉक्टरों के बोर्ड की सिफारिशों की जरूरत है न कि शरीफ के निजी डॉक्टरों की। उन्होंने कहा कि सरकार को जल्द ही एनएबी की सिफारिशें मिलने की उम्मीद है और इसके बाद फैसला लिया जाएगा। पंजाब के स्वास्थ्य मंत्री यास्मीन राशिद ने लाहौर में मीडिया को बताया कि शरीफ की सेहत के बारे में गृह मंत्रालय के पत्र में जवाब में एक विस्तृत रिपोर्ट तैयार करने के लिए सोमवार को विशेष चिकित्सा बोर्ड की बैठक होगी। </p>
      <p>शनिवार (9 नवंबर) को शरीफ का प्लेटेलेट काउंट 20,000 था। शरीफ को बुधवार (छह नवंबर) को लाहौर में उनके जट्टी उमरा रायविंड स्थित आवास ले जाया गया था। वह दो सप्ताह तक कई बीमारियों के इलाज के लिए पाकिस्तान के एक अस्पताल में भर्ती रहे थे। शरीफ का प्लेटलेट काउंट अत्यधिक कम हो गया था जिसके बाद उन्हें 22 अक्टूबर को सर्विसेज हॉस्पिटल में भर्ती कराया गया था।</p>
    </article>
  </body>
</html>