<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/presidenziali-usa-leconomia-non-sara-il-fattore-chiave-i-temi-caldi-per-le-prossime-elezioni/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-11T17:01:51+00:00"/>
    <meta property="og:title" content="Presidenziali Usa: l’economia non sarà il fattore chiave, i temi caldi per le prossime elezioni"/>
    <meta property="og:description" content="Nonostante la paura di una recessione imminente sia radicata tra gli americani, nelle elezioni presidenziali 2020 l’economia non sarà l’elemento chiave nelle decisioni di voto. Secondo un sondaggio della CNBC e Acorns Invest in You condotto da SurveyMonkey, quasi due terzi degli americani (61%) affermano che a spingere l’ago della bilancia da una parte o dall’altra saranno questioni diverse dall’economia. Tra disoccupazione storicamente bassa, forte spesa al consumo e un mercato azionario record, gli americani si sentono nel complesso finanziariamente più sicuri rispetto a quattro anni fa. E questo spinge il focus politico su altre questioni. Solo il 34% degli americani afferma che voterà, tenendo in considerazione l’andamento dell’economia: una questione rilevante per meno della metà dei repubblicani (42%). E che scende al 27% nell’elettorato democratico. Per i più giovani la priorità è l’ambiente Alla domanda quale sia il tema “più importante in questo momento”, il 24% degli intervistati ha risposto citando…"/>
  </head>
  <body>
    <article>
      <h1>Presidenziali Usa: l’economia non sarà il fattore chiave, i temi caldi per le prossime elezioni</h1>
      <address><time datetime="2019-11-11T17:01:51+00:00">11 Nov 2019, 17:01</time> by <a rel="author">Mariangela Tessa</a></address>
      <p>Nonostante la paura di una recessione imminente sia radicata tra gli americani, nelle <a href="https://www.wallstreetitalia.com/trend/elezioni-usa/">elezioni presidenziali 2020</a> l’economia non sarà l’elemento chiave nelle decisioni di voto.<br/><a href="https://www.cnbc.com/2019/11/11/not-economy-stupid-americans-to-vote-on-something-else-in-2020.html">Secondo un sondaggio della CNBC e Acorns Invest in You </a>condotto da SurveyMonkey, quasi<b> due terzi degli americani (61%)</b> affermano che a spingere l’ago della bilancia da una parte o dall’altra saranno questioni diverse dall’economia.</p>
      <p>Tra <b><a href="https://www.wallstreetitalia.com/trend/disoccupazione/">disoccupazione </a>storicamente bassa</b>, <b>forte spesa al consumo</b> e un <b>mercato azionario record,</b> gli americani si sentono nel complesso finanziariamente più sicuri rispetto a quattro anni fa. E questo spinge il focus politico su altre questioni.</p>
      <p>Solo<b> il 34% degli americani afferma che voterà, tenendo in considerazione l’andamento dell’economia:</b> una questione rilevante per meno della metà dei repubblicani (42%). E che scende al 27% nell’elettorato democratico.</p>
      <h3>Per i più giovani la priorità è l’ambiente</h3>
      <p>Alla domanda quale sia il tema “più importante in questo momento”, il 24% degli intervistati ha risposto citando l’occupazione e l’economia. Tra i “temi caldi”, seguono l’ assistenza sanitaria (21%), l’immigrazione (15 %) e l’ambiente (13%).</p>
      <p>Le uniche fasce di età in cui lavoro e l’economia non costituiscono il problema principale sono i più giovani (il 24% di quelli di età compresa tra 18 e 24 anni che citano l’ambiente) e i più anziani (età pari o superiore a 65 anni che citano assistenza sanitaria o immigrazione).</p>
      <blockquote>“Abbiamo un’economia in crescita da molto tempo. Fino a quando la situazione non muta, le persone non avranno motivo di pensare o vedere le cose in modo diverso”, ha dichiarato <b>Laura Wronski, ricercatrice senior di SurveyMonkey.</b></blockquote>
      <h3>Recessione, paura concreta 6 elettori su 10</h3>
      <p>Il vento però potrebbe cambiare. E anche presto. Sono infatti il 65% degli americani a considerare come probabile una recessione il prossimo anno: i più pessimisti sono i democratici : 8 su 10 che vedono questa possibilità come concreta. Seguono a ruota <b>Indipendenti (72%) e Repubblicani (46%).</b></p>
      <figure>
        <img src="https://www.wallstreetitalia.com/app/uploads/2019/11/image-1.png"/>
      </figure>
    </article>
  </body>
</html>