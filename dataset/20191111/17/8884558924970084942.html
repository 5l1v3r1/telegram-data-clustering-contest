<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/vodstvo-poste-lahko-govorimo-o-dvigu-plac-a-takem"/>
    <meta property="og:site_name" content="Primorske novice"/>
    <meta property="article:published_time" content="2019-11-11T17:11:19+00:00"/>
    <meta property="og:title" content="Vodstvo Pošte: Lahko govorimo o dvigu plač, a takem, ki ne bo ogrozil poslovanja"/>
    <meta property="og:description" content="Pripravljeni smo se pogovarjati tudi o dvigu plač zaposlenim, a na način, ki ne bo ogrozil poslovanja in delovnih mest, je ob današnjem začetku stavke Sindikata poštnih delavcev povedal generalni direktor Pošte Slovenije Boris Novak. Medtem ko v sindikatu menijo, da stavka več kot polovica zaposlenih, je teh po mnenju uprave manj kot tretjina."/>
  </head>
  <body>
    <article>
      <h1>Vodstvo Pošte: Lahko govorimo o dvigu plač, a takem, ki ne bo ogrozil poslovanja</h1>
      <address><time datetime="2019-11-11T17:11:19+00:00">11 Nov 2019, 17:11</time> by <a rel="author">STA</a></address>
      <p>
        <b>Pripravljeni smo se pogovarjati tudi o dvigu plač zaposlenim, a na način, ki ne bo ogrozil poslovanja in delovnih mest, je ob današnjem začetku stavke Sindikata poštnih delavcev povedal generalni direktor Pošte Slovenije Boris Novak. Medtem ko v sindikatu menijo, da stavka več kot polovica zaposlenih, je teh po mnenju uprave manj kot tretjina.</b>
      </p>
      <figure>
        <img src="https://static.primorske.si/foto/highres/politika/719319_258-posta.jpg"/>
        <figcaption>Fotografija je simbolična. Foto: Tamino Petelinsek</figcaption>
      </figure>
      <p><b>MARIBOR</b> &gt; Trenutno povprečno mesečno izplačilo v dostavi znaša 1040 evrov neto, za zaposlene za poštnimi okenci pa 1194 evrov neto. Ugoditev stavkovnim zahtevam sindikata bi pomenila, da bi pošta z letom 2020 začela poslovati negativno. Poleg že februarja dogovorjenega šest milijonov evrov težkega povečanja mase plač v letošnjem letu ter dodatnih 11 milijonov evrov v letu 2020, bi dodaten desetodstoten dvig pomenil še dodatnih 12 milijonov evrov.</p>
      <h3>“Na takšen nerealno pričakovan dvig plač ne moremo pristati.”</h3>
      <p>"Na takšen nerealno pričakovan dvig plač ne moremo pristati. Po našem mnenju je stavka neupravičena, saj že obstoječi sporazum izboljšuje pogoje za zaposlene. Zato smo na pogajanjih povedali, da se sicer lahko pogovarjamo o zvišanju plač in dogovor prenesemo v leto 2020, ko se bodo začela tudi pogajanja o novi kolektivni pogodbi," je dejal Novak.</p>
      <p>Ob tem je spomnil, da se stavki tokrat ni pridružil Sindikat delavcev prometa in zvez pri Zvezi svobodnih sindikatov Slovenije, saj ocenjuje, da je februarja sklenjen dveletni dogovor dober in da ga delodajalec izvaja. Tudi Sindikat poštnih delavcev (SPD) od takrat sklenjenega dogovora, v katerem so reševali vse nakopičene težave glede njihove primarne zahteve po razbremenitvi zaposlenih, ni odstopil.</p>
      <h3>Največ jih stavka v Kopru in Celju</h3>
      <p>Po zagotovilih uprave njihov cilj ostaja čim prejšnje zbližanje stališč in sklenitev ustreznega dogovora, a v času stavke bo gotovo prihajalo do nekaterih motenj. Kot je povedal član poslovodstva <b>Andrej Rihter</b>, po za zdaj še neuradnih podatkih stavka manj kot tretjina zaposlenih, največ v Kopru in Celju.</p>
      <p>S sindikatom so sicer za čas stavke po njegovih besedah podpisali dogovor o obsegu opravljanja storitev, ki je nekoliko večji, kot ga sicer določa zakon o poštnih storitvah.</p>
      <p>Drugi član poslovodstva Vinko Filipič je stranke Pošte Slovenije pozval k razumevanju, saj si prizadevajo sedanje razmere čim prej rešiti. Vse aktualne informacije po njegovem sproti objavljajo na spletni strani družbe, za poslovne stranke pa so odprli vse linije njihovih skrbnikov in dežurno službo.</p>
      <p>"Naša konkurenčna pozicija se s stavko poslabšuje, saj delujemo v zelo konkurenčnem okolju zlasti pri paketnem poslovanju," je še opozoril Filipič.</p>
      <p>Po besedah vodje pogajalske skupine z delodajalske strani <b>Karmen Lebe Grajf</b> vsaka stavka pomeni pretres za sistem, še posebej če gre za tako kompleksno organizacijo, kot je Pošta Slovenije, vseeno pa je zavrnila navedbe predstavnikov sindikata, da naj bi se že zjutraj sesul sistem dostave. Prav tako je zanikala njihove navedbe, da naj bi nekaterim študentom, ki naj bi se želeli pridružiti stavki, grozili z odpovedjo sodelovanja.</p>
      <p>Za zdaj po Novakovih besedah nimajo točne ocene o tem, kolikšna je dnevna škoda zaradi stavke, je pa zatrdil, da že prihaja tudi do odpovedi pogodb s strani posameznih poslovnih uporabnikov njihovih storitev.</p>
      <p>Pogajanja z enim od dveh reprezentativnih sindikatov bodo nadaljevali v torek, Novak pravi, da so vedno pripravljeni ponuditi približevalni predlog, kakšen bo, pa ni povedal, saj morajo še prej ugotoviti, kaj bi bilo vzdržno.</p>
      <p>Na vprašanje, ali v primeru neuspešnih pogajanj razmišlja tudi o odstopu, je Novak odvrnil, da bi o tem začel razmišljati takrat, ko bi menil, da to predstavlja bistveno oviro za premagovanje razkoraka med vzdržnim poslovanjem in nerealnimi pričakovanji sindikatov.</p>
    </article>
  </body>
</html>