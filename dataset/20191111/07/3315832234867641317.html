<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/3906456730c64ad5/stare-de-urgenta-in-australia-zona-de-est-a-tarii-amenintata-de-izbucnirea-unui-incendiu-catastrofal-de-vegetatie.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-11T07:40:50+00:00"/>
    <meta property="og:title" content="Stare de urgență în Australia: Zona de est a țării, ameninţată de izbucnirea unui incendiu catastrofal de vegetaţie"/>
    <meta property="og:description" content="Autoritățile din statele australiene Queensland și New South Wales au decretat luni stare de urgență, întrucât zona de est a țării este ameninţată de izbucnirea unui incendiu „catastrofal” de vegetaţie, relatează Mediafax, care citează Reuters."/>
  </head>
  <body>
    <article>
      <h1>Stare de urgență în Australia: Zona de est a țării, ameninţată de izbucnirea unui incendiu catastrofal de vegetaţie</h1>
      <address><time datetime="2019-11-11T07:40:50+00:00">11 Nov 2019, 07:40</time> by <a rel="author">Jurnal.md</a></address>
      <p>
        <b>Autoritățile din statele australiene Queensland și New South Wales au decretat luni stare de urgență, întrucât zona de est a țării este ameninţată de izbucnirea unui incendiu „catastrofal” de vegetaţie, relatează Mediafax, care citează Reuters.</b>
      </p>
      <p>Incendiile din nordul statului New South Wales și Queensland din weekend au provocat moartea a trei persoane și au distrus peste 150 de case.</p>
      <p>Temperaturile din timpul weekendului au depăşit 34 de grade Celsius, fiind însoţite de vânt puternic și uscat.</p>
      <p>Autoritățile au actualizat previziunile pentru o regiune mai mare din zona Sydney. Aici, până marți, există un risc de incendiu catastrofal. Este pentru prima dată când orașul este vizat de acest nivel de alertă, de când au fost introduse noi clasificări ale riscului de incendiu, în 2009. Sunt amenințate nu numai proprietățile, dar și viețile oamenilor.</p>
      <p>Cu o populaţie de peste 5 milioane de locuitori, Sydney este înconjurat de zone întinse de pădure, o mare parte dintre acestea fiind uscate.</p>
      <p>De-a lungul coastei de est a țării nu a plouat deloc în ultimele luni.</p>
      <p>Autoritățile au avertizat localnicii din zonele considerate cu cel mai mare risc de incendiu că trebuie să se pregătească de evacuare.</p>
      <p>Există 18 incendii care ard în NSW, dintre care două sunt considerate scăpate de sub control.</p>
      <p>Incendiile sunt o amenințare obișnuită, dar de multe ori mortală în verile calde și uscate din Australia.</p>
      <p>În 2009, cele mai grave incendii înregistrate în Australia au distrus mii de case din Victoria, înregistrându-se 173 de morţi și 414 răniţi într-o zi denumită de mass-media „Black Saturday”.</p>
    </article>
  </body>
</html>