<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741087"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T07:46:00+00:00"/>
    <meta property="og:title" content="อีเอโชว์กำไรสุทธิไตรมาส3 ทะลุ 1,679 ล้านบาท"/>
    <meta property="og:description" content="“อมร” พร้อมเดินหน้าลุยโปรเจครถยนต์ไฟฟ้า-โรงงานแบตฯ พร้อมมองหาลู่ทางลงทุนโครงการโรงไฟฟ้าพลังงานหมุนเวียนแห่งใหม่ ประกาศงบไตรมาส 3 กำไรสุทธิ 1,679 ล้านบาท"/>
  </head>
  <body>
    <article>
      <h1>อีเอโชว์กำไรสุทธิไตรมาส3 ทะลุ 1,679 ล้านบาท</h1>
      <address>
        <time datetime="2019-11-11T07:46:00+00:00">11 Nov 2019, 07:46</time>
      </address>
      <figure>
        <img src="https://www.dailynews.co.th/admin/upload/20191111/news_ZzNPlAzpiR144844_533.jpg?v=20191111161"/>
      </figure>
      <p>
        <b>“อมร” พร้อมเดินหน้าลุยโปรเจครถยนต์ไฟฟ้า-โรงงานแบตฯ พร้อมมองหาลู่ทางลงทุนโครงการโรงไฟฟ้าพลังงานหมุนเวียนแห่งใหม่ ประกาศงบไตรมาส 3 กำไรสุทธิ 1,679 ล้านบาท</b>
      </p>
      <p>นายอมร ทรัพย์ทวีกุล รองประธานเจ้าหน้าที่บริหาร บริษัท พลังงานบริสุทธิ์ จำกัด (มหาชน) หรือ EA เปิดเผยว่า ผลการดำเนินงานของบริษัทและบริษัทย่อยในไตรมาส 3/62 มีกำไรสุทธิจำนวน 1,679 ล้านบาท เพิ่มขึ้น 404.16 ล้านบาท หรือ 31.71 % เทียบกับช่วงเดียวกันของปีก่อนที่มีกำไรสุทธิ 1,274.58 ล้านบาท ส่งผลให้มีกำไรสุทธิสำหรับงวด 9 เดือน สิ้นสุดวันที่ 30 ก.ย. 62 จำนวน 4,331.89 ล้านบาท <br/>ทั้งนี้ หากพิจารณาเฉพาะกำไรสุทธิจากการดำเนินธุรกิจตามปกติ (ไม่รวมรายการกำไรทางบัญชี , กำไร (ขาดทุน) จากอัตราแลกเปลี่ยนที่ยังไม่เกิดขึ้น และรายได้อื่นๆ) บริษัทฯ จะมีกำไรในไตรมาส 3/62  1,753.45 ล้านบาท เพิ่มขึ้น 59.15% จากไตรมาสเดียวกันของปีก่อน สำหรับรายได้รวมอยู่ที่  4,117.95 ล้านบาท เพิ่มขึ้น  1,155.02 ล้านบาท หรือ 38.98% เทียบกับช่วงเดียวกันของปีก่อนที่มีรายได้รวม 2,962.93 ล้านบาท ทำให้งวด 9 เดือนแรกของปีนี้หรือ สิ้นสุดวันที่ 30 ก.ย.62  มีรายได้รวมทั้งสิ้น 10,846.53 ล้านบาท <br/> <br/>“กำไรที่เติบโตเป็นผลจากกำลังการผลิตของโรงไฟฟ้าพลังงานแสงอาทิตย์ และโรงไฟฟ้าพลังงานลมรวมทั้งสิ้น 664 เมกะวัตต์ ประกอบกับในไตรมาสนี้ เป็นช่วงฤดูฝนที่มีลมแรง นับเป็นไฮซีซั่นของการผลิตไฟฟ้าจากพลังงานลม ส่วนโรงไฟฟ้าพลังงานแสงอาทิตย์ก็สามารถผลิตไฟฟ้าได้สูงกว่าไตรมาสเดียวกันของปีก่อน เพราะฝนตกน้อยกว่าปีที่ผ่านมา”  <br/> <br/>สำหรับธุรกิจผลิตและจำหน่ายน้ำมันไบโอดีเซล ในไตรมาส 3/62 มีรายได้รวม 862.16 ล้านบาท เพิ่มขึ้น 1.52% เมื่อเทียบกับช่วงเดียวกันของปีก่อน และธุรกิจกลีเซอรีนบริสุทธิ์ มีรายได้รวม 47.09 ล้านบาท ลดลง 29.75% แม้ว่าจะมีปริมาณการจำหน่ายเพิ่มขึ้น แต่มีราคาจำหน่ายที่ลดลง ทั้งนี้เป็นผลมาจากภาวะผลผลิตปาล์มล้นตลาดและราคาตกต่ำ ตลอดจนมีการแข่งขันราคา  <br/> <br/>อย่างไรก็ตาม  บริษัทฯยังคงเดินหน้าแผนการผลิตและส่งมอบรถไฟฟ้า MINE SPA1 ให้กับสหกรณ์เครดิตยูเนี่ยนสุวรรณภูมิพัฒนา จำกัด จำนวน 3,500 คัน ตามที่ทำข้อตกลงกันไว้ โดยจะเริ่มทยอยส่งมอบตั้งแต่ไตรมาส 2/63 โดยโรงงานประกอบรถยนต์ที่บริษัทกำลังก่อสร้าง จะสามารถรองรับการผลิตยานยนต์ไฟฟ้าทั้งประเภทรถยนต์ไฟฟ้า รถบัสไฟฟ้า และรถบรรทุกไฟฟ้า ซึ่งบริษัทได้จัดตั้งบริษัทย่อยชื่อบริษัท อีวีนาว จำกัด ไว้เรียบร้อยแล้ว<br/> <br/>ขณะที่แผนลงทุนในปีนี้ และปีหน้าเน้นโครงการผลิตแบตเตอรี่ลิเที่ยมไอออนเฟสแรก ขนาดกำลังการผลิต 1 GWh ซึ่งอยู่ระหว่างการดำเนินการ เพื่อนำไปใช้ในโครงการยานยนต์ไฟฟ้าและอุตสาหกรรมไฟฟ้า นอกจากนี้ ยังอยู่ระหว่างการลงทุนสร้างโรงผลิตกรีนดีเซล และพีซีเอ็มที่เป็นผลิตภัณฑ์มูลค่าเพิ่มขั้นสูงและเป็นลิขสิทธิ์ของกลุ่มบริษัทเอง สามารถส่งออกและทดแทนการนำเข้า โดยเงินที่ใช้สำหรับการขยายการลงทุนในครั้งนี้มาจากกระแสเงินสดของบริษัทฯ และเงินกู้ยืมระยะยาว  พร้อมมองหาลู่ทางลงทุนโครงการโรงไฟฟ้าพลังงานหมุนเวียนแห่งใหม่  อย่างไรก็ตาม ธุรกิจใหม่ทั้งหมดจะเริ่มรับรู้รายได้ปีหน้า และผลักดันให้รายได้และกำไรปีหน้า เติบโตอย่างต่อเนื่อง</p>
    </article>
  </body>
</html>