<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/francja-ponad-13-tysiecy-uczestnikow-marszu-przeciw-islamofobii-w-paryzu,984490.html"/>
    <meta property="og:site_name" content="TVN24"/>
    <meta property="article:published_time" content="2019-11-11T07:44:28+00:00"/>
    <meta property="og:title" content="&quot;Islamofobia zabija&quot;. Protest tysięcy Francuzów"/>
    <meta property="og:description" content="Ponad 13 tysięcy osób wzięło w niedzielę w Paryżu udział w marszu przeciw islamofobii - wynika z danych firmy Occurrence, pracującej dla grupy mediów, między innymi dla agencji AFP."/>
  </head>
  <body>
    <article>
      <h1>"Islamofobia zabija". Protest tysięcy Francuzów</h1>
      <address><time datetime="2019-11-11T07:44:28+00:00">11 Nov 2019, 07:44</time> by <a rel="author">pqv//plw//kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/1963f963-6e65-4bfe-9aa9-c53ddbcddf8b-480p.mp4"/>
          <figcaption>Protest przeciwko islamofobii w Paryżu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/4ea8bab3-88f1-4b74-a879-664bd94046fd-480p.mp4"/>
          <figcaption>Atak na meczet w Bajonnie. Dwie osoby ranne</figcaption>
        </figure>
        <figcaption>W Paryżu odbył się marsz przeciw islamofobii<cite>Foto: PAP/EPA/CHRISTOPHE PETIT TESSON | Video: Reuters</cite></figcaption>
      </slideshow>
      <h3>Ponad 13 tysięcy osób wzięło w niedzielę w Paryżu udział w marszu przeciw islamofobii - wynika z danych firmy Occurrence, pracującej dla grupy mediów, między innymi dla agencji AFP.</h3>
      <p>"Tak dla krytyki religii, nie dla nienawiści wobec wierzącego", "Stop islamofobii" - to niektóre z haseł widniejących na transparentach uczestników marszu. Wielu z nich trzymało też francuskie flagi. Wzywano ponadto do solidarności z muzułmankami zakrywającymi ciała.</p>
      <related>
        <a href="https://fakty.tvn24.pl/r/europa-reaguje-na-slowa-macrona-uzyl-drastycznych-slow,984036.html"/>
      </related>
      <p>Do udziału w demonstracji solidarnościowej zachęcało m.in. stowarzyszenie Kolektyw przeciw islamofobii we Francji. Apel w tej sprawie opublikowano w dzienniku "Liberation" 1 listopada, na kilka dni po ataku na meczet w Bajonnie i w reakcji na ożywioną dyskusję na temat noszenia hidżabu oraz laickości państwa.</p>
      <h3>Protest również w Marsylii</h3>
      <p>Głównym przesłaniem marszu była walka z islamofobią i "rosnącą stygmatyzacją" muzułmanów - ofiar "dyskryminacji i agresji".</p>
      <p>Grupa kilkuset protestujących - m.in. muzułmańskich rodzin i lewicowych aktywistów - zebrała się również w niedzielne popołudnie w Marsylii. Tłum skandował: "Wszyscy jesteśmy dziećmi Republiki". Na transparentach można było przeczytać m.in. hasło "Islamofobia zabija".</p>
      <h3>Politycy podzieleni</h3>
      <p>Agencja AFP zauważa jednak, że od publikacji wezwania do udziału w manifestacji francuska klasa polityczna podzieliła się w tej kwestii. Przeciwnicy argumentują m.in., że takie inicjatywy są wbrew zasadzie laickości Francji. Termin "islamofobia" oraz niektóre nazwiska podpisanych pod apelem sprawiły, że część francuskiej lewicy, w tym Partia Socjalistyczna, nie przyłączyły się do inicjatywy. PS zadeklarowała jednocześnie chęć organizacji demonstracji przeciw rasizmowi.</p>
      <p>W paryskim pochodzie wzięło udział wielu parlamentarzystów skrajnie lewicowej Francji Nieujarzmionej, w tym jej lider Jean-Luc Melenchon. Obecny był także rzecznik Komunistycznej Partii Francji Ian Brossat, który ocenił, że w kraju panuje "atmosfera nienawiści wobec muzułmanów" i potępił ataki szefowej skrajnie prawicowego Zjednoczenia Narodowego Marine Le Pen.</p>
      <related>
        <a href="https://www.tvn24.pl/wiadomosci-ze-swiata,2/probowal-podpalic-meczet-postrzelil-dwie-osoby-84-latek-zatrzymany,981212.html"/>
      </related>
      <p>Polityk ta w sobotę oceniła, że niedzielna manifestacja to marsz "ramię w ramię z islamistami". To między innymi jej zachowanie, gdy w ubiegłym miesiącu poprosiła publicznie kobietę o zdjęcie hidżabu, ponownie ożywiło we Francji debatę na temat roli muzułmanów i muzułmańskich symboli w tym kraju.</p>
      <p>Również niektórzy członkowie rządu prezydenta Emmanuela Macrona nieprzychylnie wypowiedzieli się o inicjatywie. Sekretarz stanu do spraw walki z dyskryminacją Marlene Schiappa oceniła, że był to protest przeciw laickości "pod pretekstem walki z dyskryminacją".</p>
      <p>Z kolei minister do spraw transformacji ekologicznej Elisabeth Borne mówiła w tym kontekście o "niejasnościach" i oceniła, że marsz "nastawia ludzi przeciw sobie".</p>
      <p>Agencja Reutera zauważa, że w listopadowym sondażu ośrodka Ifop 40 proc. muzułmanów we Francji zadeklarowało, że byli dyskryminowani na tle religijnym. Islam to druga największa religia we Francji; w kraju tym żyje najliczniejsza muzułmańska mniejszość w zachodniej Europie.</p>
    </article>
  </body>
</html>