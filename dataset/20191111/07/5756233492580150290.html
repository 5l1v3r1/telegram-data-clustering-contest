<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620905/%DA%A9%D9%81-%D9%88-%D8%B3%D9%82%D9%81-%DB%B1%DB%B9-%D8%B1%D9%88%D8%B2%D9%87-%D8%AF%D9%84%D8%A7%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T07:51:00+00:00"/>
    <meta property="og:title" content="کف و سقف ۱۹ روزه دلار"/>
    <meta property="og:description" content="در روزی که دلار افزایشی بود، سکه تمام‌بهار آزادی نیز رشد کرد و با ۵۰ هزار تومان افزایش به بهای ۳ میلیون و ۹۸۵ هزار تومان رسید."/>
  </head>
  <body>
    <article>
      <h1>کف و سقف ۱۹ روزه دلار</h1>
      <h2>سکه تمام به مرز ۴ میلیونی نزدیک شد</h2>
      <address>
        <time datetime="2019-11-11T07:51:00+00:00">11 Nov 2019, 07:51</time>
      </address>
      <p>
        <i>در روزی که دلار افزایشی بود، سکه تمام‌بهار آزادی نیز رشد کرد و با ۵۰ هزار تومان افزایش به بهای ۳ میلیون و ۹۸۵ هزار تومان رسید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نزول دلار به دومین روز کاری هفته سرایت نکرد و این ارز به جاده افزایشی بازگشت. روز گذشته، شاخص بازار ارز ۹۰ تومان افزایش قیمت را تجربه کرد و به بهای ۱۱ هزار و ۴۴۰تومان رسید. با ثبت این رشد، دلار از سقف قیمتی آبان‌ماه عبور و بار دیگر انتظارات افزایشی را در بازار فعال‌تر کرد. سقف قبلی دلار در ماه هشتم سال‌جاری ۱۱ هزار و ۴۲۰ تومان بود.</p>
      <p>بیشتر تحلیلگران افزایشی باور دارند، دلار مسیر رشد را به آرامی و با کندی طی خواهد کرد. در واقع آنها، انتظار شوک‌های شدید قیمتی را ندارند، بلکه تصور می‌کنند قیمت تحت مدیریت بازارساز کمی به سطوح بالاتر خواهد رفت. سه دلیل توسط افزایشی‌های بازار مطرح می‌شود که اعتقاد دارند زمینه‌ساز بالاتر رفتن قیمت خواهد شد. یکی افزایش سنتی تقاضا در دو ماه انتهایی پاییز و به‌خصوص آذرماه، دیگری افزایش تقاضا به‌واسطه تسویه‌های دلاری انتهای سال شرکت‌های تجاری، و آخری حمایت چند باره دلار در مرز ۱۱ هزار تومانی. البته کف قیمت دلار در آبان‌ماه ۱۱ هزار و ۱۴۰ تومان بوده است و معامله‌گران حتی اجازه نزدیکی این ارز به مرز یاد شده را نداده‌اند. از آن‌سو روند کاهشی بازار طی ماه‌های گذشته و عدم توان برای عبور از مرز ۱۱ هزار و ۵۵۰ تومانی، تا حدی موجب می‌شود که انتظارات افزایشی معامله‌گران بازار تعدیل شود.</p>
      <figure>
        <img src="https://aftabnews.ir/files/fa/news/1398/8/20/357703_326.jpg"/>
      </figure>
      <p>افزایشی‌های بازار این روزها چنان بر طبل بالا رفتن قیمت می‌کوبند که به همراهان خالی‌فروش هشدار می‌دهند که در صورت فروش ارز دچار ضرر خواهند شد. معامله‌گران خالی‌فروش دسته‌ای از معامله‌گران فردایی هستند که همواره از انتظارات کاهشی خود کسب سود می‌کنند. به‌عنوان مثال اگر قیمت دلار ۱۱ هزار و ۴۰۰ تومان باشد، آنها اقدام به فروش می‌کنند؛ فردا اگر قیمت دلار به ۱۱ هزار و ۳۸۰ تومان برسد، آنها به ازای هر دلار ۲۰ تومان سود کرده‌اند. با این حال، افزایشی‌های بازار این روزها به خالی‌فروش‌ها که عنصری کاهشی در بازار هستند، اخطار می‌دهند افزایش دلار ادامه می‌یابد و آنها را دچار ضرر می‌کند. در صورتی که قیمت برخلاف انتظار معامله‌گران خالی فروش افزایشی شود، آنها ناچارند که اقدام به تهیه ارز وعده داده شده کنند و همین عامل می‌تواند قیمت را بیش از قبل تحریک کند. در این میان کاهشی‌های بازار همچنان اعتقاد دارند، قیمت دلار در روزهای آتی نیز افزایش خاصی را تجربه نخواهد کرد. آنها عنوان می‌کنند بازارساز طی یک سال اخیر به‌خوبی تقاضا را پوشش داده است و در ماه‌های اخیر نیز از عرضه شدید ارز برای افت قیمت استفاده نکرد و بعضا حتی خود در موقعیت خرید قرار گرفت. همین عامل کاهشی‌ها را امیدوار می‌کند که قیمت دلار طی ماه‌های آتی نیز افزایش خاصی را تجربه نکند. از آن سو آنها باور دارند، تقاضای احتیاطی دیگر به سوی بازار ارز نخواهد آمد. از یکسو افراد زیادی ارز مورد نیاز خود را سال گذشته تهیه کرده‌اند و دیگر ریالی برای تهیه دلار ندارند و از سوی دیگر، نوسانات کم و کاهشی این ارز طی ماه‌های اخیر موجب شده است که توجه معامله‌گران بزرگ از این بازار منحرف شود و به سوی بازارهای دیگر جلب شود. کاهشی‌ها باور دارند بازارساز بعضا اقدام به افزایش کنترل شده قیمت می‌کند و بعد با پایین بردن قیمت‌ها نوسان‌گیران را دچار ضرر می‌کند و از این طریق قدرت مانور در بازار را از آنها می‌گیرد.</p>
      <p>در روزی که دلار افزایشی بود، سکه تمام‌بهار آزادی نیز رشد کرد و با ۵۰ هزار تومان افزایش به بهای ۳ میلیون و ۹۸۵ هزار تومان رسید. سکه درحالی رشد قیمت را تجربه کرد که معامله‌گران بازارهای جهانی انتظار دارند بهای اونس در هفته جاری روند کاهشی خواهد داشت. با این حال بازیگران داخلی معتقدند در صورتی که افزایش دلار ادامه یابد، اثر کاهش اونس کم خواهد شد و سکه به رشد خود ادامه خواهد داد. البته سکه ظرفیت قیمت بیشتر را دارد، چراکه ارزش ذاتی آن هم‌اکنون از قیمت بازاری بیشتر است. با این حال مساله بنیادی‌تری در بازار سکه در برابر افزایش قیمت در ماه‌های اخیر وجود داشته است و آن عدم حضور تقاضای احتیاطی و مصرفی در بازار است. به گفته یکی از فعالان باتجربه بازار سکه، افراد عادی به‌دلیل افزایش شدید قیمتی سکه طی دو سال اخیر دیگر تمایلی ندارند که در مناسبت‌ها اقدام به خرید سکه کنند و بیشتر سکه‌های کوچک‌تر می‌خرند.</p>
    </article>
  </body>
</html>