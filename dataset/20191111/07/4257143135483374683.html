<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/unios-vasszigorra-szamithatnak-a-dronozok"/>
    <meta property="og:site_name" content="infostart"/>
    <meta property="article:published_time" content="2019-11-11T07:50:00+00:00"/>
    <meta property="og:title" content="Uniós vasszigorra számíthatnak a drónozók"/>
    <meta property="og:description" content="Egységesítik a reptetők elleni eljárásokat és fix bírságokat határoznak meg. Lesznek no drón zónák is."/>
  </head>
  <body>
    <article>
      <h1>Uniós vasszigorra számíthatnak a drónozók</h1>
      <address><time datetime="2019-11-11T07:50:00+00:00">11 Nov 2019, 07:50</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/09/a-magyar-legiiranyitas-harcba-indul-a-tilosban-jaro-dronok-ellen-kepek"/>
        <a href="https://infostart.hu/kulfold/2019/10/01/halalba-uzott-egy-zerget-a-dron"/>
        <a href="https://infostart.hu/tudositoink/2019/09/19/drontamadas-dontonek-nevezett-bizonyitekokkal-allt-ki-szaud-arabia"/>
      </related>
      <h3>Egységesítik a reptetők elleni eljárásokat és fix bírságokat határoznak meg. Lesznek "no drón zónák" is.</h3>
      <p>A <a href="https://magyarnemzet.hu/belfold/europai-szabalyok-koze-akarjak-terelni-a-dronokat-7479914/">Magyar Nemzet</a> úgy tudja, az Európai Unió szabályzása alapján egységesítik és egyben egyértelműbbé teszik a hazai drónokra vonatkozó szabályozást, ez derült ki a hét végi II. Drón Konferencia és Expo kerekasztal-beszélgetéseiből és előadásaiból.</p>
      <p>Az ORFK közlekedésrendészeti főosztálya már törvénymódosítást is kezdeményezett a pilóta nélkül légi járművekre vonatkozó szabályok megszegőinek egységes büntetése érdekében. László Andrea rendőr alezredes szerint a törvénymódosítás része, hogy a közúti bírságokhoz hasonlóan fix összegeket határozzon meg a törvényhozó.</p>
      <p>A jelenlegi szabályozás szerint ha valaki nem megfelelő helyen vagy módon drónozik, három szabálysértési eljárást is indíthatnak ellene. A rendőrség ezt egy eljárásra csökkentené azzal, hogy légi közlekedési bírságot lehessen kiszabni. Kivétel, amikor a drónozó más életét, testi épségét veszélyezteti, mert az már bűncselekmény.</p>
      <p>A légi közlekedési bírság 0 és 100 millió forint között szóródik. A jövőben fix bírságokat is szeretnének. Az uniós szabályozás arról is rendelkezik, hogy drónt ittas vagy tudatmódosult állapotban irányítani tilos.</p>
      <p>Az Innovációs és Technológiai Minisztérium légi és vízi közlekedési főosztályának vezetője szavaiból az is kiderült, a tárca jelenleg is dolgozik a hazai drónszabályozáson, az új jogszabály várhatóan 2020 februárjára készül el, a hatályba léptetését pedig 2020. július 1-re tervezik. Az új jogszabály tartalmazni fogja azt is, hogy hol nem lehet drónozni.</p>
      <p>
        <i>Nyitókép: Andrzej Grygiel</i>
      </p>
    </article>
  </body>
</html>