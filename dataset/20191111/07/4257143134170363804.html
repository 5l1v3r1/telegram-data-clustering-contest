<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/tizenegy-parti-felsohaza-lesz-spanyolorszagnak-fej-fej-mellett-a-ket-nagy"/>
    <meta property="og:site_name" content="infostart"/>
    <meta property="article:published_time" content="2019-11-11T07:22:00+00:00"/>
    <meta property="og:title" content="Tizenegypárti felsőháza lesz Spanyolországnak, fej fej mellett a két nagy"/>
    <meta property="og:description" content="A spanyol demokrácia 42 éves történetében 15. alkalommal rendeznek parlamenti választást."/>
  </head>
  <body>
    <article>
      <h1>Tizenegypárti felsőháza lesz Spanyolországnak, fej fej mellett a két nagy</h1>
      <address><time datetime="2019-11-11T07:22:00+00:00">11 Nov 2019, 07:22</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/11/spanyolszakerto-vagy-befogja-a-kispartokat-a-baloldal-vagy-nagykoalicio-jon"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/10/spanyolorszag-is-sorban-all-a-fulkeknel-de-lehet-hogy-csak-bonyolodik-a-helyzet"/>
      </related>
      <h3>A spanyol demokrácia 42 éves történetében 15. alkalommal rendeznek parlamenti választást.</h3>
      <p>A spanyol parlament felsőházában (szenátus) elveszítette korábbi abszolút többségét a vasárnap rendezett választáson győztes Spanyol Szocialista Munkáspárt (PSOE).</p>
      <p>A szavazatok több mint 99 százalékos feldolgozottságánál közölt állás szerint a szocialisták 92 mandátumot nyertek el a közvetlenül választott 208 szenátusi helyből, ami 31-gyel kevesebb eddigi mandátumaik számánál.</p>
      <p>A konzervatív Néppárt (PP) az alsóházhoz hasonlóan itt is erősödni tudott, és 83 szenátora ül majd a parlamenti patkóban, 29-cel több, mint eddig.</p>
      <p>A VOX bevándorlásellenes pártot egy politikus képviselheti a felsőházban, ahova ismét nem jutott be az Unidas Podemos (Együtt képesek vagyunk) radikális baloldali párttömörülés, és kiesett az Állampolgárok (Ciudadanos) liberális középpárt.</p>
      <p>A 265 tagú felsőházba összesen tizenegy párt nyert képviseletet a választáson. Ötvenhét szenátort az autonóm közösségi parlamentek delegálnak.</p>
      <p>A spanyol demokrácia 42 éves történetében 15. alkalommal rendeznek parlamenti választást. Szavazati jogukkal több mint 24,3 millióan éltek, ami 69,8 százalékos részvételi arányt jelent.</p>
      <p>A külföldön leadott voksok beérkezése és összeszámlálása után a hivatalos végeredmény három nap múlva várható.</p>
      <p>Az új összetételű parlament december 3-án tartja alakuló ülését.</p>
      <p>
        <i>Nyitókép: Frank Augstein</i>
      </p>
    </article>
  </body>
</html>