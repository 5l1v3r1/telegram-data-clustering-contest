<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/bors-ekonominyheter/borsveckan-tre-kopvarda-aktier-6978013"/>
    <meta property="og:site_name" content="Affärsvärlden"/>
    <meta property="article:published_time" content="2019-11-11T07:53:00+00:00"/>
    <meta property="og:title" content="Börsveckan: Tre köpvärda aktier"/>
    <meta property="og:description" content="Ett spelbolag, en fönstertillverkare, samt ett läkemedelsbolag får köprekommendationer denna vecka av Börsveckan."/>
  </head>
  <body>
    <article>
      <h1>Börsveckan: Tre köpvärda aktier</h1>
      <address>
        <time datetime="2019-11-11T07:53:00+00:00">11 Nov 2019, 07:53</time>
      </address>
      <p>
        <b>Ett spelbolag, en fönstertillverkare, samt ett läkemedelsbolag får köprekommendationer denna vecka av Börsveckan.</b>
      </p>
      <p>Börsveckan rekommenderar köp av Enlabs, Inwido och Astra Zeneca samt slopar säljrådet för Sportamore. Avvakta i stället Sportamore samt Probi, Veoneer, Sweco och Getinge.</p>
      <p>Det framgår av det senaste numret av Börsveckan.</p>
      <p>Enlabs, speloperatör med fokus på Baltikum, lämnade en bra Q3-rapport, enligt Börsveckan som anser att aktien är fortsatt köpvärd trots kursuppgången som varit.</p>
      <p>Inwido har haft ett par tunga år med svag tillväxt och fallande lönsamhet.</p>
      <p>"Den senaste rapporten visar dock små tecken på en vändning. Till p/3e 8-9 är det värt ett chansköp", skriver Börsveckan.</p>
      <p>Astra Zeneca har nu en mycket stark pipeline med läkemedel på väg mot marknaden och vd Pascal Soriot har levererat på sina löften, skriver Börsveckan och sätter köp.</p>
      <p>Sportamore steg rejält efter en Q3-rapport som pekade på ökad lönsamhet såväl som tillväxt. Börsveckan slopar säljrådet.</p>
      <p>"Vi konstaterar helt enkelt att Q3 var ett steg i rätt riktning men att bolaget fortfarande har en väg kvar att vandra innan vi hoppar på tåget", skriver Börsveckan och väljer att avvakta.</p>
      <p>Probi har växt så det knakar under många år men nu hackar det i bolagets viktigaste tillväxtområde, Amerika. Börsveckan sätter avvakta.</p>
      <p>"Värderingen lockar inte särskilt mycket givet den osäkerhet som råder kring tillväxten och vi föredrar sektorkollegan Biogaia som vi köprekommenderade i BV 19-43", heter det.</p>
      <p>Veoneer har fallit på börsen sedan avknoppningen och Börsveckan anser att aktien nu nått ganska attraktiva nivåer.</p>
      <p>"Vi vill nog se mer tecken på en förbättring i Tyskland och Kina som är två viktiga marknader för bolaget och till dess står vi fortsatt vid sidan av", skriver Börsveckan och väljer alltså avvakta.</p>
      <p>Sweco har levererat enligt Börsveckan och aktien har stigit rejält sedan Börsveckans köpråd i våras.</p>
      <p>"Det är dags att ta hem vinsten", heter det och rådet blir avvakta.</p>
      <p>Getinge ser äntligen ut att vara tillbaka på banan, efter fem svåra år och aktien har fått en välförtjänst uppvärdering.</p>
      <p>"Med tanke på att Q3:an ändå kunde uppvisa en viss negativ trend jämfört med först halvåret så är det inte särskilt aptitligt och uppsidan känns något klen härifrån", skriver Börsveckan och väljer att avvakta.</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fbors-ekonominyheter%2Fborsveckan-tre-kopvarda-aktier-6978013&amp;title=Triss%20i%20k%C3%B6pr%C3%A5d&amp;description=Ett%20spelbolag%2C%20en%20f%C3%B6nstertillverkare%2C%20samt%20ett%20l%C3%A4kemedelsbolag%20f%C3%A5r%20k%C3%B6prekommendationer%20denna%20vecka%20av%20B%C3%B6rsveckan.%20">Facebook</a>
        </li>
        <li>
          <a href="http://twitter.com/share?text=Triss%20i%20k%C3%B6pr%C3%A5d&amp;url=https%3A%2F%2Fwww.affarsvarlden.se%2Fbors-ekonominyheter%2Fborsveckan-tre-kopvarda-aktier-6978013">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fbors-ekonominyheter%2Fborsveckan-tre-kopvarda-aktier-6978013&amp;title=Triss%20i%20k%C3%B6pr%C3%A5d">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fbors-ekonominyheter%2Fborsveckan-tre-kopvarda-aktier-6978013&amp;title=Triss%20i%20k%C3%B6pr%C3%A5d">Reddit</a>
        </li>
        <li>Mail</li>
      </ul>
    </article>
  </body>
</html>