<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89227"/>
    <meta property="og:site_name" content="Denník politika"/>
    <meta property="article:published_time" content="2019-11-11T07:35:01+00:00"/>
    <meta property="og:title" content="Prezident Morales rezignoval, Organizácia amerických štátov spochybnila platnosť volieb"/>
    <meta property="og:description" content="11.11.2019 (Webnoviny.sk) – Prezident Bolívie Evo Morales rezignoval na svoj post. Oznámil to v nedeľu niekoľko hodín po tom, ako Organizácia amerických štátov (OAS) spochybnila platnosť októbrových prezidentských volieb a vyzvala na anulovanie ich výsledkov. Šéf bolívijskej armády v nedeľu vyzval Moralesa, aby rezignoval na svoju funkciu a po týždňoch protestov umožnil znovunastolenie stability v krajine."/>
  </head>
  <body>
    <article>
      <h1>Prezident Morales rezignoval, Organizácia amerických štátov spochybnila platnosť volieb</h1>
      <address><time datetime="2019-11-11T07:35:01+00:00">11 Nov 2019, 07:35</time> by <a rel="author">Webnoviny</a></address>
      <p>11.11.2019 (Webnoviny.sk) – Prezident Bolívie Evo Morales rezignoval na svoj post. Oznámil to v nedeľu niekoľko hodín po tom, ako Organizácia amerických štátov (OAS) spochybnila platnosť októbrových prezidentských volieb a vyzvala na anulovanie ich výsledkov. Šéf bolívijskej armády v nedeľu vyzval Moralesa, aby rezignoval na svoju funkciu a po týždňoch protestov umožnil znovunastolenie stability v krajine.</p>
      <p>Politik, ktorý sa zdržiava na neznámom mieste, zároveň uviedol, že na neho vydali zatykač, čo šéf polície odmietol a označil to za „falošnú správu“. Za Moralesa sa postavil venezuelský prezident Nicolás Maduro, ktorý vyzval obyvateľov svojej krajiny, aby vyšli do ulíc a prejavili tak podporu jeho politickému spojencovi.</p>
      <p>Generálny tajomník Organizácie Spojených národov (OSN) António Guterres uviedol, že ho situácia v Bolívii znepokojuje. Hovorca OSN Stéphane Dujarric potvrdil, že Guterres vyzval na mier v krajine, kde od 20. októbra zomreli počas protestov traja ľudia a ďalších vyše sto osôb utrpelo zranenia.</p>
      <p>Viac k témam: <a href="https://www.webnoviny.sk/tag/prezidentske-volby/"><u>prezidentské voľby</u></a><br/>Zdroj: Webnoviny.sk – <a href="https://www.webnoviny.sk/prezident-morales-rezignoval-organizacia-americkych-statov-spochybnila-platnost-volieb/"><u>Prezident Morales rezignoval, Organizácia amerických štátov spochybnila platnosť volieb</u></a> © SITA Všetky práva vyhradené.</p>
    </article>
  </body>
</html>