<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/dnes-cherpiat/lyubimi-imena-i-pazachite-cherpyat-dnes-zapochvat-vlchite-praznitsi_news708569.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-11T07:35:00+00:00"/>
    <meta property="og:title" content="Любими имена и пазачите черпят днес, започват Вълчите празници"/>
    <meta property="og:description" content="Почитаме Св. Мина - чудотворец, закрилник на сираците и бездомните, на пътешествениците и лечителите"/>
  </head>
  <body>
    <article>
      <h1>Любими имена и пазачите черпят днес, започват Вълчите празници</h1>
      <h2>Почитаме Св. Мина - чудотворец, закрилник на сираците и бездомните, на пътешествениците и лечителите</h2>
      <address>
        <time datetime="2019-11-11T07:35:00+00:00">11 Nov 2019, 07:35</time>
      </address>
      <p>https://blitz.bg/dnes-cherpiat/lyubimi-imena-i-pazachite-cherpyat-dnes-zapochvat-vlchite-praznitsi_news708569.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573447129-1.jpg"/>
      </figure>
      <p><b>Днес почитаме свети Мина, покровител на жените и семейството. Св. Мина е чудотворец, закрилник на сираците и бездомните, на пътешествениците и лечителите.</b><br/><br/>Той е бил войник в Египет. Изповядвал християнската вяра и след мъчения бил посечен с меч в 296 година при Диоклециан и Максимиан. Преди това Мина се оттеглил да живее като отшелник в пусти планински места и прекарал така дълги години.<br/><br/>В народните вярвания свети Мина е бил господар на вълците. От 11 ноември започват „Вълчите празници“, които водят след себе си най-дългите нощи и не трябва да се излиза по тъмно.<br/><br/>Според поверията страховитата Мрата започвала да върлува от този ден нататък. Хората избягвали да излизат късно вечер. Можели да го правят само до началото на ноември.<br/><br/>Тогава все още се разхождали вечерно време, играели хоро по тъмно, срещали любимите си след залез слънце. Също така трябвало до 11 ноември да се довършат всички започнати ремонти.<br/><br/>Поправяли се огради и се запушвали дупките, за да не можели да се проврат през тях караконджоли и зли сили. „Вълчите празници” траят десет дни до 21 ноември.<br/><br/>Най-известното свято място, кръстено на Св. Мина, е Обрадовският манастир “Св. Мина” близо до София. <br/><br/><i>С решение на правителството от 2010 г. днешният ден е обявен и за професионален празник на охранителя и частната охранителна дейност.</i><br/><br/>На този ден имен ден празнуват: <b>Мина, Минка, Минкo, Минчо, Виктор, Виктория</b></p>
    </article>
  </body>
</html>