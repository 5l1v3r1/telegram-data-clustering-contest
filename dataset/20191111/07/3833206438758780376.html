<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/912742.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T07:43:00+00:00"/>
    <meta property="og:title" content="И Марица като Ботев с наказателна акция срещу Левски"/>
    <meta property="og:description" content="Шампионките от Марица (Пловдив) надиграха вицешампионките от Левски (София) с 3:0 (25:21, 25:15, 25:..."/>
  </head>
  <body>
    <article>
      <h1>И Марица като Ботев с наказателна акция срещу Левски</h1>
      <address>
        <time datetime="2019-11-11T07:43:00+00:00">11 Nov 2019, 07:43</time>
      </address>
      <p>Шампионките от Марица (Пловдив) надиграха вицешампионките от Левски (София) с 3:0 (25:21, 25:15, 25:21) гейма в първото си домакинство за сезона в Националната волейболна лига и се върнаха на върха във временното класиране, въпреки че са с един изигран мач по-малко. Срещата от четвъртия кръг в първенството се игра пред над 300 зрители в зала Колодрума и донесе първа загуба за сезона на софийския тим, оставяйки го на второ място в таблицата, след Жълто-сините, които са с максимален актив от три победи и 9:0 гейма в три изиграни мача.</p>
      <p>Волейболистките на Левски влязоха в мача с повече концентрация и поведоха с 8:4. Пловдивчанки успяха да ги догонят при 13:13, но гостенките продължиха да се борят равностойно до 18:18. При серия от сервиси на Десислава Николова, Марица успя да дръпне с 23:18, а минути по-късно затвори частта при 25:21 след блокаут на Алекзандра Холстън, който оформи актива и за първия гейм на внушителните осем точки.</p>
      <p>Във втория гейм момичетата на Владимир Орлов повишиха разнообразието и успеваемостта на своите атаки и го лишиха от интрига – убедително 25:15 за 2:0 гейма. Сините успяха да останат равностойни на терена до 10:10 в третата част. След това класата на маричанки си каза думата, те поведоха с голяма разлика, а наставникът Орлов си позволи да направи няколко смени в състава. Левски успя да спаси първите три мачбола за домакините, но при четвъртия Деси Николова атакува успешно за 25:21.</p>
      <p>Топреализатор на срещата стана американката Алекс Холстън, която наниза 15 точки за победителките, следвана от Александра Миланова с 14 и Деси Николова с 11. Най-резултатна за Левски бе бившата волейболистка на Марица Вангелия Рачковска с 12 точки.</p>
      <p>В сряда, 13 ноември, от 17:00 б.в., в софийската зала Панайот Пондалов, Марица ще изиграе мача си с местния Славия, отложен от предишния трети кръг в НВЛ.</p>
    </article>
  </body>
</html>