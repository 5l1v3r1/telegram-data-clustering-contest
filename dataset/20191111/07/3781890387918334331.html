<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741093"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T07:49:00+00:00"/>
    <meta property="og:title" content="&quot;ณัฏฐพล&quot;สั่งปรับหลักสูตรติดเขี้ยวเล็บเด็กไทย"/>
    <meta property="og:description" content="รมว.ศธ.ลงพื้นที่ ครม.สัญจร จ.กาญจนบุรี ถกขับเคลื่อนนโยบาย ศธ. ขอทุกคนช่วยปฎิรูปการศึกษาสู่การปฎิรูปประเทศ มอบ สพฐ. ปรับหลักสูตรเสริมเขี้ยวเล็บเด็กไทย หลังพบไม่กล้าแสดงออก ไม่มีความเป็นผู้นำ พร้อมสางปัญหาหนี้ครู จ่อตั้งศูนย์ช่วยเหลือหนี้ครูระดับจังหวัด"/>
  </head>
  <body>
    <article>
      <h1>"ณัฏฐพล"สั่งปรับหลักสูตรติดเขี้ยวเล็บเด็กไทย</h1>
      <address>
        <time datetime="2019-11-11T07:49:00+00:00">11 Nov 2019, 07:49</time>
      </address>
      <p>
        <b>รมว.ศธ.ลงพื้นที่ ครม.สัญจร จ.กาญจนบุรี ถกขับเคลื่อนนโยบาย ศธ. ขอทุกคนช่วยปฎิรูปการศึกษาสู่การปฎิรูปประเทศ มอบ สพฐ. ปรับหลักสูตรเสริมเขี้ยวเล็บเด็กไทย หลังพบไม่กล้าแสดงออก ไม่มีความเป็นผู้นำ พร้อมสางปัญหาหนี้ครู จ่อตั้งศูนย์ช่วยเหลือหนี้ครูระดับจังหวัด</b>
      </p>
      <p>วันนี้ (11 พ.ย.) นายณัฏฐพล ทีปสุวรรณ รมว.ศึกษาธิการ เปิดเผยภายหลังการลงพื้นที่ประชุมคณะรัฐมนตรี (ครม.) สัญจรที่ จ.กาญจนบุรี กลุ่มจังหวัดภาคกลางตอนล่างว่า ตนได้ประชุมติดตามการดำเนินงานแก้ไขปัญหาโรงเรียนขนาดเล็กในสังกัดสำนักงานคณะกรรมการการศึกษาขั้นพื้นฐาน  (สพฐ.) ของโรงเรียนวัดกร่างทองราษฎร์บูรณะ จ.กาญจนบุรี ซึ่งโรงเรียนแห่งนี้มีการบริหารจัดการในการควบรวมกับโรงเรียนบ้านห้วยนาคราชได้ดี ปัจจุบันมีนักเรียนทั้งหมด 413 คน ตั้งแต่ประถมศึกษาไปจนถึงมัธยมศึกษาปีที่ 3 เริ่มดำเนินการควบรวมมาตั้งแต่ปี 2560 โดยความร่วมมือของชุมชน สำหรับโรงเรียนที่ถูกยุบไปแล้วและเป็นสถานที่ที่ไม่ใช้งาน ตนอยากให้นำมาปรับปรุงมาสร้างเป็นศูนย์การเรียนรู้ของชุมชน หรือเป็นพื้นที่สร้างวิสาหกิจชุมชนได้ เพราะไม่อยากให้สถานที่ถูกทิ้งร้างโดยเปล่าประโยชน์ โดยการลงพื้นที่ครั้งนี้ยังไม่อยากพูดถึงการยุบหรือควบรวมโรงเรียนขนาดเล็ก ซึ่งตนอยากให้มองภาพรวมของปัญหาการศึกษาต่างๆ ว่ามีเรื่องใดบ้างและนำปัญหามาพูดคุยกัน เพื่อนำไปสู่การยกระดับคุณภาพการศึกษา ดังนั้นหน้าที่ของ ศธ. คือผลักดันให้โรงเรียนทุกแห่งมีคุณภาพเท่าเทียมกัน เพราะหากเราสร้างความเชื่อมั่นว่ายกระดับคุณภาพการศึกษาได้ทุกโรงเรียนแล้วจะส่งผลให้ภาคเอกชนเข้ามาช่วยสนับสนุนงบประมาณการศึกษาได้มากขึ้นด้วย ทั้งนี้ ตนไม่อยากให้มาพูดถึงกันอีกว่าการปรับโครงสร้าง ศธ. จะมีการยุบหรือไม่ยุบหน่วยงานไหน เพราะเมื่อมีการปรับโครงสร้างเกิดขึ้นคือการดูภาพรวมของการขับเคลื่อนงานไม่ให้เกิดความซ้ำซ้อน</p>
      <figure>
        <img src="https://www.dailynews.co.th/admin/upload/20191111/news_FVTmkimaGV150128_533.jpg?v=20191111239?v=9708"/>
      </figure>
      <p>“ผมต้องการย้ำนโยบายของ ศธ. ที่ได้วางแผนขับเคลื่อนไว้ ไม่ว่าจะเป็นการให้โรงเรียนทุกแห่งทั่วประเทศมีอินเตอร์เน็ตความเร็วสูง ในปีการศึกษา 2563 การดำเนินการโรงเรียนสองภาษา รวมถึงปัญหาครู ซึ่งผมมองว่าครูมีบทบาทสำคัญอย่างมากในการยกระดับการศึกษา แต่ขณะนี้เรากลับพบว่าครูมีปัญหารุมเร้าต่างๆ มากมายทั้งหนี้สินครู และภาระงานครูที่มากกว่าการจัดการเรียนการสอน ดังนั้นผมจะมาช่วยยกระดับคุณภาพชีวิตครูให้ดีขึ้น ซึ่งผมมองว่าอาจจะต้องมีหน่วยงานระดับจังหวัดขึ้นมาดูแลบริหารจัดการหนี้สินครูเป็นการเฉพาะ เพราะเราคงปล่อยให้สำนักงานคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) เข้ามาจัดการเรื่องนี้เพียงลำพังคงไม่ได้แล้ว ขณะเดียวกันครูเองก็จะต้องเพิ่มทักษะการเรียนรู้ในโลกศตวรรษที่ 21 ด้วย โดยช่วงเดือนที่ผ่านมา ผมสัมผัสได้ว่าเด็กระดับมัธยมศึกษายังขาดทักษะเทคโนโลยี ผมจึงมีความกังวลเรื่องครูที่มีทักษะความสามารถด้านการสอนคอมพิวเตอร์ นวัตกรรม และเอไอ ดังนั้นในอนาคตเราจะวางแผนเพิ่มอัตราครูในด้านนี้ได้อย่างไรบ้าง เพราะเป็นเรื่องสำคัญ หากเราไม่มีครูที่เชี่ยวชาญด้านนี้จะไม่สามารถกระจายความรู้เรื่องเทคโนโลยีให้เด็กได้ จึงมีความจำเป็นที่เราจะต้องผลิตครูด้านนวัตกรรมและเทคโนโลยีให้มากขึ้น นอกจากนี้ผมยังพบว่าเด็กไทยไม่กล้าแสดงออกไม่มีความเป็นผู้นำเท่าที่ควร ดังนั้นขอให้ สพฐ. ไปคิดหลักสูตรใหม่ที่จะทำอย่างไรให้ดึงศักยภาพเด็กไทยให้มีความกล้ามากขึ้น” รมว.ศธ.กล่าวและว่า อย่างไรก็ตามตนขอให้ทุกคนรวมพลังขับเคลื่อนการศึกษาไทยไปสู่การปฎิรูปการศึกษาให้สำเร็จ เพราะการศึกษาคือส่วนสำคัญของการปฎิรูปประเทศในอนาคต.</p>
    </article>
  </body>
</html>