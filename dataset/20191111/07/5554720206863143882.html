<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/brutally-murdered-a-youth-in-banda/272143/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-11T07:58:06+00:00"/>
    <meta property="og:title" content="उत्तर प्रदेश: मंदिर में रह रहे साधु वेशधारी युवक की निर्मम हत्या, हाथ-पैर बांधकर मौत देने के बाद फोड़ दी दोनों आंखें"/>
    <meta property="og:description" content="उत्तर प्रदेश के बांदा जिले के बबेरू थाना क्षेत्र के बुढ़ौली गांव के एक मंदिर में रह रहे साधु वेशधारी एक युवक की रविवार को हाथ-पैर बांध कर कथित रूप से हत्या"/>
  </head>
  <body>
    <article>
      <h1>उत्तर प्रदेश: मंदिर में रह रहे साधु वेशधारी युवक की निर्मम हत्या, हाथ-पैर बांधकर मौत देने के बाद फोड़ दी दोनों आंखें</h1>
      <address><time datetime="2019-11-11T07:58:06+00:00">11 Nov 2019, 07:58</time> by <a rel="author">JKR Staff</a></address>
      <p>उत्तर प्रदेश के बांदा जिले के बबेरू थाना क्षेत्र के बुढ़ौली गांव के एक मंदिर में रह रहे साधु वेशधारी एक युवक की रविवार को हाथ-पैर बांध कर कथित रूप से हत्या कर उसका शव खेत में फेंक दिया गया।</p>
      <figure>
        <img src="http://www.jantakareporter.com/wp-content/uploads/2019/11/up-police.png"/>
        <figcaption>मौके पर जांच करती पुलिस- (फोटो: अमर उजाला)</figcaption>
      </figure>
      <p>समाचार एजेंसी भाषा की रिपोर्ट के मुताबिक, पोस्टमॉर्टम रिपोर्ट के हवाले से बबेरू थाना के पुलिस क्षेत्राधिकारी (सीओ) कुलदीप सिंह ने सोमवार (11 नवंबर) को बताया कि साधु वेशधारी युवक कृष्ण कुमार उर्फ लाला (40) की मौत गले में फंदा कसने से हुई है। उन्होंने बताया कि मौत के बाद हमलावरों ने उसकी दोनों आंखें भी फोड़ दीं। शरीर में भी चोट के कई निशान पाए गए हैं।</p>
      <p>सिंह ने बताया कि मृतक मुरवल गांव का रहने वाला था और पिछले कुछ समय से बुढ़ौली गांव के दुर्गा मंदिर में अन्य साधुओं के साथ रह रहा था। सीओ ने यह भी बताया कि युवक आपराधिक प्रवृत्ति का था और बबेरू कोतवाली में हत्या के प्रयास के लिए आईपीसी की धारा-307 सहित पांच मुकदमे उस पर दर्ज हैं।</p>
      <figure>
        <iframe src="https://www.youtube.com/embed/b6j6yDKoxE0" width="696" height="392" data-service="Youtube" scrolling="no"/>
      </figure>
      <p>बबेरू कोतवाली के प्रभारी (एसएचओ) शशि कुमार पांडेय ने बताया कि युवक का शव मंदिर से कुछ दूर एक खेत में पड़ा मिला। उसके हाथ पैर बंधे थे और शरीर में गहरे घाव के कई निशान थे। उन्होंने बताया कि घटना के सिलसिले में मंदिर में रह रहे तीन अन्य साधुओं को हिरासत में लेकर पूछताछ की जा रही है। पुराने मुकदमों को लेकर भी जांच-पड़ताल की जा रही है।</p>
    </article>
  </body>
</html>