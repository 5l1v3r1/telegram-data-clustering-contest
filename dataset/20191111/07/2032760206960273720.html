<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89230"/>
    <meta property="og:site_name" content="Denník politika"/>
    <meta property="article:published_time" content="2019-11-11T07:35:06+00:00"/>
    <meta property="og:title" content="Video: Chára a Halák nezabránili tretej prehre Bostonu za sebou, Sekera sa vrátil do zostavy Dallasu"/>
    <meta property="og:description" content="11.11.2019 (Webnoviny.sk) – Kapitán Bostonu Zdeno Chára si pripísal asistenciu, ale jeho tím prehral doma s Philadelphiou 2:3 po samostatných nájazdoch v nedeľňajšom zápase NHL. Tretiu prehru Bruins po sebe neodvrátil ani brankár Jaroslav Halák, hoci si pripísal 27 zákrokov a solídnu úspešnosť 93,1%. O štvrtom triumfe Philadelphie v sérii rozhodol v nájazde 19-ročný mladík Joel Farabee, ktorý prekonal Haláka strelou nad jeho lapačku."/>
  </head>
  <body>
    <article>
      <h1>Video: Chára a Halák nezabránili tretej prehre Bostonu za sebou, Sekera sa vrátil do zostavy Dallasu</h1>
      <address><time datetime="2019-11-11T07:35:06+00:00">11 Nov 2019, 07:35</time> by <a rel="author">Webnoviny</a></address>
      <p>11.11.2019 (Webnoviny.sk) – Kapitán Bostonu Zdeno Chára si pripísal asistenciu, ale jeho tím prehral doma s Philadelphiou 2:3 po samostatných nájazdoch v nedeľňajšom zápase NHL. Tretiu prehru Bruins po sebe neodvrátil ani brankár Jaroslav Halák, hoci si pripísal 27 zákrokov a solídnu úspešnosť 93,1%. O štvrtom triumfe Philadelphie v sérii rozhodol v nájazde 19-ročný mladík Joel Farabee, ktorý prekonal Haláka strelou nad jeho lapačku.</p>
      <h3>Víťazstvo charakteru</h3>
      <p>Chára strávil na ľade druhý najvyšší počet minút zo svojho tímu (22:56 min) a k asistencii pridal aj 3 strely, 3 bodyčeky a 1 zablokovanú strelu. Druhá asistencia pri góle Dantona Heinena zo 46. min znamenala zníženie stavu na 1:2 z pohľadu „medveďov“. Celkovo to bol v podaní 42-ročného obrancu šiesty bod v 17. zápase sezóny.</p>
      <p>Neskôr vyrovnal kanonier Brad Marchand, ale nájazdy rozhodol už spomenutý nováčik Farabee. Najlepší strelec NHL David Pastrňák sa strelecky odmlčal v druhom zápase po sebe a nepremenil ani svoj nájazd.</p>
      <p><i>„Boli sme akýsi pomalí. V prvej tretine na nás ´vyleteli´, mali lepšie nohy. Zvyčajne sa to stáva, že ak hráte druhý zápas za dva dni, tak v prvej tretine máte pocit, že ani nie ste oddýchnutí. Je vždy ťažké doháňať náskok súpera, ale pozitívne je, že sme aspoň vyrovnali a bodovali,“</i> uviedol David Pastrňák na webe NHL.</p>
      <p><i>„Máme za sebou dva náročné zápasy u súpera počas jedného víkendu a v oboch sme museli tvrdo bojovať o víťazstvo. Bostonu sme v prvých dvoch tretinách veľa nedovolili a nakoniec dosiahli veľké víťazstvo charakteru,“</i> skonštatoval brankár Philadelphie Carter Hart.</p>
      <h3>Vyrovnali sa Kovaľčukovi</h3>
      <p>Obranca Andrej Sekera sa vrátil do zostavy Dallasu po zranení, jeho tím však prehral na ľade Winnipegu 2:3 po predĺžení. Sekera odohral prvý zápas od 26. októbra, na ľade strávil 21:34 min a pripísal si 2 strely, 1 „hit“, 1 zablokovanú strelu a 1 plusový bod.</p>
      <p>Dallas viedol po dvoch tretinách 2:1, ale potom Andrew Copp vyrovnal a v predĺžení už po 21 sekundách Mark Scheifele zabezpečil dva body pre Winnipeg. Dallas utrpel prvú prehru po predchádzajúcich štyroch víťazstvách.</p>
      <p><i>„Vždy je to veľká vec, keď sa takto zvíťazí. Intenzita hry v zápasoch medzi tímami Centrálnej divízie je enormne vysoká. Myslím si, že sme odviedli dobrú robotu. Je skvelé získať dva body po predĺžení,“</i> uviedol Mark Scheifele. Deviatym gólom v predĺžení sa vyrovnal Iľjovi Kovaľčukovi na čele tohto hodnotenia v spoločnej klubovej histórii Winnipegu a Atlanty.</p>
      <h3>Líder produktivity</h3>
      <p>NHL má samostatného lídra produktivity. Nemecký útočník v službách Edmontonu Leon Draisaitl vďaka štyrom asistenciám na ľade Anaheimu (6:2) preskočil Čecha Davida Pastrňáka práve o tieto štyri body a má ich na konte 34.</p>
      <p>Kapitán Edmontonu Connor McDavid dosiahol hetrik a zaokrúhlil počet bodov v sezóne na 30. Draisaitl potiahol šnúru s bodmi na 9 zápasov (8+10) a McDavid menil dlhoročné štatistiky.</p>
      <p>Prvým gólom spôsobil, že sa stal ôsmym hráčom histórie NHL, ktorý dovŕšil 400 bodov pred 23. narodeninami. Jeho tretí gól zasa znamenal piaty hetrik v kariére.</p>
      <h3>Výsledkové sumáre NHL</h3>
      <p>nedeľa:</p>
      <p><b>Winnipeg – Dallas 3:2 po predĺžení (1:0, 0:2, 1:0 – 1:0)</b><br/>Andrej Sekera (Dallas) odohral 21:34 min, 2 strely, 1 „hit“, 1 zablokovaná strela, 1 plusový bod</p>
      <p><b>Boston – Philadelphia 2:3 po sam. nájazdoch (0:2, 0:0, 2:0 – 0:0, 0:1)</b><br/>*Zdeno Chára odohral 22:56 min, 1 asistencia, 3 strely, 3 „hity“, 1 zablokovaná strela,<br/>*Jaroslav Halák (obaja Boston) mal 27 zákrokov z 29 striel, úspešnosť 93,1%</p>
      <p>
        <b>New York Rangers – Florida 5:6 po sam. nájazdoch (1:2, 4:2, 0:1 – 0:0, 0:1)</b>
      </p>
      <p>
        <b>Vancouver – New Jersey 1:2 (0:2, 1:0, 0:0)</b>
      </p>
      <p>
        <b>Detroit – Vegas 3:2 (1:1, 0:1, 2:0)</b>
      </p>
      <p>
        <b>Chicago – Toronto 5:4 (4:1, 0:0, 1:3)</b>
      </p>
      <p>
        <b>Anaheim – Edmonton 2:6 (1:2, 0:2, 1:2)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-chara-a-halak-nezabranili-tretej-prehre-bostonu-za-sebou-sekera-sa-vratil-do-zostavy-dallasu/"><u>Video: Chára a Halák nezabránili tretej prehre Bostonu za sebou, Sekera sa vrátil do zostavy Dallasu</u></a> © SITA Všetky práva vyhradené.</p>
    </article>
  </body>
</html>