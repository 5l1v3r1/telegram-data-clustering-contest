<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/reaction-morales-resign-leftist-governments-condemn-internal-arrests-jeanine-anez-interim"/>
    <meta property="og:site_name" content="euronews"/>
    <meta property="article:published_time" content="2019-11-11T07:54:48+00:00"/>
    <meta property="og:title" content="حمایت دولت‌ها و احزاب چپ‌گرا از مورالس؛ مکزیک آماده اعطای پناهندگی"/>
    <meta property="og:description" content="دولت مکزیک اعلام کرد که آماده است به آقای مورالس پناهندگی اعطا کند. سفارت این کشور در لاپاز نیز بسیاری از مقامات دولت مورالس و نمایندگان طرفدار او در پارلمان را پذیرفت."/>
  </head>
  <body>
    <article>
      <h1>حمایت دولت‌ها و احزاب چپ‌گرا از مورالس؛ مکزیک آماده اعطای پناهندگی</h1>
      <address><time datetime="2019-11-11T07:54:48+00:00">11 Nov 2019, 07:54</time> by <a rel="author">یورونیوز </a></address>
      <p>همزمان با شادی مردم بولیوی از استعفای اوو مورالس، رئیس جمهوری این کشور و جشن آنها در خیابانهای لاپاز پایتخت بولیوی، موج دستگیری سیاستمداران، نظامیان و قضات نزدیک به دستگاه قدرت او آغاز شد.</p>
      <p>استعفای آقای مورالس سرانجام پس از آن عملی شد که ارتش و پلیس بولیوی بعد از ظهر یکشنبه از او سلب حمایت کردند و خواستار آن شدند که به خاطر بولیوی استعفا دهد.</p>
      <p>اوو مورالس ۶۰ ساله که از بومیان آمریکاست، از سال ۲۰۰۶ میلادی رهبری این کشور واقع در آمریکای جنوبی را برعهده دارد. او که پس از اوج‌گیری درگیری‌های ۱۰ روز اخیر در بولیوی میان معترضان با پلیس این کشور همچنین استعفای گستردۀ وزرا و معاونانش تصمیم به کناره گیری گرفت، در زمان اعلام خبر استعفای خود گفت: «گناه من این بود که یک بومی و پرورش دهندۀ گیاه کوکا بودم.»</p>
      <p>آقای مورالس همچنین شامگاه یکشنبه اعلام کرد که برای او یک حکم بازداشت «غیرقانونی» صادر شده است.<br/>این خبر از سوی ولادیمیر یوری کالدورون، فرمانده پلیس بولیوی تکذیب و اعلام شد که چنین حکمی تنها علیه قضات دادگاه عالی انتخاباتی (TSE) صادر شده است. در مقابل لوئیس فرناندو کاماچو، یکی از مخالفان اصلی آقای مورالس که نقشی کلیدی در جنبش اعتراضی این کشور داشت، صدور چنین حکمی را تایید کرد.</p>
      <p>دور جدید اعتراضات و درگیری‌ها در بولیوی پس از آن آغاز شد که در پی برگزاری انتخابات در ۲۰ اکتبر، دادگاه عالی انتخاباتی این کشور اعلام کرد آقای مورالس بار دیگر برای ریاست جمهوری این کشور برگزیده شده و به این ترتیب تا سال ۲۰۲۵ میلادی همچنان در قدرت باقی خواهد ماند.</p>
      <h3>واکنش‌های داخلی؛ ژانین آنز خود را رئیس جمهور اعلام کرد</h3>
      <p>در پی استعفای اوو مورالس، شمار قابل توجهی از چهره‌های مشهور سیاسی بولیوی نیز از مقام خود استعفا دادند از جمله معاون اول او، رؤسای مجالس نمایندگان و سنای این کشور، وزرا و بسیاری از نمایندگان پارلمان بولیوی.</p>
      <p>شمار رو به فزونی استعفادهندگان باعث شده است که خلاء بزرگی در دستگاه قدرت بولیوی بوجود آید. بسیاری از مخالفان اصلی او از این فرصت استفاده و اعلام کرده‌اند که مطابق قوانین بولیوی حق خود می‌دانند پستهای خالی را پر کنند.</p>
      <p>از جمله ژانین آنز، معاون دوم اوو مورالس در زمان ریاست جمهوری و از منتقدان اصلی او عصر یکشنبه در تلویزیون این کشور اعلام کرد که مطابق قانون اساسی تا زمان برگزاری انتخاباتی جدید، رئیس جمهور این کشور خواهد بود.</p>
      <figure>
        <iframe data-src="https://twitter.com/euronewses/status/1193699758289932288" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/10/bolivian-military-asks-morales-to-resign-to-ensure-stability">اوو مورالس از ریاست جمهوری بولیوی استعفاء داد</a>
        </li>
        <li>
          <a href="https://farsi.euronews.com/2019/11/10/bolivia-s-morales-agrees-to-new-elections-after-damning-oas-audit">بولیوی با دستور اوو مورالس بار دیگر انتخابات برگزار می‌کند</a>
        </li>
        <li>
          <a href="https://farsi.euronews.com/2019/11/10/bolivia-the-seats-of-two-state-media-occupied-by-protesters">مخالفان مورالس ساختمان دو رسانه دولتی را در بولیوی تصرف کردند</a>
        </li>
      </ul>
    </article>
  </body>
</html>