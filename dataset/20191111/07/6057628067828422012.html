<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/duniya/20191111-shugaban-kasa-ya-yi-murabus-saboda-zanga-zanga"/>
    <meta property="og:site_name" content="RFI"/>
    <meta property="article:published_time" content="2019-11-11T07:39:32+00:00"/>
    <meta property="og:title" content="Shugaban kasa ya yi murabus saboda zanga-zanga"/>
    <meta property="og:description" content="Shugaban Bolivia, Evo Morales ya yi murabus daga kujerarsa bayan zanga-zangar makwanni uku da aka gudanar ta nuna adawa da sake zaben sa a karo na hudu, yayin da sojoji da ‘yan sandan kasar suka juya masa baya."/>
  </head>
  <body>
    <article>
      <h1>Shugaban kasa ya yi murabus saboda zanga-zanga</h1>
      <address><time datetime="2019-11-11T07:39:32+00:00">11 Nov 2019, 07:39</time> by <a rel="author">Abdurrahman Gambo Ahmad</a></address>
      <p>
        <b>Shugaban Bolivia, Evo Morales ya yi murabus daga kujerarsa bayan zanga-zangar makwanni uku da aka gudanar ta nuna adawa da sake zaben sa a karo na hudu, yayin da sojoji da ‘yan sandan kasar suka juya masa baya.</b>
      </p>
      <p>Dandazaon jama’a ya bige da murna a kan titunan La Paz jim kadan da sanar da murabus din Morales wanda ya kasance shugaban kasa mai ci mafi dadewa kan karaga a yankin Latin Amurka.</p>
      <p>A yayin bikin murnar kawo karshen mulkinsa, jama’ar kasar sun yi ta yin wasan tarsatsin wuta tare da daga tutar kasar sama mai launin ja da shudi da kuma kore.</p>
      <p>Madugun ‘yan adawar kasar wanda ya kara da Morales a zaben watan Oktoba, Carlos Mesa, ya bayana cewa, Bolivia ta koya wa duniya darasi, yana mai cewa kasar za ta zama tamkar sabuwa.</p>
      <p>Wata tawagar kwararrun jami’an tantancewa daga Amurka ce ta gano cewa, an tafka gagrumin kuskure a zaben na watan Oktoba, lamarin da ya diga ayar tambaya kan sahihancin nasarar Morales.</p>
      <p>Tun shekarar 2006, Morales ya dare kan karagar mulkin Bolivia, yayin da a bana ya sake neman sabon wa’adi na hudu.</p>
    </article>
  </body>
</html>