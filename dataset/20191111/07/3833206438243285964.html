<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Kormuvaneto-stava-42-chasa-teoriyata-namalyava-napolovina-912726"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T07:33:00+00:00"/>
    <meta property="og:title" content="Кормуването става 42 часа, теорията намалява наполовина"/>
    <meta property="og:description" content="Кормуването на колата при обучението за книжка става вече 42 часа при 31 досега. Министърът на образ..."/>
  </head>
  <body>
    <article>
      <h1>Кормуването става 42 часа, теорията намалява наполовина</h1>
      <address>
        <time datetime="2019-11-11T07:33:00+00:00">11 Nov 2019, 07:33</time>
      </address>
      <p>Кормуването на колата при обучението за книжка става вече 42 часа при 31 досега. Министърът на образованието Красимир Вълчев е разписал промените в учебната документация за обучение на кандидати за придобиване на правоспособност за управление на МПС.</p>
      <p>По промените е постигнато съгласие в междуведомствена работна група с участието на министерства, КАТ, “Автомобилна администрация" и браншови организации. Така че първата и най-важната стъпка вече е направена, очакват се промени в методиките за обучение и за изпити, които са на министерството на транспорта, както и на листовките.</p>
      <p>Браншът очаква промените в кормуването за книжка да станат до няколко месеца, ако се работи усилено, каза Красимир Георгиев, председател на Асоциацията за квалификация на автомобилистите в България. Увеличаването на задължителните часове за управление на кола (категория В) е една от важните промени. От организациите в бранша очакват те да влязат в сила заедно с електронния контрол върху кормуването.</p>
      <p>Така недобросъвестни автоинструктори няма да вземат повече пари, а да спестяват от увеличените часове и така да подбиват цените. В момента 1 час кормуване е между 20 и 25 лв. Което означава, че курсът може да поскъпне с около 220 лв., ако не поевтинее теоретичното обучение.</p>
      <p>Председателят на Съюза за авто-мотоподготовка Йонко Иванов каза, че цената към момента е към 700-800 лв. Той уточни, че има и курсове по 250 лв., но при тях се записвали все по-малко курсисти, защото стигали и до сумата, която биха платили в нормална автошкола, след като бъдат скъсани 4-5 пъти.</p>
      <p>Промените, одобрени от министър Вълчев, изискват минимум 6 часа управление на автомобила извън населено място. Три от тях задължително по магистрала, скоростен път или път с интензивен автомобилен трафик. Подобно изискване се залага за първи път - досега управлението на магистрала или скоростен път не е било включено в изискванията за провеждане на шофьорските курсове и се е организирало само при инициатива на инструкторите.</p>
      <p>Акцентира се и върху създаване на умения за шофиране в градовете, и то с голям трафик. Затова се изисква да бъдат изкарани минимум 10 часа управление на колата по улици и булеварди с голяма интензивност на движението. Досега нямаше кормуване през нощта, но с промените се изисква поне два часа управление на автомобила в тъмната част на денонощието и при намалена или ограничена видимост.</p>
      <p>Целта е създаване на умения за управление на светлините. При практическото обучение инструкторът има решаващата роля колко часове по отделни теми, кога и къде да провежда обучението и т.н., като го съобразява с възможностите на курсиста, напредъка в обучението му и др. фактори. Затова обучението е индивидуално. Регламентирането на минимален брой часове по отделни групи умения е с цел да има гаранция, че кандидат-шофьорите ще ги вземат. Тоест те са минимално изискване, но могат да бъдат и повече в зависимост от уменията на този, който се обучава. </p>
      <p>Но пък първите 8 групи умения от модула за практическо обучение са всъщност от него. Те са включени и в изпита за книжка. Това са първоначалните - запознаване с автомобила, пускане, тръгване, разминаване и т.н. По време на обсъждане на промените в работната група имаше настояване за задължително използване на симулатор в обучението. Това задължение за автошколите, тъй като трябва да инвестират допълнително, не мина.</p>
      <p>Но всеки учебен център може да реши да купи симулатор. Може да го използва като допълнително средство, но това не отменя задължителните минимални часове за управление на учебен автомобил. За категориите СЕ, С1Е, DE и D1E (товарни автомобили и автобуси с ремарке) се регламентира задължителен минимален брой от 6 часа за управление извън населено място. Промените в практическото обучение на кандидат-шофорите се правят заради високия брой катастрофи.</p>
      <p>Голяма част от тях са с участие на млади и недостатъчно опитни шофьори, заради повишената интензивност на пътния трафик, относително високия дял на произшествие на скоростни пътища, при намалена видимост и през нощта.</p>
      <p>Промените в практическото обучение на кандидат-шофорите се правят заради високия брой катастрофи. Голяма част от тях са с участие на млади и недостатъчно опитни шофьори, заради повишената интензивност на пътния трафик, относително високия дял на произшествие на скоростни пътища, при намалена видимост и през нощта.</p>
      <p>"В 15 учебни центъра в страната вече се тества електронният контрол на кормуването на учебни автомобили от кандидати за книжка", съобщи Красимир Георгиев.</p>
      <p>Това е етап от въвеждането на електронната система, с която министърът на транспорта Росен Желязков иска да намали корупцията и да накара автоинструктори и кандидат-шофьори реално да вземат изпитите си. Георгиев казва, че повечето от колегите му, които тестват системата, били съгласни с нея. Как се кормува, като те проверяват?</p>
      <p><a href="https://www.24chasa.bg/novini/article/7858238">“24 часа"</a> пробва онлайн да се включи в теста. Първата стъпка е, че курсистът се регистрира в приложение с телефонен номер или с имейл, следва сканиране на лична карта и профилна снимка за разпознаване. Той се е регистрирал и получава уникален код. Избира в коя автошколите да се запише онлайн. Приемат го.</p>
      <p>Започва кормуването. Курсистът влиза в колата. Инструкторът и той стартират мобилното приложение. Инструкторът предоставя своя код за сканиране, системата проверява локацията и на двата профила - на курсиста и инструктора. Дали и двамата са в колата. Прави се и лицево разпознаване. Инструкторът отбелязва вида обучение в този час.</p>
      <p>Започва кормуването. Системата следи движението на автомобила. Ако например е въведено в системата обучение по магистрала, а е карано по улица в града, системата обявява часа за невалиден. В края на часа системата показва маршрута, по който кандидатът за книжка е шофирал.</p>
      <p>При положение че системата одобри провеждането на часа, тя го отчита, повтарят се упражненията от началото - селфи с инструктора в крайната спирка. Кодът му се сканира, системата проверява локацията на автомобила. Няма вече попълване на хартиени протоколи. Промените в учебната документация предвиждат намаляване на часовете за теория.</p>
      <p>В момента те са 40, свалят ги на 26. 24 от тези часове ще бъдат за модул “Безопасност на движението по пътищата" и 2 за устройство на автомобила. От обучението за книжка за управление на кола отпадат правилата за управление на мотори - тоест за категории А, А1, А2. В момента в листовките има немалко въпроси за мощността и кубиците на моторите и ред други излишни на шофьорите на коли знания.</p>
      <p>Изпълнителна агенция “Автомобилна администрация" ще извади темите от масива с тестови въпроси за изпитите по теория за категориите В, В1, Ткт. И една от най-важните промени, за които се говори от няколко години, е обучение и с видеоклипове. Предвижда се при теоретичния изпит в листовките да има един или два клипа, които да проверят уменията на кандидат-водача да се справи в реална ситуация. Това ще го въвежда поетапно “Автомобилна администрация". С тях ще се проверяват възприятията и реакциите на кандидата за книжка.</p>
      <p>Красимир Георгиев казва, че дори след въвеждането на повече от един верен отговор на въпрос, кандидатите ги наизустявали и ефектът се губел. Автоинструкторите ще настояват тези клипчета да не се качват в интерес, защото отново ще бъдат наизустени. Промените в учебната документация предвиждат по-широко използване в обучението на мултимедийни и интерактивни средства и интерактивни клипове, информираност за нови автомобилни интелигентни системи за безопасност (e-Safety) и интелигентни транспортни системи и др.</p>
    </article>
  </body>
</html>