<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/wybory-w-hiszpanii-premier-sanchez-wzywa-partie-do-usprawnienia-rzadow-w-kraju,984493.html"/>
    <meta property="og:site_name" content="TVN24"/>
    <meta property="article:published_time" content="2019-11-11T07:21:51+00:00"/>
    <meta property="og:title" content="Usunąć polityczny pat. Premier Hiszpanii szuka koalicjantów"/>
    <meta property="og:description" content="Wznowimy rozmowy w sprawie utworzenia koalicyjnego rządu - zapowiedział premier Hiszpanii Pedro Sanchez w nocnym przemówieniu po niedzielnym zwycięstwie jego Hiszpańskiej Socjalistycznej Partii Rob..."/>
  </head>
  <body>
    <article>
      <h1>Usunąć polityczny pat. Premier Hiszpanii szuka koalicjantów</h1>
      <address><time datetime="2019-11-11T07:21:51+00:00">11 Nov 2019, 07:21</time> by <a rel="author">pqv//plw</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/988f5b4c-a658-432c-9800-d859fdb7553a-480p.mp4"/>
          <figcaption>Hiszpańska Socjalistyczna Partia Robotnicza (PSOE) wygrała...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/5d944357-e56b-42ef-ae42-ebb9bd80588b-480p.mp4"/>
          <figcaption>Hiszpania. Socjaliści Pedro Sancheza mają szanse na wygraną...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/bfc109b6-b0da-4bc0-93bc-94326cb160b2-480p.mp4"/>
          <figcaption>Protesty w Katalonii przed wyborami</figcaption>
        </figure>
        <figcaption>Premier Pedro Sanchez triumfuje<cite>Foto: PAP/EPA/FERNANDO VILLAR | Video: Reuters</cite></figcaption>
      </slideshow>
      <h3>Wznowimy rozmowy w sprawie utworzenia koalicyjnego rządu - zapowiedział premier Hiszpanii Pedro Sanchez w nocnym przemówieniu po niedzielnym zwycięstwie jego Hiszpańskiej Socjalistycznej Partii Robotniczej (PSOE) w wyborach parlamentarnych.</h3>
      <p>Pozdrawiany entuzjastycznie przez tłum w Madrycie Pedro Sanchez przypomniał, że niedzielne zwycięstwo jest trzecim w tym roku sukcesem PSOE po wygraniu 26 kwietnia wyborów do Kortezów Generalnych oraz głosowaniach z 26 maja, kiedy Hiszpanie szli do urn w wyborach regionalnych, samorządowych i do Parlamentu Europejskiego.</p>
      <h3>"Od jutra bierzemy się do pracy"</h3>
      <related>
        <a href="https://www.tvn24.pl/wiadomosci-ze-swiata,2/socjalisci-wygrywaja-ale-znow-bez-wiekszosci-hiszpania-wybrala-parlament,984310.html"/>
      </related>
      <p>Premier socjalistycznego gabinetu podziękował "milionom Hiszpanów za udział w wyborach", a także sympatykom PSOE, którzy wsparli to ugrupowanie.</p>
      <p>W niedzielę, choć PSOE wygrało głosowanie, to straciło trzy mandaty w Kongresie Deputowanych, niższej izbie parlamentu.</p>
      <p>PSOE ze 120 posłami jest dalekie od sformowania większościowego gabinetu w liczącym 350 miejsc Kongresie. Po kwietniowych wyborach negocjacje socjalistów z lewicowym blokiem Unidas Podemos (UP) zakończyły się fiaskiem, a Sanchez zdecydował się na kolejne wybory.</p>
      <p>- Od jutra bierzemy się mocno do pracy (...) działając w celu usunięcia blokady politycznej w naszym kraju - powiedział Pedro Sanchez.</p>
      <p>Wezwał wszystkie ugrupowania polityczne do tego, aby działać "w sposób odpowiedzialny" na rzecz likwidacji pata politycznego, wynikającego z braku w Hiszpanii większościowego rządu.</p>
      <p>Sanchez podkreślił, że nie zamierza negocjować z tymi partiami, które "sieją nienawiść" i "nie kierują się demokracją".</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/6605a1b6-e00b-469b-b08b-04e15b2f8812.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Pedro Sanchez przemawiał w Madrycie<cite>Źródło: PAP/EPA/FERNANDO VILLAR</cite></figcaption>
      </figure>
      <h3>Niższa frekwencja</h3>
      <p>Premier odnotował, że pomimo spodziewanej wcześniej niższej frekwencji w wyborach głosowało stosunkowo wielu obywateli kraju. Łącznie do urn udało się blisko 70 proc. spośród 37 mln Hiszpanów uprawnionych do głosowania, czyli o prawie sześć punktów procentowych mniej niż 28 kwietnia.</p>
      <p>W niedzielę w ciągu dnia przedstawiciele państwowej komisji wyborczej wskazywali, że frekwencja jest niższa w porównaniu z kwietniowym głosowaniem. O godz. 14 wyniosła ponad 41 proc., czyli o blisko cztery punkty procentowe mniej w stosunku do poprzednich wyborów.</p>
    </article>
  </body>
</html>