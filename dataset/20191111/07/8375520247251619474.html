<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/veteran-ato-mazur-rozpoviv-shcho-vin-robiv-na-rosiysko-chechenskiy-viyni-639082.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T07:11:47+00:00"/>
    <meta property="og:title" content="Ветеран АТО Мазур розповів, що він робив на російсько-чеченській війні"/>
    <meta property="og:description" content="Мазур дав прес-конференцію в Любліні, на якій розповів, чому був у Чечні"/>
  </head>
  <body>
    <article>
      <h1>Ветеран АТО Мазур розповів, що він робив на російсько-чеченській війні</h1>
      <address>
        <time datetime="2019-11-11T07:11:47+00:00">11 Nov 2019, 07:11</time>
      </address>
      <h4>Мазур дав прес-конференцію в Любліні, на якій розповів, чому був у Чечні</h4>
      <p>Затриманий у Польщі ветеран АТО та співробітник секретаріату Уповноваженого Верховної Ради з прав людини Ігор Мазур спростував свою участь у російсько-чеченській війні. Про це він повідомив на брифінгу у Польщі, пише <a href="https://www.radiosvoboda.org/a/news-mazur-polshcha-rosia-ekstradytsia/30262861.html">Радіо Свобода</a>.</p>
      <p>«Я не брав участі у бойових діях, я був на території Чечні у той час. Ми приїхали туди, як журналісти, і я працював у прес-центрі «Вільний Кавказ». Українські прикордонники не попереджали мене, що я у списку Інтерполу», — заявив Мазур у Любліні.</p>
      <p>Він додав що у Польщі був кілька разів після того, як звільнився зі Збройних сил. «Я був у базі Інтерполу з 2014 року, просто Інтерпол не давав хід цьому. Останні місяці Росія почала активно працювати на міжнародному рівні. Інтерпол здався і включив нас у так званий «чорний список». На жаль, Інтерпол допомагає у цьому Росії», – додав Мазур.</p>
      <blockquote><i>Ігор Мазур (Тополя) народився у Хмельницькій області та отримав фах вчителя історії та правознавця. Був керівником осередку «Правого сектора» у Київській області і начальником штабу 24 сотні самооборони Майдану під час Революції гідності. <br/></i><br/><i>З травня 2014 перебував у зоні АТО. З квітня 2015 року — офіцер Збройних сил, командир роти, заступник начальника штабу розвідувального батальйону в секторі «М». Після демобілізації у 2016 році став заступником голови партії УНА-УНСО</i>.</blockquote>
      <p>9 листопада у Польщі, на прикордонному пункті Дорогуск <a href="https://glavcom.ua/world/observe/u-polshchi-zatrimali-odnogo-z-lideriv-una-unso-638874.html">було затримано українського політика</a>, одного з лідерів УНА-УНСО, 46-річного ветерана АТО Ігоря Мазура.</p>
      <p>У запиті Російська Федерація звинувачує Мазура в тероризмі, а саме — в участі в першій чеченській війні на боці військ президента Чечні, генерала Джохара Дудаєва у складі батальйону УНСО «Вікінг». Матеріали запиту РФ на затримання Мазура ґрунтуються на справі політв’язнів Кремля Миколи Карпюка і Станіслава Клиха.</p>
      <p>10 листопада <a href="https://glavcom.ua/country/incidents/mazura-peredali-na-poruki-ukrajinskomu-konsulu-denisova-638999.html">польська прокуратура віддала Мазура</a> на поруки українському консулу.</p>
      <p>
        <b>Читайте також:</b>
      </p>
      <blockquote>
        <b>
          <a href="https://glavcom.ua/interviews/yurist-terorist-igor-mazur-topolya-dumayu-des-dnyami-u-nas-bude-prichina-dlya-rozrivu-dipvidnosin-376184.html">«Юрист-терорист» Ігор Мазур-Тополя: Днями у нас буде причина для розриву дипвідносин з Росією.<br/></a>
        </b>
        <br/>
        <b>
          <a href="https://glavcom.ua/publications/123852-igor-mazur-topolja-vlada-hoche-zishtovhnuti-%C2%ABpravij-sektor%C2%BB-i-klichka.html">Ігор Мазур-Тополя: Влада хоче зіштовхнути «Правий сектор» і Кличка.</a>
        </b>
      </blockquote>
    </article>
  </body>
</html>