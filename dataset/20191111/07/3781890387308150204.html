<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741089"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T07:49:00+00:00"/>
    <meta property="og:title" content="ม็อบฮ่องกงสาดน้ำมันเผา ฝ่ายคิดต่างเจ็บปางตาย"/>
    <meta property="og:description" content="สถานการณ์ประท้วงในฮ่องกงยืดเยื้อข้ามวันเป็นครั้งแรก และมีแนวโน้มทวีความรุนแรงขึ้นอีก เมื่อตำรวจใช้กระสุนจริงครั้งใหม่ และม็อบหัวรุนแรงตระเวนสร้างความปั่นป่วนตามสถานที่หลายแห่ง ไม่เว้นแม้ในมหาวิทยาลัย"/>
  </head>
  <body>
    <article>
      <h1>ม็อบฮ่องกงสาดน้ำมันเผา ฝ่ายคิดต่างเจ็บปางตาย</h1>
      <address>
        <time datetime="2019-11-11T07:49:00+00:00">11 Nov 2019, 07:49</time>
      </address>
      <p>
        <b>สถานการณ์ประท้วงในฮ่องกงยืดเยื้อข้ามวันเป็นครั้งแรก และมีแนวโน้มทวีความรุนแรงขึ้นอีก เมื่อตำรวจใช้กระสุนจริงครั้งใหม่ และม็อบหัวรุนแรงตระเวนสร้างความปั่นป่วนตามสถานที่หลายแห่ง ไม่เว้นแม้ในมหาวิทยาลัย</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 11 พ.ย.ว่าสถานการณ์ประท้วงที่ฮ่องกงในสัปดาห์ที่ 24 ยืดเยื้อตั้งแต่บ่ายวันอาทิตย์จนถึงช่วงบ่ายของวันจันทร์ และมีแนวโน้มลากยาวถึงช่วงกลางคืนของวันเดียวกันเป็นครั้งแรก โดยสถานการณ์ทวีความรุนแรงหลังมีผู้ประท้วงเสียชีวิตเป็นคนแรก นับตั้งแต่ความขัดแย้งปะทุเมื่อเดือนมิ.ย.ที่ผ่านมา คือนายโจว ซี-หลก นักศึกษาวัย 22 ปี เสียชีวิตเมื่อวันศุกร์ที่ผ่านมา หลังพลัดตกลงจากอาคารจอดรถระหว่างเผชิญหน้ากับตำรวจปราบจลาจลเมื่อต้นสัปดาห์ที่แล้ว  และจนถึงตอนนี้ “ต้นเหตุ” ที่ส่งผลให้นายโจว ซี-หลก พลักตกลงมาจากอาคาร “ยังไม่ชัดเจน”</p>
      <figure>
        <img src="https://www.dailynews.co.th/admin/upload/20191111/news_CVoPTDOETc145248_533.jpg?v=201911112310?v=6953"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1193766541352824832?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ต่อจากนั้นเมื่อช่วงเช้าของวันจันทร์ตามเวลาท้องถิ่น เกิดเหตุตำรวจปะทะกับกลุ่มผู้ประท้วงชุดดำจำนวนหนึ่ง ในย่านไซ้ หว่าน โป๋ว ของฝั่งฮ่องกง ซึ่งเจ้าหน้าที่ต้องการรื้อถอนสิ่งกีดขวางของกลุ่มผู้ชุมนุมออกจากท้องถนน เบื้องต้นมีการยืนยันเสียงปืนดังขึ้น 3 นัด และมีผู้ได้รับบาดเจ็บ 2 คน อย่างไรก็ตาม หลังจากนั้นตำรวจออกแถลงการณ์มีผู้ได้รับบาดเจ็บจากกระสุนปืนเพียงคนเดียว เป็นชายวัย 21 ปี เข้ารับการผ่าตัดนำกระสุนออกจากบริเวณหน้าท้อง และอาการพ้นขีดอันตราย แต่ยังคงอยู่ภายใต้การดูแลอย่างใกล้ชิดของแพทย์<br/> </p>
      <figure>
        <iframe data-src="https://twitter.com/SCMPNews/status/1193782072332013569?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191111/news_IHLkaJomDM145157_533.jpg?v=201911112310?v=6619"/>
      </figure>
      <figure>
        <img src="https://www.dailynews.co.th/admin/upload/20191111/news_oovWhfkgVU145227_533.jpg?v=201911112310?v=4119"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1193783451633082368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ เหตุการณ์ที่ย่านไซ้ หว่าน โป๋ว ส่งผลให้การประท้วงขยายวงกว้างไปตามสถานีรถไฟใต้ดิน ซึ่งทยอยปิดให้บริการเพื่อความปลอดภัย ส่วนใหญ่เป็นเส้นทางสายตะวันออก และที่มหาวิทยาลัยหลายแห่ง ถึงขั้นมีการจุดไฟเผาสิ่งของภายในอาณาเขตสถานศึกษา อาทิ ที่มหาวิทยาลัยฮ่องกงโพลีเทคนิค โดยสถานการณ์เผชิญหน้าตึงเครียดที่สุดอยู่ที่มหาวิทยาลัยจีนแห่งฮ่องกง ( ซียูเอชเค ) ในย่านซา ถิ่น ทางตะวันออกของเขตนิวเทร์ริทอรีส์ ซึ่งกลุ่มผู้ประท้วงที่แน่นอนว่าส่วนใหญ่เป็นนักศึกษาตั้งแนวกีดขวางและจุดไฟเผา พร้อมทั้งขว้างปาก้อนอิฐใส่ตำรวจปราบจลาจลซึ่งยิงแก๊สน้ำตาและกระสุนยางอย่างต่อเนื่อง อนึ่ง มีรายงานด้วยว่า ทางมหาวิทยาลัยขอความร่วมมือให้เจ้าหน้าที่แจ้งให้ทราบก่อนเข้าสู่พื้นที่ แต่ยังไม่ชัดเจนว่าตำรวจได้ปฏิบัติตามหรือไม่ นอกจากนี้ เกิดเหตุชายวัยกลางคนถูกราดน้ำมันแล้วจุดไฟเผา หลังมีปากเสียงกับชายอีกคนหนึ่ง บริเวณสะพานในเขตที่อยู่อาศัยใกล้กับชุมชนหม่า อ่อน ซาน ซึ่งเจ้าหน้าที่กู้ภัยเร่งนำตัวผู้ได้รับบาดเจ็บส่งโรงพยาบาลแล้ว<br/> </p>
      <figure>
        <iframe data-src="https://twitter.com/SCMPHongKong/status/1193781391403544581?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191111/news_yfoWuwdSru145429_533.jpg?v=201911112310?v=3799"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1193764876386066432?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1193753878036008960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191111/news_bjFqxJxEXp145237_533.jpg?v=201911112310?v=7351"/>
      </figure>
      <p>ขณะที่สถานการณ์ในย่านใจกลางเมือง ไม่ว่าจะเป็นที่ย่านมงก๊กและเซ็นทรัลยังคงตึงเครียดและวุ่นวาย โดยเจ้าหน้าที่ยิงแก๊สน้ำตาสลับกับกระสุนยางเพื่อกดดันให้ผู้ประท้วงชุดดำหัวรุนแรงสลายตัว แต่อีกฝ่ายยังคงขว้างปาก้อนอิฐและระเบิดเพลิงเข้าใส่เจ้าหน้าที่ ตลอดจนการตั้งแนวกีดขวางบนถนนยังคงมีอยู่ทั่วไป ส่งผลให้การจราจรติดขัดในหลายเส้นทาง<br/> </p>
      <figure>
        <iframe data-src="https://twitter.com/SCMPHongKong/status/1193767961628012545?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191111/news_CoeagZwGEe170446_533.jpg?v=201911112310?v=2429"/>
      </figure>
      <p>อย่างไรก็ตาม คณะผู้บริหารฮ่องกงและรัฐบาลปักกิ่งยังไม่แสดงท่าทีอย่างเป็นทางการต่อสถานการณ์ประท้วงรอบนี้ ที่มีการปลุกระดมตามเครือข่ายสังคมออนไลน์อย่างต่อเนื่อง ให้ทุกภาคส่วน "ร่วมกันผละงานและหยุดเรียนอย่างไม่มีกำหนด".<br/><br/><b>เครดิตภาพ : AFP</b></p>
    </article>
  </body>
</html>