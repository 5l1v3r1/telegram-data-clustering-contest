<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620895/%DA%86%D8%AA-%D8%AC%D9%86%D8%AC%D8%A7%D9%84%DB%8C-%D8%B3%D8%B9%DB%8C%D8%AF-%D9%85%D9%84%D8%A7%DB%8C%DB%8C-%D8%A8%D8%A7-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%AC%D9%87%D8%A7%D9%86%DB%8C-%D8%B3%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T07:22:00+00:00"/>
    <meta property="og:title" content="چت جنجالی سعید ملایی با فدراسیون جهانی+سند"/>
    <meta property="og:description" content="فدراسیون جهانی جودو بخش‌هایی از &quot;چت&quot; ماه‌ها قبل سعید ملایی با مسوولان فدراسیون جهانی را در اختیار مسوولان ایرانی قرار داده که حکایت از علاقه و تلاش وافر این جودوکار ایرانی پیش از پناهندگی‌اش برای قبول تابعیت کشوری دیگر دارد."/>
  </head>
  <body>
    <article>
      <h1>چت جنجالی سعید ملایی با فدراسیون جهانی+سند</h1>
      <address>
        <time datetime="2019-11-11T07:22:00+00:00">11 Nov 2019, 07:22</time>
      </address>
      <p>
        <i>فدراسیون جهانی جودو بخش‌هایی از "چت" ماه‌ها قبل سعید ملایی با مسوولان فدراسیون جهانی را در اختیار مسوولان ایرانی قرار داده که حکایت از علاقه و تلاش وافر این جودوکار ایرانی پیش از پناهندگی‌اش برای قبول تابعیت کشوری دیگر دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شهریور ماه سال جاری سعید ملایی چهره شاخص جودوی ایران و دارنده مدال طلای جهان و یکی از شانس‌های اصلی کسب مدال طلای المپیک ۲۰۲۰ برای ایران، پس از شکست در مرحله نیمه نهایی رقابت‌های جودوی قهرمانی جهان ۲۰۱۹ در ژاپن، در اقدامی با حمایت رییس فدراسیون جهانی اعلام کرد که مجبور شده عمدی در نیمه نهایی رقابت‌ها ببازد تا با جودوکار رژیم صهیونیستی روبرو نشود، موضوعی که از سوی مقامات ورزش ایران به شدت رد شد اما در نهایت این ماجرا و اتفاقات پس از آن باعث تعلیق کلیه فعالیت‌های جودوی ایران شد.</p>
      <p>ملایی در شهریور ۹۸ با حمایت علنی شخص رییس فدراسیون جهانی جودو از توکیو به تهران بازنگشت و راهی آلمان شد. او هر چند در ابتدا و در مصاحبه با رسانه‌های خارجی تاکید کرد، درخواست پناهندگی به آلمان را نداده اما اکنون دروغ بودن این ادعا آشکار شده و اسناد موجود نشان می‌دهد که ملایی سناریویی کامل برای ترک تابعیت ورزشی ایران و پناهندگی در کشور دومی را در سر داشته است، آن هم ماه‌ها قبل از مسابقات قهرمانی جهان در ژاپن.</p>
      <p>سکوت مسئولان ورزش ایران و فدراسیون جودو درباره مقصران این اتفاق و چرایی حضور ملایی در این رقابت‌ها تا مدت‌ها ادامه داشت تا اینکه آرش میراسماعیلی رییس فدراسیون جودو رسما اعلام کرد، داورزنی معاون وزیر ورزش علی‌رغم مخالفت فدراسیون جودو مجوز اعزام ملایی به رقابت‌های جهانی را صادر کرده است.</p>
      <p>میراسماعیلی در گفت‌وگویی تلویزیونی هم‌چنین عنوان کرد که "ملایی از مدت ها پیش پیگیر پناهندگی به کشورهای دیگر از جمله آذربایجان و آلمان بوده و حتی بررسی چت‌های این جودوکار با مسئول برگزاری مسابقات فدراسیون جهانی جودو نشان می‌دهد وی از مدت‌ها پیش خواستار کمک مسئولان ارشد فدراسیون جهانی برای پناهندگی‌اش به یک کشورهای خارجی بوده است".</p>
      <p>فدراسیون جهانی جودو اخیرا با ارسال نامه‌ای به مسوولان ورزش ایران و ارسال بخشی از چت‌های سعید ملایی با خانم "لیزا ماما" مسوول برگزاری مسابقات فدراسیون جهانی جودو تاکید کرده که این جودوکار ایرانی از مدت‌ها پیش به دلیل شرایط دشوارش در ایران، به صورت جدی پیگیر پناهندگی‌اش در کشورهای دیگر بوده است.</p>
      <p>این چت‌ها به صورت اظهارات یکطرفه سعید ملایی (اظهارات "لیزا ماما" از سوی فدراسیون جهانی حذف شده) و در ضمیمه مستندات و دفاعیات فدراسیون جهانی جودو در دلایل ورودش به موضوع ملایی برای مقامات ایرانی ارسال شده است.</p>
      <p>ملایی در بخشی از این چت‌ها که متن آن در اختیار ایسنا قرار گرفته، حدود ۷ ماه قبل از اتفاقات رقابت‌های جهانی مدعی شده "در شرایط سختی در ایران زندگی می‌کند و در صورت سرپیچی از دستورات جانش در خطر است"!. موضوع نادرستی که طرح آن احتمالا بر اساس سناریوی بوده که در ذهن داشته تا با این ادبیات، ترحم و همراهی بیشتر مسوولان فدراسیون جهانی جودو را برای خروجش از زیر پرچم ایران فراهم و فرآیند اخذ پناهنگی‌اش را اجرا کند.</p>
      <p>او در این مکالمات مدعی شده که همواره مجبور به مبارزه نکردن با حریفان اسراییلی شده و کناره‌گیری‌های دستوری او از مسابقات مختلف باعث شده رنکینگ او از رتبه ۲ به ۷ کاهش پیدا کند.</p>
      <p>بخش‌هایی از اظهارات سعید ملایی با مسوول مسابقات فدراسیون جهانی جودو که بصورت چت انجام شده به این شرح است:</p>
      <p>- فدراسیون ایران امروز (۲۲ بهمن ۹۷) گفت که نباید به روسیه بروم با وجود اینکه ثبت نام کرده‌ام. من پرسیدم چرا نباید به تورنمنت بروم، گفتند بخاطر اینکه فدراسیون جهانی باخت‌های تقلبی در فرانسه را فراموش کند. اینها همه دروغ است. می‌خواهم به آقای ویزر نامه بنویسم تا کشورم را عوض کنم.</p>
      <p>- اما یک نامه محرمانه به تو خواهم داد تا یک موضوع محرمانه را بگویم.</p>
      <p>- ... اگر اطاعت نکنم من و خانواده‌ام در ایران کشته می‌شویم.</p>
      <p>- من تنها از شما و آقای ویزر (رئیس فدراسیون جهانی) کمک می‌خواهم تا این شرایط را برای من تسهیل کنید، چرا که شاید بخاطر اسرائیل نتوانم به المپیک بروم و سهمیه بگیرم.</p>
      <p>- من در ایران بشدت با مشکل مواجه شده‌ام. من برای مسابقات آینده و المپیک به کمک زیادی از سوی آقای ویزر احتیاج دارم.</p>
      <p>- من می‌خواهم که نامه محرمانه من را به آقای وزیر(!) انتقال دهید چرا که اگر در ایران متوجه آن شوند، از شر من خلاص می‌شوند و برای من مشکل ساز می‌شود.</p>
      <figure>
        <img src="https://aftabnews.ir/files/fa/news/1398/8/20/357689_142.jpg"/>
      </figure>
      <figure>
        <img src="https://aftabnews.ir/files/fa/news/1398/8/20/357690_775.jpg"/>
      </figure>
    </article>
  </body>
</html>