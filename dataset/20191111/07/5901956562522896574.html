<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/levici-se-je-podpora-oodvojila-sds-ze-cisto-blizu-247731"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T07:15:00+00:00"/>
    <meta property="og:title" content="Levici se je podpora podvojila, SDS že čisto blizu vrha"/>
    <meta property="og:description" content="LJUBLJANA – Če bi bile jutri volitve, bi največ glasov dobila LMŠ (15,4 odstotka) in SDS (15,2 odstotka). Obema je podpora glede na oktober nekoliko padla. Tesno na vrhu Od letošnjega februarja,..."/>
  </head>
  <body>
    <article>
      <h1>Levici se je podpora podvojila, SDS že čisto blizu vrha</h1>
      <address><time datetime="2019-11-11T07:15:00+00:00">11 Nov 2019, 07:15</time> by <a rel="author">S. U.</a></address>
      <p>LJUBLJANA – Če bi bile jutri volitve, bi največ glasov dobila LMŠ (15,4 odstotka) in SDS (15,2 odstotka). Obema je podpora glede na oktober nekoliko padla.</p>
      <h3>Tesno na vrhu</h3>
      <p>Od letošnjega februarja, ko je LMŠ prevzel vodstvo na barometru, se ji je SDS tokrat najbolj približal. Precej izenačeni sta bili tudi julija, ko ju je ločilo 0,3 odstotne točke. Veliki met pa je uspel Levici, ki se je s četrtega povzpela na tretje mesto – zanjo bi oddalo glas 11,2 odstotka vprašanih (v primerjavi s 5,3 v oktobru). Nespremenjena glede na pretekli mesec ostaja podpora SD (6 odstotkov), medtem ko se je podpora NSi dvignila (s 4,7 odstotka na 5,9 odstotka). SNS bi glede na rezultate ankete ta mesec volilo 3,2 odstotka vprašanih, SAB pa 2,3 odstotka vprašanih. Glede na oktober se je precej dvignila podpora SMC, ki po umiku <b>Mira Cerarja</b> z vrha stranke in prihodu <b>Zdravka Počivalška </b>najverjetneje nagovarja druge volivce doslej (oktobra 0,4 odstotka, novembra 1,9 odstotka). Nasprotno pa je precej upadla podpora Desusu, ki se je oktobra lahko pohvalil z največjim skokom (3,9 odstotka), novembra pa padel na septembrsko raven (2,2 odstotka).<br/><br/>Da ne vedo, koga bi volili, je odgovorilo 18 odstotkov vprašanih (oktobra 21,7 odstotka), navzgor pa je poskočil delež tistih, ki ne bi volili nobene stranke (oktobra 9,1 odstotka, novembra 11,6 odstotka).</p>
      <h3>Na vrhu ostaja Borut Pahor</h3>
      <p>Na vrhu lestvice priljubljenosti politikov ni sprememb. Na vrhu ostaja predsednik republike <b>Borut Pahor</b> pred predsednikom vlade <b>Marjanom Šarcem</b>, ki pa so mu anketiranci tokrat namenili nižjo oceno. Kandidat za evropskega komisarja <b>Janez Lenarčič </b>je ohranil tretje mesto. S tem nekako nadaljuje tradicijo predhodnikov, <b>Violete Bulc</b> in <b>Janeza Potočnika</b>, ki sta se večino svojega mandata redno uvrščala med najbolj priljubljene, četudi nista bila veliko opazna na slovenskem političnem parketu. Narasla je podpora zdravstvenemu ministru<b> Alešu Šabedru</b> in tudi vsem evropskim poslancem.<br/><br/>Kombinirano telefonsko in spletno anketo je za časnik <i>Delo </i>opravil inštitut za raziskovanje trga in medijev <i>Mediana </i>med 28. oktobrom in 7. novembrom na reprezentativnem vzorcu 735 polnoletnih prebivalcev Slovenije.</p>
    </article>
  </body>
</html>