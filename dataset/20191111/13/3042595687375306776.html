<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/nytt-dodsfall-ryster/71804179"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T13:33:46+00:00"/>
    <meta property="og:title" content="Nytt dødsfall ryster"/>
    <meta property="og:description" content="Bokseverden har mistet mange liv i år. Michael Zerefa er knust etter at sparringspartneren, Dwight Ritchie, døde."/>
  </head>
  <body>
    <article>
      <h1>Nytt dødsfall ryster</h1>
      <h2>Bokseverden har mistet mange liv i år. Michael Zerefa er knust etter at sparringspartneren, Dwight Ritchie, døde.</h2>
      <address><time datetime="2019-11-11T13:33:46+00:00">11 Nov 2019, 13:33</time> by <a rel="author">Magnus Gamlem</a></address>
      <p>Den australske bokseren Dwight Ritchie (27) er død. Det melder <a href="https://www.bbc.com/sport/boxing/50066825">BBC</a>. Han omkom under en treningsøkt sammen med Michael Zerafa i Melbourne, Australia.</p>
      <p>Trebarnsfaren hjalp Zerafa i forberedelsene til omkampen mot Jeff Horn.</p>
      <p>- Vi er triste og sjokkerte over å måtte meddele at «the Fighting Cowboy», Dwight Ritchie, har gått bort mens han gjorde det han elsket, heter det i en pressemelding fra hans promotør, Jack Ellis.</p>
      <h3>13 dødsfall i året</h3>
      <p>Bokseverden er nok en gang rystet, i det som begynner å bli en lang rekke dødsfall på kort tid.</p>
      <p>Det er bare en knapp måned siden den amerikanske bokseren Patrick Day (27) gikk bort. Han ble påført hjerneskader etter en kamp mot Charles Conwell, og døde fire dager seinere.</p>
      <p><b>I løpet av ei uke i juli døde både <a href="https://www.dagbladet.no/sport/russisk-bokser-dode-etter-skader-pafort-i-kamp/71426052">Maxim Dadasjev</a> (28) og</b> <a href="https://www.dagbladet.no/sport/enkas-sorg-etter-tragedien/71433633"><b>Hugo Alfredo «Dinamita» Santillan</b></a> <b>(23) - begge etter å ha blitt påført skader i ringen. I september led Boris Stanchov samme skjebne. Fire av de fem nevnte måtte på sykehus for å fjerne blodpropper fra hjernen, men livene sto ikke til å redde.</b></p>
      <p>En stor studie viser at det i gjennomsnitt dør 13 boksere hvert år, skriver <a href="https://edition.cnn.com/2019/10/17/sport/boxing-deaths-patrick-day-spt-intl-trnd/index.html">CNN</a>. Tallene er hentet fra årene mellom 1890 og 2011.</p>
      <p>- Boksing er et lett mål for kritikk, og det er selvfølgelig forståelig at det kommer kritikk, men kanskje ikke helt rettferdig, sier en talsmann for World Boxing Federation til CNN.</p>
      <p>- Boksing er viktig for mange unge folk. Det holder dem borte fra gatene, fra narkotika, lærer dem disiplin, gir dem selvtillit, og alt det gode teller mer en det vonde, mener de.</p>
      <h3>- Finnes ikke ord</h3>
      <p>Ritchie hadde bare tapt to av 21 kamper i karrieren. Dødsfallet har utløst en flom av hyllester fra andre boksere på sosiale medier.</p>
      <p>
        <b>- I dag mistet vi en av våre egne, <a href="https://twitter.com/LukeJackson/status/1193074528236134400">skriver</a> Luke Jackson.</b>
      </p>
      <p>- Vi har mistet en mester, sier Tim Tszy, som var den siste Ritche gikk offisiell kamp mot.</p>
      <p>Zerefa, som ble den siste Ritchie bokset mot, er naturligvis knust etter hendelsen.</p>
      <p>- Det finnes ikke ord for å beskrive det jeg føler nå. Dwight var en av de mest ydmyke personene jeg har møtt, forteller han til <a href="https://www.exclusiveinsight.com/michael-zerafa-dwight-rest-in-peace/">exclusiveinsight.com</a>.</p>
      <p>
        <b>De to var jevngamle, og hadde kjent hverandre i lang tid.</b>
      </p>
      <p>- Vi møttes som tenåringer, da vi akkurat hadde kommet inn i sporten. Og de ti siste åra har vi støttet hverandre både i og utenfor ringen, forteller han.</p>
      <h3>Forklarer dødsfallet</h3>
      <p>Ifølge Zerefa var det ikke noe uvanlig ved det siste slaget som traff Ritchies kropp.</p>
      <p>- Ingen slag var utenom det vanlige. Noe bare skjedde, forklarer han.</p>
      <p>
        <b>- Det er en ufattelig tragedie. Og selv om det er tøft for meg nå, kan jeg ikke tenke meg hvor vanskelig de siste 24 timene har vært for familien hans. Hjertet mitt blør for hans tre barn og vakre kjæreste. Jeg har snakket med familien og sagt kondolerer, sier Zerefa.</b>
      </p>
      <p>Etter dødsfallet har det blitt opprettet en <a href="https://www.gofundme.com/f/rest-in-peace-dwight-ritchie?utm_source=customer&amp;utm_medium=copy_link&amp;utm_campaign=p_cp%20share-sheet&amp;fbclid=IwAR25M7hIzfyTO2HufuEhZB5iGk4G3hcIi5QXT3dZokaJquIJ2R87ttq_HC8&amp;utm_source=hootsuite&amp;utm_medium=&amp;utm_term=&amp;utm_content=&amp;utm_campaign=">innsamlingsside</a> til Ritchies familie. Målet er 50 000 dollar, og i løpet av helga har over 20 000 dollar blitt samlet inn.</p>
    </article>
  </body>
</html>