<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/autofil-redaktor-slutter-i-aller-media---pa-tide-a-finne-pa-noe-nytt/"/>
    <meta property="og:site_name" content="Kampanje"/>
    <meta property="article:published_time" content="2019-11-11T13:31:38+00:00"/>
    <meta property="og:title" content="Autofil-redaktør slutter i Aller Media: - På tide å finne på noe nytt"/>
    <meta property="og:description" content="Etter salget av Autofil slutter nå leder av motorredaksjonen."/>
  </head>
  <body>
    <article>
      <h1>Autofil-redaktør slutter i Aller Media: - På tide å finne på noe nytt</h1>
      <address>
        <time datetime="2019-11-11T13:31:38+00:00">11 Nov 2019, 13:31</time>
      </address>
      <p>
        <b>Etter salget av Autofil slutter nå leder av motorredaksjonen.</b>
      </p>
      <p>De siste fire årene har <b>Espen Stensrud</b> ledet motorredaksjonen som har levert til flere merkevarer i konsernet, samt vært ansvarlig redaktør for magasinene Autofil, Båtmagasinet og Jeger.  </p>
      <p>- Jeg har hatt hele mitt voksne arbeidsliv i Dagbladet og Aller Media. Nå er det på tide å finne på noe nytt, sier Stensrud i en melding.</p>
      <p>Han startet i Dagbladet helt tilbake i høsten 1992, hvor han blant annet var reportasjeleder på sporten og vaktsjef på nyhetsdesken. I 2003 gikk han til Aller Media hvor han var redaksjonssjef i Autofil og utgavesjef for Se og Hør – før han overtok redaktørstolen i Autofil i 2008. Siden har han fått stadig større ansvarsområder.</p>
      <p>- Jeg har vært hele mitt voksne liv i Dagbladet og Aller Media. Det er har vært en fantastisk reise, sier Stensrud til Kampanje.</p>
      <p>1. november ble det kjent at Aller Media selger Autofil-merkevaren til Bilforlaget. Det medførte en omorganisering i mediehuset der seks årsverk ble satt i spill av ledelsen.</p>
      <p>I dag bekrefter Aller Media at alle har fått tilbud om sluttpakke.</p>
      <p>
        <b>Les mer: <a href="https://kampanje.com/link/e081b503f3784c2e8cbb3b7783d770d7.aspx">Nye sluttpakketilbud i Aller - klubben kjemper mot nedbemanning</a></b>
      </p>
      <p>Stensrud bekrefter at han har inngått en sluttavtale.</p>
      <p>- Det er klart at det strukturelle og salg er en del av dette. Da kommer man til et veiskille og tenker: søren, skal man benytte anledningen til å gjøre noe nytt her i verden? Vi har stått i en stor omstilling i lang tid og det har vi gjort med stor suksess. Det er jeg veldig stolt over. Nå er det oppdraget utført og jeg får prøve å bruke kompetansen på andre områder, sier Stensrud.</p>
      <p>- Har du planen klar ?</p>
      <p>- Jeg har flere spennende muligheter og spor. Hva jeg lander på, vet jeg ikke, men jeg er fortsatt sulten og har masse energi.</p>
      <p><b>Stått i omstilling<br/></b>Konserndirektør i Aller og leder av kvinnesegmentet, <b>Ingrid Skogrand</b>, takker Stensrud for innsatsen.</p>
      <p>- Espen Stensrud har ledet fagredaksjonen for motorstoff i en tid hvor endringen i mediebruk fra print til digitale flater har vært enorm. Det har krevd kontinuerlig utvikling og omstilling. Redaksjonen har hele veien levert redaksjonelle høykvalitetssaker til flere merkevarer i konsernet - fra magasinet Autofil, som vi nå har solgt, til Dagbladet, Dinside og Elbil24, sier Skogrand.</p>
      <p>I forbindelse med salget av Autofil til Bilforlaget blir dagens motorredaksjon avviklet. Konsernet spisser nå sin digitale satsning på motorstoff gjennom Dinside og Elbil24. </p>
      <p>- Det siste året har motorredaksjonen bidratt til en formidabel digital vekst for bilstoff på Dinside. Den sterke posisjonen konsernet Aller Media har på området, kan i stor grad tilskrives Espen og hans folk. Jeg takker Espen for mange års sterke leveranser som leder for motorredaksjonen, Autofil, Båtmagasinet og Jeger, sier Skogrand.</p>
      <p><b>Vil savne kollegene<br/></b>Stensrud vurderer mange spennende muligheter framover, men innrømmer at det blir vemodig å forlate Aller Media.</p>
      <p>- Jeg er overbevist om at stoffområdene blir ivaretatt av alle de flinke folkene i Aller. Jeg kommer til å savne de supre kollegene mine og må takke for alle mulighetene jeg har fått. Jeg har lært ekstremt mye i min lange fartstid i Aller-konsernet. Det skal jeg bruke på min jobbreise videre, sier Stensrud.</p>
      <p>Espen Stensrud slutter i Aller Media i midten av desember i år.</p>
    </article>
  </body>
</html>