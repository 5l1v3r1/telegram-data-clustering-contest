<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596800/igetida-xongk-kongk-oi-diadilotes-exoun-ginei-pleon-exthroi-tou-laou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T13:50:00+00:00"/>
    <meta property="og:title" content="Ηγέτιδα Χονγκ Κονγκ: Οι διαδηλωτές έχουν γίνει πλέον εχθροί του λαού"/>
    <meta property="og:description" content="Η ηγέτιδα του Χονγκ, Κονγκ Κάρι Λαμ, δήλωσε σήμερα ότι η βία, στην οποία έχει διολισθήσει η πρώην βρετανική αποικία, έχει υπερβεί τα αιτήματα των..."/>
  </head>
  <body>
    <article>
      <h1>Ηγέτιδα Χονγκ Κονγκ: Οι διαδηλωτές έχουν γίνει πλέον εχθροί του λαού</h1>
      <address><time datetime="2019-11-11T13:50:00+00:00">11 Nov 2019, 13:50</time> by <a rel="author">SigmaLive</a></address>
      <p>Η ηγέτιδα του Χονγκ, Κονγκ Κάρι Λαμ, δήλωσε σήμερα ότι η βία, στην οποία έχει διολισθήσει η πρώην βρετανική αποικία, έχει υπερβεί τα αιτήματα των φιλοδημοκρατικών διαδηλωτών και ότι οι διαδηλωτές είναι πλέον εχθροί του λαού.<br/> <br/>Σε δηλώσεις της μετά τον σοβαρό τραυματισμό ενός διαδηλωτή από τον εν ψυχρώ πυροβολισμό ενός αστυνομικού, την πυρπόληση ενός υποστηρικτή του Πεκίνου από διαδηλωτή και την εκτεταμένη χρήση δακρυγόνων μέρα μεσημέρι στην καρδιά του χρηματοπιστωτικού κέντρου, η Λαμ εξέφρασε τη θλίψη της για τον θάνατο ενός φοιτητή την περασμένη εβδομάδα.<br/> <br/>Τρία βίντεο που ανέβηκαν σε ιστότοπους κοινωνικής δικτύωσης που χρησιμοποιούν οι διαδηλωτές δείχνουν έναν άνδρα που φοράει πράσινο μπλουζάκι να λογοφέρνει με κάποιους σε μια πεζογέφυρα που φέρεται ότι βρίσκεται στη βόρεια συνοικία Μα Ον Σαν. Ένας μαυροφορεμένος μασκοφόρος φαίνεται στη συνέχεια να του πετάει ένα υγρό και εκείνος να τυλίγεται στις φλόγες, ενώ το πλήθος τρέπεται σε φυγή και το θύμα πασχίζει απεγνωσμένα να βγάλει την μπλούζα του.<br/> <br/>Η Κάρι Λαμ δεσμεύτηκε ότι η κυβέρνησή της θα καταβάλει κάθε προσπάθεια ώστε να βρει τους τρόπους και τα μέσα για τον τερματισμό της βίας το συντομότερο δυνατόν. Η προτεραιότητα τώρα, είπε, είναι ο τερματισμός της βίας και η επιστροφή στην ομαλότητα.<br/> <br/>Η κοινωνία μας έχει δεχτεί έντονες πιέσεις εξαιτίας της εκτεταμένης βίας των «διαδηλωτών» και η κλιμακούμενη βία δεν πρόκειται να κάνει την κυβέρνηση να υποχωρήσει, τόνισε, και έκανε έκκληση σε όλους τους πολίτες να παραμείνουν ήρεμοι και να μην παίρνουν μέρος σε παράνομες δραστηριότητες.<br/> <br/>Πρόσθεσε ότι θέλει να διαμηνύσει στους διαδηλωτές ότι δεν θα καταφέρουν να διασφαλίσουν τα αιτήματά τους.<br/> <br/>Οι διαδηλωτές καταστρέφουν αμείλικτα την κοινωνία, σημείωσε η Λαμ, καλώντας την κοινωνία να καταδικάσει τις βίαιες ενέργειές τους.<br/> <br/>Σε μεγάλο μέρος της αυτόνομης περιοχής της Κίνας επικρατούσε νωρίτερα σήμερα το πρωί χαοτική κατάσταση, εν μέσω των αντικυβερνητικών κινητοποιήσεων που συνεχίζονται επί έξι μήνες.<br/> <br/>Χθες, Κυριακή, η αστυνομία έκανε εκτεταμένη χρήση δακρυγόνων για να διαλύσει διαδηλωτές που απέκλεισαν δρόμους και προκάλεσαν φθορές ιδίως σε εμπορικά κέντρα στον σημαντικότερο χρηματοοικονομικό κόμβο της Ασίας.</p>
    </article>
  </body>
</html>