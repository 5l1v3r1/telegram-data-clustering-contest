<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Aquesta-setmana-arribara-hivern-podria_0_2342165845.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T13:02:00+00:00"/>
    <meta property="og:title" content="Méteo especial: fred encara més hivernal a partir de dijous"/>
    <meta property="og:description" content="Dijous serà el dia de la setmana amb més risc de pluja i neu a cotes baixes"/>
  </head>
  <body>
    <article>
      <h1>Méteo especial: fred encara més hivernal a partir de dijous</h1>
      <h2>Dijous serà el dia de la setmana amb més risc de pluja i neu a cotes baixes</h2>
      <address>
        <time datetime="2019-11-11T13:02:00+00:00">11 Nov 2019, 13:02</time>
      </address>
      <p>El fred continua entrant progressivament. En molts indrets aquest matí hem tornat a tenir les temperatures més baixes de la tardor fins ara. A Girona i a Solsona la temperatura ha baixat algunes dècimes per sota de zero, a Olot la mínima ha sigut de -1 i a Vic i a Ripoll de -2, i les glaçades han començat a arribar també a Ponent i en fondalades prelitorals com el Vallès.</p>
      <p>Avui és Sant Martí, i tot i que la tradició mana que al voltant de l'11 de novembre tinguem un estiuet, el que ens espera aquesta setmana serà més aviat un petit hivern. És cert que avui i demà al migdia la temperatura pujarà una mica més que ahir, però a partir de dijous una potent entrada d'aire fred farà baixar la temperatura encara més que els últims dies, i fins i tot podria nevar ja fora del Pirineu. Arribarem al cap de setmana amb temperatures entre 3 i 8 graus més baixes que les d'avui, és a dir, fred de ple hivern.</p>
      <figure>
        <a href="https://www.ara.cat/2019/11/11/societat/meteo/previsions/Diferencia-prevista-temperatura-maxima-divendres_2342175907_67299061_630x486.png">
          <img src="https://www.ara.cat/2019/11/11/societat/meteo/previsions/Diferencia-prevista-temperatura-maxima-divendres_2342175907_67299061_630x486.png"/>
        </a>
        <figcaption>Diferència prevista entre la temperatura màxima d'avui i la de divendres</figcaption>
      </figure>
      <p>Avui el pas d'un front tornarà a enterbolir el cel en moltes comarques, però només hi haurà algunes nevades febles al vessant nord del Pirineu. El vent bufarà moderat tant a les Terres de l'Ebre com a l'Empordà, d'entre tramuntana i mestral. Demà farà més sol que avui, tot i que encara hi haurà núvols i més nevades al vessant nord del Pirineu.</p>
      <p>Entre dimecres i dijous arribaran borrasques més actives que deixaran algunes precipitacions. Dimecres la pluja afectarà sobretot comarques de la meitat sud de Catalunya durant el matí, i reactivaran les nevades en molts sectors del Pirineu. Dijous caldrà estar pendents de la cota de neu, perquè les precipitacions que apareguin podrien arribar a ser de neu fins als 600 o 700 metres a última hora del dia. En general no plourà ni nevarà gaire, però la neu podria arribar fins a cotes baixes del Pirineu i Prepirineu, i fins i tot en llocs relativament alts de la Catalunya Central. És poc probable una nevada més extensa, però caldrà seguir els mapes de cara als dies vinents.</p>
      <figure>
        <a href="https://www.ara.cat/2019/11/11/societat/meteo/previsions/Acumulacions-precipitacio-previstes-dijous_2342175906_67298983_630x486.png">
          <img src="https://www.ara.cat/2019/11/11/societat/meteo/previsions/Acumulacions-precipitacio-previstes-dijous_2342175906_67298983_630x486.png"/>
        </a>
        <figcaption>Acumulacions de precipitació previstes per dijous</figcaption>
      </figure>
      <p>La tramuntana i el mestral no desapareixeran a curt termini ni de l'Empordà ni de les Terres de l'Ebre. Demà i dimecres el vent continuarà bufant amb cops de fins a 70 o 80 km/h en aquests sectors.</p>
      <h3>Temporal a les Balears</h3>
      <p>El temps més mogut d'aquest inici de setmana afectarà sens dubte les Balears, on una potent baixa Mediterrània i està deixant pluja i sobretot un temporal de vent i mala mar. A Capdepera aquesta nit hi ha hagut una ratxa de vent de 111 km/h, a l'aeroport e Menorca un cop de vent de 98 i a Es Marcadal una ventada de 96 km/h. L'AEMET té actius avisos per vent, estat de la mar i pluja, el risc més important s'entreveu a Menorca. Entre ahir i avui la pluja ha deixat ja 76 l/m2 a l'aeroport de Maó. El vent anirà de baixa a la tarda, però demà tornarà a bufar amb cops de fins 70 o 80 km/h al nord de les Balears.</p>
      <figure>
        <iframe data-src="https://twitter.com/tomeumir78/status/1193808056787886080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>