<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546450.html/%D8%AF%D8%B3%D8%AA%DA%AF%DB%8C%D8%B1%DB%8C-%D8%A8%D8%A7%D9%86%D8%AF-%D8%AA%D9%88%D8%B2%DB%8C%D8%B9-%DA%86%D8%A7%DB%8C-%D9%87%D8%A7%DB%8C-%D8%AA%D9%82%D9%84%D8%A8%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T13:00:00+00:00"/>
    <meta property="og:title" content="دستگیری باند توزیع چای‌های تقلبی"/>
    <meta property="og:description" content="معاون مبارزه با جعل و کلاهبرداری پلیس آگاهی پایتخت از دستگیری پنج کلاهبردار خبر داد که با جعل علائم و کارتن یکی از برند‌های معروف چای در کشور، کلاهبرداری می‌کردند."/>
  </head>
  <body>
    <article>
      <h1>دستگیری باند توزیع چای‌های تقلبی</h1>
      <address>
        <time datetime="2019-11-11T13:00:00+00:00">11 Nov 2019, 13:00</time>
      </address>
      <p>معاون مبارزه با جعل و کلاهبرداری پلیس آگاهی پایتخت از دستگیری پنج کلاهبردار خبر داد که با جعل علائم و کارتن یکی از برند‌های معروف چای در کشور، کلاهبرداری می‌کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرهنگ کارآگاه "جهانگیر تقی پور " در تشریح این خبر، گفت: چندی پیش مدیر حقوقی یکی از شرکت‌های معتبر چای به اداره سیزدهم پلیس آگاهی مراجعه و اظهارکرد که فرد یا افرادی با مارک شرکت چای برند، اقدام به توزیع چای‌های تقلبی در بازار مصرف می‌کنند.</p>
      <p>  وی با اشاره به اینکه بررسی این موضوع در دستور کار تیم تخصصی عملیات اداره سیزدهم قرار گرفت، افزود: تحقیقات پلیسی حکایت از این داشت ۲ تن از متهمان اصلی پرونده در چاپخانه‌ای در محدوده بهارستان چای­‌های تقلبی را در کارتن­‌های جعلی بسته بندی و با چاپ لیبل و برچسب برند معروف، اقدام به توزیع آن می­ کنند.   سرهنگ تقی پور تصریح کرد: با دستور قضائی متهمان در مخفیگاهشان دستگیر و در بررسی از آن محل ۱۱ هزار و ۴۰۰ کارتن چای تقلبی کشف و به دنبال آن چاپخانه با دستور قضائی پلمب شد.   معاون مبارزه با جعل و کلاهبرداری پلیس آگاهی پایتخت، افزود: در ادامه تحقیقات پلیسی، متهم سوم پرونده که وظیفه سلفون، زرورق و مهر برجسته کارتن‌های تقلبی چای را در چایخانه دیگری در شهرک صنعتی رباط کریم داشت، شناسایی شد.   این مقام انتظامی گفت: با ورود کارآگاهان پلیس آگاهی به چایخانه دوم ۳ متهم دیگر از عناصر اصلی پرونده دستگیر و در بررسی‌های بیشتر مشخص شد که در این چایخانه علاوه بر چای‌های تقلبی، مقداری مواد غذایی، آرایشی و بهداشتی و صنعتی تقلبی نیز موجود است که محل مذکور پس از تحقیقات پلیسی با دستور قضائی پلمب شد.   وی بیان کرد: در ادامه شناسایی محل انبار کالا‌های تقلبی و دستگیری متهم اصلی پرونده در دستور کار قرار گرفت و ماموران موفق شدند عامل اصلی توزیع چای‌های تقلبی را که مردی ۳۰ ساله بود، دستگیر کنند.   معاون مبارزه با جعل و کلاهبرداری پلیس آگاهی، با بیان اینکه در این انبار علاوه بر مقادیر زیادی کارتن‌های جعلی چای، پودر شوینده و اسانس‌های مربوط به مواد غذایی نیز کشف شد.   تقی پور ابراز داشت: هر پنج متهم با دستور بازپرس شعبه ۷ دادسرای ناحیه ۳۳ برای کشف سایر جزئیات پرونده در اختیار پلیس آگاهی قرار دارند.   براساس گزارش سایت پلیس، معاون مبارزه با جعل و کلاهبرداری پلیس آگاهی تهران بزرگ با بیان اینکه کارشناسان ارزش ریالی اموال کشف شده را ۱۰ میلیارد ریال برآورد کرده اند، از شهروندان خواست: در صورت مشاهده هرگونه تخلف و فروش کالا‌های تقلبی، مرجع قضائی و پلیس را در جریان قرار دهند. منبع: ایسنا</p>
    </article>
  </body>
</html>