<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639417/%D8%AA%DB%8C%D9%84%D8%B1%D8%B3%D9%88%D9%86-%D9%88-%DA%A9%D9%90%D9%84%DB%8C-%D8%A7%D8%B2-%D9%85%D9%86-%D8%AE%D9%88%D8%A7%D8%B3%D8%AA%D9%86%D8%AF-%D8%AA%D8%B1%D8%A7%D9%85%D9%BE-%D8%B1%D8%A7-%D8%AA%D8%B6%D8%B9%DB%8C%D9%81-%DA%A9%D9%86%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T13:39:00+00:00"/>
    <meta property="og:title" content="تیلرسون و کِلی از من خواستند ترامپ را تضعیف کنم"/>
    <meta property="og:description" content="نماینده سابق آمریکا در سازمان ملل در کتابش مدعی شد که تیلرسون و جان کلی از وی خواسته بودند که برای نجات کشور ترامپ را را تضعیف و او را سرنگون کند."/>
  </head>
  <body>
    <article>
      <h1>
        <a href="https://www.bultannews.com/fa/news/639417/%D8%AA%DB%8C%D9%84%D8%B1%D8%B3%D9%88%D9%86-%D9%88-%DA%A9%D9%90%D9%84%DB%8C-%D8%A7%D8%B2-%D9%85%D9%86-%D8%AE%D9%88%D8%A7%D8%B3%D8%AA%D9%86%D8%AF-%D8%AA%D8%B1%D8%A7%D9%85%D9%BE-%D8%B1%D8%A7-%D8%AA%D8%B6%D8%B9%DB%8C%D9%81-%DA%A9%D9%86%D9%85">تیلرسون و کِلی از من خواستند ترامپ را تضعیف کنم</a>
      </h1>
      <h2>نماینده سابق آمریکا در سازمان ملل در کتابش مدعی شد که تیلرسون و جان کلی از وی خواسته بودند که برای نجات کشور ترامپ را را تضعیف و او را سرنگون کند.</h2>
      <address><time datetime="2019-11-11T13:39:00+00:00">11 Nov 2019, 13:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از واشنگتن پست، نیکی هیلی، نماینده سابق آمریکا در سازمان ملل در کتابش با عنوان با کمال احترام، نوشته است رکس تیلرسون، وزیر خارجه سابق آمریکا و جان کلی، رئیس سابق ستاد کارکنان کاخ سفید تلاش کرده‌اند او را اجیر کنند تا دونالد ترامپ، رئیس‌جمهور این کشور را تضعیف و او را سرنگون کند تا به قول خودشان کشور را نجات دهند، اما وی درخواست آن‌ها را رد کرده است.</p>
      <p>هیلی در کتابش تیلرسون را فردی متکبر و کسل کننده خوانده و گفته است که جان کلی نیز به میزان دسترسی او به رئیس‌جمهور مشکوک بوده است.</p>
      <p>سفیر سابق ترامپ در سازمان ملل در ادامه گفته، تیلرسون و کلی به وی اطمینان داده بودند که مقاومت آن‌ها در برابر ترامپ نافرمانی نیست بلکه آن‌ها به دنبال نجات کشور هستند.</p>
      <p>هیلی در کتاب خود که نسخه‌ای از آن به دست واشنگتن پست رسیده است همچنین نوشته است که تیلرسون و کلی معتقد بودند که این تصمیمات آنهاست که به نفع آمریکاست نه تصمیمات رئیس‌جمهور. ترامپ اصلا نمی‌داند که چیکار دارد می‌کند.</p>
      <p>واشنگتن پست گزارش داد که رکس تیلرسون به درخواست آن‌ها برای اظهارنظر در این زمینه پاسخ نداده است.</p>
      <p>با این حال نیکی هیلی در کتابش انتقادات سطحی نیز به ترامپ کرده و گفته است که من و دیگران که برای ترامپ کار می‌کردیم ملزم بودیم که تنها خواسته‌های او را انجام دهیم چرا که وی کسی بود که مردم انتخابش کرده بودند.</p>
      <p>واشنگتن پست در ادامه افزود: نیکی هیلی ۴۷ ساله که احتمالا یکی از نامزد‌های جمهوریخواهان در انتخابات ۲۰۲۴ است در کتابش تلاش کرده اختلافات خود با ترامپ را به حداقل برساند و در عین حال فاصله خود را با دیگر اقدامات افراطی وی حفظ کند. هیلی نوشته است که از بیشتر اقدامات و تصمیم‌های ترامپ در سیاست خارجی که بقیه با آن مخالف بودند یا تلاش می‌کردند جلوی آن را بگیرند موافق بوده است، از جمله خروج از برجام، خروج از توافق پاریس و جابجایی سفارت واشنگتن به بیت المقدس.</p>
    </article>
  </body>
</html>