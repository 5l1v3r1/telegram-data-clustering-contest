<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460016/%E0%A6%86%E0%A6%AE%E0%A6%A6%E0%A6%BE%E0%A6%A8%E0%A6%BF-%E0%A6%95%E0%A6%B0%E0%A7%87-%E0%A6%AE%E0%A6%BE%E0%A6%B2%E0%A6%A6%E0%A7%8D%E0%A6%AC%E0%A7%80%E0%A6%AA%E0%A7%87-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C-%E0%A6%AA%E0%A6%BE%E0%A6%A0%E0%A6%BE%E0%A6%9A%E0%A7%8D%E0%A6%9B%E0%A7%87-%E0%A6%AD%E0%A6%BE%E0%A6%B0%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-11T13:05:00+00:00"/>
    <meta property="og:title" content="আমদানি করে মালদ্বীপে পেঁয়াজ পাঠাচ্ছে ভারত"/>
    <meta property="og:description" content="অনলাইন ডেস্ক ॥ গত মাস থেকেই বাংলাদেশে পেঁয়াজ রপ্তানি সম্পূর্ণ বন্ধ রেখেছে ভারত। নিজেদের চাহিদা পূরণে কয়েকটি দেশ থেকে পেঁয়াজ আমদানিও করছে তারা। অথচ, এ অবস্থার মধ্যেই দ্বিপাক্ষিক সম্পর্ক টিকিয়ে রাখতে দক্ষিণ এশিয়ারই আরেকটি দেশ মালদ্বীপে পেঁয়াজ রপ্তানি করছে তারা। রবিবার মালের ভারতীয় দূতাবাস এক টুইটে ..."/>
  </head>
  <body>
    <article>
      <h1>আমদানি করে মালদ্বীপে পেঁয়াজ পাঠাচ্ছে ভারত</h1>
      <address>
        <time datetime="2019-11-11T13:05:00+00:00">11 Nov 2019, 13:05</time>
      </address>
      <figure>
        <img src="http://www.dailyjanakantha.com/files/201911/1573480822_15.jpg"/>
      </figure>
      <p>অনলাইন ডেস্ক ॥ গত মাস থেকেই বাংলাদেশে পেঁয়াজ রপ্তানি সম্পূর্ণ বন্ধ রেখেছে ভারত। নিজেদের চাহিদা পূরণে কয়েকটি দেশ থেকে পেঁয়াজ আমদানিও করছে তারা। অথচ, এ অবস্থার মধ্যেই দ্বিপাক্ষিক সম্পর্ক টিকিয়ে রাখতে দক্ষিণ এশিয়ারই আরেকটি দেশ মালদ্বীপে পেঁয়াজ রপ্তানি করছে তারা।</p>
      <p>রবিবার মালের ভারতীয় দূতাবাস এক টুইটে তাদের ‘মালদ্বীপীয় বন্ধুদের’ জানায়, পেঁয়াজ সংকটের কারণে এক লাখ টন আমদানি ও মূল্যবৃদ্ধি সত্ত্বেও ভারত মালদ্বীপে পেঁয়াজ রপ্তানি অব্যাহত রাখবে।</p>
      <p>সোমবার ভারতীয় সংবাদমাধ্যম টাইমস অব ইন্ডিয়া জানায়, মালদ্বীপ তাদের নিত্যপ্রয়োজনীয় জিনিসের জন্য প্রায় পুরোটাই ভারতের ওপর নির্ভরশীল। এজন্য মোদী সরকার আগের মতোই পেঁয়াজসহ অন্য সব পণ্য দ্বীপ দেশটিতে রপ্তানি অব্যাহত রাখছে।</p>
      <p>গত শনিবার ভারতের খাদ্যমন্ত্রী রাম বিলাস পস্বন জানিয়েছিলেন, চলমান সংকটের কারণে ভারত এক লাখ টন পেঁয়াজ বিভিন্ন দেশ থেকে আমদানি করছে।</p>
      <p>ভারত পেঁয়াজ পাঠানোয় নিষেধাজ্ঞা দেওয়ার পর আফগানিস্তান, তুরস্ক, ইরান ও মিসর থেকে পেঁয়াজ আমদানির চেষ্টা করছে বাংলাদেশ। ভারতও এসব দেশ থেকেই পেঁয়াজ আমদানি করে তা আবার মালদ্বীপে রপ্তানি করবে।</p>
      <p>গত মাসে ভারত হঠাৎ করেই বাংলাদেশে পেঁয়াজ রপ্তানি বন্ধ করে দিলে দেশের বাজারে হু হু করে বাড়তে থাকে এর দাম। এ নিয়ে তৈরি হয় নানা আলোচনা।</p>
    </article>
  </body>
</html>