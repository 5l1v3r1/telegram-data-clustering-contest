<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/11/653562/"/>
    <meta property="og:site_name" content="Економічна правда"/>
    <meta property="article:published_time" content="2019-11-11T13:54:00+00:00"/>
    <meta property="og:title" content="Кабмін запустив проєкт &quot;ліс у смартфоні&quot; у 6 областях"/>
    <meta property="og:description" content="Станом на 11 листопада 6 областей України підключені до пілотного проєкту е-реєстру заготівлі деревини та онлайн-карти рубок."/>
  </head>
  <body>
    <article>
      <h1>Кабмін запустив проєкт "ліс у смартфоні" у 6 областях</h1>
      <address>
        <time datetime="2019-11-11T13:54:00+00:00">11 Nov 2019, 13:54</time>
      </address>
      <p>Станом на 11 листопада 6 областей України підключені до пілотного проєкту е-реєстру заготівлі деревини та онлайн-карти рубок.</p>
      <p>Про це <a href="https://www.kmu.gov.ua/ua/news/proekt-lis-u-smartfoni-krokuye-ukrayinoyu">повідомляє</a> пресслужба Кабміну.</p>
      <p>Зазначається, що у реєстрі станом на 11 листопада оприлюднено інформацію про 40,6 тис виданих дозвільних квитків на заготівлю деревини. Онлайн-карта рубок поширюється на Чернігівську, Полтавську, Рівненську, Київську, Волинську, Тернопільську області.</p>
      <p>"Кожна людина може зайти з комп’ютера чи телефону на сайт <a href="https://lk.ukrforest.com/">LK.UKRFOREST.COM</a> та ознайомитися з переліком лісорубних квитків на заготівлю деревини або перевірити на карті законність здійснення рубок.</p>
      <p>Реєстр містить низку опцій, зокрема, можна обрати необхідну область, лісгосп, лісництво, квартал та виділ, систему і тип рубок, їхній статус та період проведення", - йдеться у повідомленні.</p>
      <p>В уряді рекомендують українцям звертатися до поліції у разі виявлення незаконних рубок за допомогою нового сервісу.</p>
      <p>Крім цього, у Кабміні планують запустити реєстр лісових квитків на промисловий зібр ягід, грибів, меду, лікувальних трав, який перебуває на фінальній стадії розробки.</p>
      <p>Економічна правда</p>
    </article>
  </body>
</html>