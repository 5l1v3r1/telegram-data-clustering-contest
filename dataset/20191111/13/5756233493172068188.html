<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620972/%D9%85%D8%B4%D8%A7%DB%8C%DB%8C-%D8%A7%D8%B2-%DA%A9%D8%B4%D9%88%D8%B1-%D8%AE%D8%A7%D8%B1%D8%AC-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T13:02:00+00:00"/>
    <meta property="og:title" content="مشایی از کشور خارج شده است؟"/>
    <meta property="og:description" content="وکیل مدافع اسفندیار رحیم مشایی خبر منتشر شده مبنی بر خروج موکلش از کشور را نادرست خواند.مشایی از کشور خارج نشده است."/>
  </head>
  <body>
    <article>
      <h1>مشایی از کشور خارج شده است؟</h1>
      <address>
        <time datetime="2019-11-11T13:02:00+00:00">11 Nov 2019, 13:02</time>
      </address>
      <p>
        <i>وکیل مدافع اسفندیار رحیم مشایی خبر منتشر شده مبنی بر خروج موکلش از کشور را نادرست خواند.مشایی از کشور خارج نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهران عبدالله پور در رابطه با خبری مبنی بر اینکه اسفندیار رحیم مشایی از کشور خارج شده است، در حالی که از شنیدن این خبر تعجب کرده بود اظهار کرد: خیر، ایشان در مرخصی استعلاجی بودند و مادر ایشان فوت کرد. هفته گذشته در ختم شرکت کردند و دیروز نیز تهران بودند و ایشان را دیده‌ام.</p>
      <p>وی افزود: قطعا اینگونه نیست، اولا ایشان کجا برود، کشور و مملکت خودش است و به چه دلیل باید برود. کسانی که این حرف را درآوردند خودشان باید به زودی بروند.</p>
      <p>عبدالله پور گفت: ایشان خارج از کشور نیستند و خارج از زندان هستند و در مرخصی استعلاجی به سر می‌برند.</p>
      <p>بر اساس این گزارش، اسفندیار رحیم مشایی رییس دفتر رییس دولت دهم رحیم مشایی ۲۴ اسفندماه سال ۹۶ با حضور مقابل سفارت انگلستان در تهران، حکم حمید بقایی معاون سابق احمدی‌نژاد را آتش زد.</p>
      <p>مشایی دو روز بعد یعنی در ۲۶ اسفندماه سال ۹۶ با دستور قضایی بازپرس دادسرای عمومی تهران و توسط ماموران پلیس دستگیر و به منظور انجام تحقیقات بازداشت شد.</p>
      <p>شعبه اول دادگاه انقلاب اسلامی تهران به ریاست حجت الاسلام غضنفرآبادی دو جلسه رسیدگی به اتهامات اسفندیار رحیم مشایی در روز‌های سوم و یازدهم شهریور ۱۳۹۷ برگزار کرد.</p>
      <p>غلامحسین اسماعیلی رییس کل دادگستری استان تهران ۲۱ شهریور ۹۷ با اعلام اتهامات و خبر صدور حکم اسفندیار رحیم مشایی گفت: رحیم‌مشایی در اتهام اول دایر بر اجتماع و تبانی برای ارتکاب جرم علیه امنیت ملی مطابق ماده ۶۱۰ قانون مجازات اسلامی به ۵ سال حبس محکوم شد.</p>
      <p>وی ادامه داد: رحیم مشایی در رابطه با تبلیغ علیه نظام به استناد ماده ۵۰۰ قانون مجازات اسلامی به تحمل یک سال حبس و به اتهام توهین به مقامات قضایی به سبب انجام وظیفه به ۶ ماه حبس محکوم شد و دو تن از مقامات قضایی از وی شکایت کرده‌اند.</p>
      <p>وی جمع حکم مشایی را ۶ سال و ۶ ماه عنوان کرد و گفت: چنانچه این رای مورد تایید دادگاه تجدیدنظر قرار بگیرد، به موجب قانون، اشد مجازات و صرفاً ۵ سال آن اجرا خواهد شد.</p>
    </article>
  </body>
</html>