<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/rozvedennya-sil-na-donbasi-zatrimannya-igorya-topoli-mazura-pro-shcho-govoryat-ostanni-podiji-50052776.html"/>
    <meta property="og:site_name" content="НВ"/>
    <meta property="article:published_time" content="2019-11-11T13:03:00+00:00"/>
    <meta property="og:title" content="Відчуття, що ми над прірвою, стає гострішим"/>
    <meta property="og:description" content="Хіба у мене одного стійке відчуття, що відведення військ в цьому полі та російський запит на арешт — не просто збіг у часі?"/>
  </head>
  <body>
    <article>
      <h1>Відчуття, що ми над прірвою, стає гострішим</h1>
      <h2>Хіба у мене одного стійке відчуття, що відведення військ в цьому полі та російський запит на арешт — не просто збіг у часі?</h2>
      <address><time datetime="2019-11-11T13:03:00+00:00">11 Nov 2019, 13:03</time> by <a rel="author">Андрій Цаплієнко</a></address>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/575/big/f00470a4e7383c561b9041d7544584bc.png?stamp=20191111122012&amp;q=85&amp;output=jpg&amp;bg=white"/>
        <figcaption>Фото: Фото автора</figcaption>
      </figure>
      <p>Я стою за спиною бійця, стою на українській землі і дивлюсь на цю саму білу сигнальну ракету, чітко усвідомлюючи, що, як би не називали те, що тут відбувається, лінія фронту пересувається в бік Києва.</p>
      <p>Я намагаюсь гнати спогади про те, як разом з бійцями заходив у звільнені села, які повертатимуть в «сіру зону», і у той самий час читаю публічні заяви бойовиків про те, що вони заходитимуть туди зі зброєю.</p>
      <p>Майже водночас із запуском сигнальної ракети дізнаюсь, що у Польщі <a href="https://nv.ua/ukr/world/geopolitics/u-polshchi-zatrimali-ukrajincya-shcho-vidomo-novini-ukrajini-50052590.html">за запитом Росії затримано нашого легендарного Ігоря «Тополю» Мазура.</a> <a href="https://nv.ua/ukr/ukraine/events/igor-mazur-hto-takiy-topolya-novini-ukrajini-50052754.html">Активіста Майдану, офіцера ЗСУ, заступника начштаба 131-го розвідбату.</a> Того самого, який першим заходив у повністю звільнене Широкине.</p>
      <p>Пам’ятаю, як наприкінці лютого 2016-го почув його голос в телефонній трубці: «Швидше приїжджай. Широкине наше!» Переконаний, що таким чином, гібридно та підступно, Кремль намагається нацькувати на українську владу націоналістів та ветеранський рух, ще й посварити нас з польськими друзями.</p>
      <p>Хіба у мене одного стійке відчуття, що відведення військ в цьому полі та російський запит на арешт — не просто збіг у часі?</p>
      <p>Я дивлюсь на білу ракету і пригадую, що на війні не існує довіри і справедливості.</p>
      <p>Я чую бадьорі рапорти про дзеркальне і одночасне відведення українських військ з української землі, слухаю заспокійливе про животворящий «Нормандський формат», і відчуття, що ми над прірвою, стає ще гострішим.</p>
      <p>
        <i>Текст опубліковано з дозволу автора</i>
      </p>
      <p>
        <i>
          <a href="https://www.facebook.com/photo.php?fbid=10157079550349690&amp;set=a.10152146827319690&amp;&amp;theater">Оригінал</a>
        </i>
      </p>
      <p><i><b>Приєднуйтесь до нашого телеграм-каналу</b></i> <a href="https://t.me/nv_opinion"><b><i>Мнения НВ</i></b></a></p>
    </article>
  </body>
</html>