<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/11/erevna-prowri-emminopafsi-afksanei-kindino-emfanisis-kardiakwn-astheniwn?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-11T13:13:36+00:00"/>
    <meta property="og:title" content="Έρευνα: Η πρόωρη εμμηνόπαυση αυξάνει τον κίνδυνο καρδιακών ασθενειών"/>
    <meta property="og:description" content="Η χρήση ορμονών για την αντιμετώπιση της εμμηνόπαυσης δεν άλλαξε τον κίνδυνο γι' αυτές τις γυναίκες"/>
  </head>
  <body>
    <article>
      <h1>Έρευνα: Η πρόωρη εμμηνόπαυση αυξάνει τον κίνδυνο καρδιακών ασθενειών</h1>
      <address><time datetime="2019-11-11T13:13:36+00:00">11 Nov 2019, 13:13</time> by <a rel="author">Euronews </a></address>
      <p>Η γυναίκες με εμμηνόπαυση πριν τα 40 διατρέχουν αυξημένο κίνδυνο εμφάνισης καρδιαγγειακών ασθενειών, όπως αποκαλύπτει νέα έρευνα η οποία πρόκειται να παρουσιαστεί στο ετήσιο συνέδριο της Αμερικανικής Ένωσης για την Καρδιά που θα διεξαχθεί φέτος στις 16 - 18 Νοεμβρίου στη Φιλαδέλφεια.</p>
      <p>Ο Μάικλ Χόνιγκμπεργκ, επικεφαλής συντάκτης της μελέτης και καρδιολόγος στο Πανεπιστήμιο του Χάρβαρντ στη Βοστόνη και στο Γενικό Νοσοκομείο της Μασαχουσέτης, εξήγησε ότι είναι πολύ σημαντικό ο γιατρός να γνωρίζει το ιστορικό εμμηνόπαυσης κάθε γυναίκας, ιδιαίτερα μάλιστα όταν αυτή είναι πρόωρη (πριν τα 40). Κατά τον ίδιο, με αυτό τον τρόπο οι ειδικοί μπορούν να επαναπροσδιορίσουν τον κίνδυνο καρδιακών ασθενειών.</p>
      <p>Στην συγκεκριμένη μελέτη οι ερευνητές συνέλεξαν δεδομένα από την τράπεζα γενετικών δεδομένων UK Biobank και εξέτασαν 144.000 γυναίκες με την εμμηνόπαυση (μέση ηλικία τα 60 έτη), συμπεριλαμβανομένων 4.900 γυναικών που η διαδικασία της εμμηνόπαυσης έγινε με φυσικό τρόπο πριν την ηλικία των 40 και περίπου 640 που μπήκαν στην εμμηνόπαυση πριν την ηλικία των 40 μετά από χειρουργική αφαίρεση των ωοθηκών τους. Οι συμμετέχουσες έγιναν αντικείμενο παρακολούθησης για τους ερευνητές περίπου για επτά χρόνια.</p>
      <p>Διαπιστώθηκε ότι οι γυναίκες που είχαν εμμηνόπαυση πρόωρα ήταν πιο πιθανό να εμφανίσουν δείκτες που σχετίζονται με κακή καρδιακή λειτουργία (π.χ. υπέρταση, υψηλά επίπεδα "κακής" χοληστερόλης και διαβήτης τύπου 2). Ακόμα και χωρίς αυτούς τους δείκτες, οι γυναίκες διέτρεχαν αυξημένο κίνδυνο να εμφανίσουν στεφανιαία νόσο καρδιάς, καρδιακή ανεπάρκεια, στένωση αορτικής βαλβίδας, κολπική μαρμαρυγή και θρόμβους αίματος στα πόδια ή στους πνεύμονες. Παράλληλα, ο κίνδυνος εμφάνισης καρδιοαγγειακών νόσων ήταν μεγαλύτερος για της γυναίκες που είχαν εμμηνόπαυση λόγω χειρουργείου στο οποίο είχαν υποβληθεί, συγκριτικά με εκείνες που έμπαιναν με φυσικό τρόπο σε αυτή τη διαδικασία. Η χρήση ορμονών για την αντιμετώπιση της εμμηνόπαυσης δεν άλλαξε τον κίνδυνο που διέτρεχαν αυτές οι γυναίκες. Οι γυναίκες που είχαν εμμηνόπαυση πριν τα 50 διέτρεχαν και αυτές κάπως αυξημένο κίνδυνο για καρδιαγγειακή προβλήματα, αλλά γενικά ο κίνδυνος φάνηκε να ακολουθεί μια αντιστρόφως ανάλογη σχέση (όσο μικρότερη ηλικία εμμηνόπαυσης, τόσο μεγαλύτερος κίνδυνος καρδιαγγειακών ασθενειών). Ο κίνδυνος αυτός παραμένει αυξημένος ακόμη και για δεκαετίες μετά την εμμηνόπαυση.</p>
      <p>Ο Χόνιγκμπεργκ τόνισε ότι η τήρηση ενός υγιούς προγράμματος διατροφής και η τακτική σωματική άσκηση είναι πολύ σημαντικές για τις γυναίκες με πρόωρη εμμηνόπαυση.</p>
      <p>Οι κατευθυντήριες γραμμές του Αμερικανικού Κολλεγίου Καρδιολογίας και της Αμερικανικής Ένωσης για την Καρδιά υποστηρίζουν ότι οι γιατροί πρέπει να λαμβάνουν υπόψη τους το ιστορικό εμμηνόπαυσης των γυναικών όταν αποφασίζουν να συνταγογραφήσουν στατίνες σε γυναίκες μέσης ηλικίας που δεν έχουν υποστεί κανενός είδους καρδιακό ή εγκεφαλικό επεισόδιο.</p>
      <p>ΠΗΓΗ: American Heart Association</p>
    </article>
  </body>
</html>