<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/artur-palatniy-legalizaciya-azartnih-igor-generuvatime-do-5-mlrd-grn-shchorichno--639195.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T13:57:00+00:00"/>
    <meta property="og:title" content="Артур Палатний: Легалізація азартних ігор генеруватиме до 5 млрд грн щорічно"/>
    <meta property="og:description" content="Економічний ефект від легалізації ринку азартних ігор залежатиме від жорсткого контролю з боку - політик"/>
  </head>
  <body>
    <article>
      <h1>Артур Палатний: Легалізація азартних ігор генеруватиме до 5 млрд грн щорічно</h1>
      <address>
        <time datetime="2019-11-11T13:57:00+00:00">11 Nov 2019, 13:57</time>
      </address>
      <h4>Економічний ефект від легалізації ринку азартних ігор залежатиме від жорсткого контролю з боку - політик</h4>
      <p>Тільки на початковому етапі легалізований ринок азартних ігор щороку генеруватиме для держави 4-5 млрд грн надходжень від ліцензування, податків, створення нових робочих місць та ПВД на супутні послуги.</p>
      <p>Про це <a href="https://logincasino.com.ua/interview/artur-palatnii-mi-povinni-legalizuvati-ne-prosto-gralnii-biznes-a-cilu-galuz-yaka-stane-odnim-iz-djerel-napovnennya-bydjetu-i-socialno-orientovanim-biznesom60645.html">заявив</a> Артур Палатний, народний депутат України VII-VIII скликань, який протягом двох каденцій очолював Комітет з питань сім‘ї, молодіжної політики, спорту та туризму.</p>
      <p>«Ми повинні легалізувати не просто гральний бізнес, а цілу галузь, що стане одним з джерел наповнення бюджету і соціально-орієнтованим бізнесом. Фіксована частина податків повинна йти на розвиток спорту, медицини культури й інших соціальних напрямків», — наголосив Палатний.</p>
      <p>Водночас політик наголосив, що економічний ефект напряму залежатиме від низки умов. Насамперед, від жорсткого контролю з боку держави та розумних обмежень.</p>
      <p>Наприклад, на думку Палатного, всі організатори азартних ігор мають підпорядковуватися Міністерству фінансів або спеціально створеному для цього органу виконавчої влади. Закон має розділити букмекерство, лотереї, онлайн-гемблінг і казино. Для казино доречно використати успішний досвід європейських країн, де такі заклади працюють в дорогих готелях, аеропортах і спеціальних зонах. Водночас, слід обмежити доступ до гральних автоматів та подбати про захист вразливих до лудоманії осіб.</p>
      <p>«Я завжди був прихильником існування легального грального бізнесу в нашій країні, але з жорстким регулюванням і контролем з боку держави. Зараз формально заборонений гральний бізнес продовжує існувати «в тіні» — без контролю і без податків. Через це держава щороку втрачає мільярди гривень надходжень, які можна було б спрямувати на інфраструктуру, той же спорт, туризм, молодіжні програми, тощо», — додав Палатний.</p>
      <p>Політик закликав парламентарів серед всіх восьми зареєстрованих законопроєктів про гральний бізнес підтримати урядовий №2285, доопрацювавши та удосконаливши його перед другим читанням.</p>
      <p>Палатний також додав, що велика кількість поданих депутатами від «Слуги народу» проєктів на тему врегулювання азартних ігор не пришвидшує, а тільки перешкоджає швидкій та продуманій легалізації грального бізнесу. «Обранці, що множать відповідні документи, можуть лобіювати чиїсь інтереси, представляти різні сфери впливу або навіть навмисно заважати політиці президента і гальмувати його ініціативи», — підкреслив Палатний.</p>
      <p>Нагадаємо, раніше Володимир Зеленський доручив Кабінету міністрів до 1 грудня 2019 підготувати закон про легалізацію грального бізнесу. Відповідний документ під  №2285 Уряд вніс до Верховної Ради України 18 жовтня.</p>
      <p>Наразі в парламенті зареєстровано вже вісім законопроєктів про легалізацію азартних ігор. Шість із них подали депутати фракції «Слуга народу».</p>
      <related>
        <a href="https://glavcom.ua/publications/zabudte-pro-las-vegas-yaki-nebezpeki-prihovuje-zakonoproekt-pro-legalizaciyu-gralnogo-biznesu-638286.html"/>
        <a href="https://glavcom.ua/economics/finances/klasichna-lotereya-mozhe-zniknuti-v-ukrajini-ekspert-635765.html"/>
        <a href="https://glavcom.ua/columns/sergiyleschenko/chomu-u-dubinskogo-zabrali-pidgotovku-zakonu-pro-legalizaciyu-gralnogo-biznesu-634692.html"/>
      </related>
    </article>
  </body>
</html>