<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/judici-Diana-Quer-arrenca-despres-conformar-jurat-popular_0_2342165909.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T13:28:19+00:00"/>
    <meta property="og:title" content="El judici pel crim de Diana Quer arrencarà demà després de conformar-se el jurat popular"/>
    <meta property="og:description" content="La vista oral es va suspendre el 28 d'octubre perquè només es van poder escollir 17 dels 20 membres del tribunal"/>
  </head>
  <body>
    <article>
      <h1>El judici pel crim de Diana Quer arrencarà demà després de conformar-se el jurat popular</h1>
      <h2>La vista oral es va suspendre el 28 d'octubre perquè només es van poder escollir 17 dels 20 membres del tribunal</h2>
      <address>
        <time datetime="2019-11-11T13:28:19+00:00">11 Nov 2019, 13:28</time>
      </address>
      <p>Cinc homes i quatre dones conformaran el jurat popular que ha de jutjar José Enrique Abuín Gey, conegut com <i>el Chicle</i>, pel crim de la jove Diana Quer el 22 d'agost del 2016. Amb aquest tràmit previ superat, <a href="https://www.ara.cat/societat/judici-assassi-Diana-Quer_0_2341565883.html">que fa dues setmanes no es va complir perquè només es van poder escollir 17 dels 20 membres necessaris per formar el jurat</a>, el Tribunal Superior de Justícia de Galícia ha informat aquest dilluns que la vista oral començarà demà dimarts. Es preveu que sigui el 25 de novembre quan es faci entrega de l'objecte de veredicte al jurat popular per tal que aquest iniciï la deliberació. </p>
      <figure>
        <img src="https://www.ara.cat/2019/11/10/societat/Jose-Enrique-Abuin-Chicle-judici_2341575894_67264437_117x66.jpg"/>
      </figure>
      <p>
        <a href="https://www.ara.cat/societat/judici-assassi-Diana-Quer_0_2341565883.html">L’assassí de Diana Quer seu al banc dels acusats més de mil dies després</a>
      </p>
      <p>Segons el calendari previst, el primer dia de judici declararà Abuín, l'únic acusat per l'assassinat, però també els pares de la víctima, Juan Carlos Quer i Diana López-Pinel, tots dos en qualitat de testimonis. A partir d'aquí, i fins al 18 de novembre, compareixeran mig centenar de testimonis.</p>
      <p>L'acusat de haver violat i assassinat Quer s'enfronta a una pena que va des dels 32 anys de presó fins a la presó permanent revisable. La clau, però, la tindran els forenses, que declararan al final del judici, entre el 19 i el 21 del mateix mes, quan hagin tingut lloc les proves pericials. </p>
      <p>El 22 d'agost del 2016 la jove de 18 anys Diana Quer no va tornar a casa després de sortir durant les festes d'A Pobra (Galícia), on estiuejava amb la seva família.  Després de 497 dies d'especulacions al voltant de la desaparició de la jove madrilenya i de proves confuses com un telèfon abandonat al riu que va aparèixer al port de Taragoña i que era de la víctima, <a href="https://www.ara.cat/societat/Resolt-cas-Diana-Quer_0_1935406462.html"> la Guàrdia Civil va localitzar el 31 de gener del 2018 el cadàver de la noia a l'interior del pou d'una nau abandonada a Rianxo</a>, la Corunya.</p>
      <p>La nau estava molt a prop de la casa dels pares de José Enrique Abuín, i de fet va ser el mateix acusat qui va guiar la policia fins al punt on va abandonar el cos. Ho va fer després de ser detingut  per una altra agressió a una dona el desembre del 2017. No va ser, però, fins que la seva dona (la declaració de la qual era la seva única coartada) va confessar que la nit del 22 d'agost de 2016 no l'havia passat amb l'acusat, que <i>el Chicle</i> va acabar confessant haver matat Quer i va portar la policia al pou on s'havia desfet del cos.</p>
    </article>
  </body>
</html>