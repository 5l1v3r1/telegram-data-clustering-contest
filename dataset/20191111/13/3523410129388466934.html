<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639414/%D8%B5%D8%AF%D9%88%D8%B1-%D9%BE%D8%B1%D9%88%D8%A7%D9%86%D9%87-%D8%B3%D8%A7%D8%AE%D8%AA-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%AF%D8%B1-%D8%A8%D8%A7%D9%81%D8%AA-%D9%81%D8%B1%D8%B3%D9%88%D8%AF%D9%87-%D8%B1%D8%A7%DB%8C%DA%AF%D8%A7%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T13:24:00+00:00"/>
    <meta property="og:title" content="صدور پروانه ساخت طرح ملی مسکن در بافت فرسوده رایگان است"/>
    <meta property="og:description" content="وزیر راه و شهرسازی از صدور رایگان پروانه ساخت واحدهای فرسوده برای متقاضیان طرح ملی مسکن و معرفی ۲۰هزار متقاضی به بانک های ...."/>
  </head>
  <body>
    <article>
      <h1>
        <a href="https://www.bultannews.com/fa/news/639414/%D8%B5%D8%AF%D9%88%D8%B1-%D9%BE%D8%B1%D9%88%D8%A7%D9%86%D9%87-%D8%B3%D8%A7%D8%AE%D8%AA-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%AF%D8%B1-%D8%A8%D8%A7%D9%81%D8%AA-%D9%81%D8%B1%D8%B3%D9%88%D8%AF%D9%87-%D8%B1%D8%A7%DB%8C%DA%AF%D8%A7%D9%86-%D8%A7%D8%B3%D8%AA">صدور پروانه ساخت طرح ملی مسکن در بافت فرسوده رایگان است</a>
      </h1>
      <h2>وزیر راه و شهرسازی از صدور رایگان پروانه ساخت واحدهای فرسوده برای متقاضیان طرح ملی مسکن و معرفی ۲۰هزار متقاضی به بانک های ....</h2>
      <address><time datetime="2019-11-11T13:24:00+00:00">11 Nov 2019, 13:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد اسلامی صبح امروز در حاشیه هفتمین کنفرانس بین المللی ایستگاه های آینده در جمع خبرنگاران درباره ثبت نام <b>طرح ملی مسکن</b> گفت: سامانه طی روزهای گذشته برای ثبت نام متقاضیان در استان کرمان به صورت آزمایشی آغاز به کار کرد تا هم ضعف های سامانه را شناسایی کنیم و هم اینکه مطالبات مردم را دریابیم.</p>
      <p>وی افزود: با بررسی هایی که انجام شد قرار شد سامانه برای ۱۰ استان از روز شنبه ۱۸ آبان در دسترس مردم قرار گیرد تا شرایط ثبت نام را دریابند و مدارک موردنیاز را اسکن کنند. این سامانه از فردا برای ثبت نام باز خواهد شد.</p>
      <p>وزیر راه و شهرسازی ادامه داد: در یک سال گذشته توانسته ایم در بسیاری از استان ها زمین های مورد نیاز را آماده سازی و قراردادها را با انبوه سازان منعقد کنیم. کار ما در ادامه این طرح، شناسایی متقاضیان واقعی و روش های واگذاری زمین متفاوت است. در برخی شهرها زمین به سازنده برای ساخت و ساز داده می شود و در برخی شهرها به مردم زمین داده می شود تا خانه های خود را بسازند.</p>
      <p>اسلامی درباره بافت فرسوده در این طرح گفت: پروانه ساخت در بافت فرسوده رایگان داده می شود. تاکنون ۲۰ هزار نفر در بخش دریافت تسهیلات نوسازی بافت فرسوده ثبت نام کرده اند و به بانک ها معرفی شده اند.</p>
      <p>وی درباره هزینه ساخت مسکن در طرح ملی مسکن گفت: در شهرهای کوچک متری دو و نیم تا سه و نیم و در کلانشهرها بر اساس هزینه تمام شده ساخت و ساز این هزینه ها دریافت خواهد شد.</p>
      <p>اسلامی در خصوص امیدواری مردم به اتمام طرح ملی مسکن گفت: این طرح فعال است، هیچ نگرانی در خصوص اتمام آن نداریم و مانعی بر سر راه خود نمی بینیم. زمین های مورد نیاز آماده سازی شده اند و هدف ما راه اندازی نهضت پایدار خانه سازی است. در سال ۱۴۰۰ شاهد افتتاح ۴۰۰ هزار واحد طرح ملی مسکن و تکمیل مسکن مهر خواهیم بود.</p>
      <p>به گفته وزیر راه، در حال حاضر ۲۰ هزار واحد مسکن مهر در پردیس آماده تحویل به متقاضیان است که مشکلات انتقال آب و فاضلاب، لوله کشی گاز و نصب پکیج و آسانسور حل شده است.</p>
      <p>وی درباره نوسازی مسکن روستایی گفت: برنامه ریزی ما برای نوسازی و بهسازی سالانه ۲۰۰ هزار واحد مسکن روستایی قطعی است و در زلزله اخیر دیدیم که نتیجه بهسازی مساکن روستایی، کاهش تلفات به حداقل ممکن بود.</p>
    </article>
  </body>
</html>