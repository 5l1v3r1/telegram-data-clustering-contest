<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639409/%D8%A2%D9%86%DA%86%D9%87-%D8%AA%D8%B1%D8%A7%D9%85%D9%BE-%D8%B1%D8%A7-%D9%86%D8%B3%D8%A8%D8%AA-%D8%A8%D9%87-%D8%A7%DB%8C%D8%B1%D8%A7%D9%86-%D8%AF%DB%8C%D9%88%D8%A7%D9%86%D9%87-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T13:17:00+00:00"/>
    <meta property="og:title" content="آنچه ترامپ را نسبت به ایران دیوانه می‌کند!"/>
    <meta property="og:description" content="پرفسور نادر انتصار در همراهی با استاد ایرانی دانشگاه بوستون، نوشتاری را به بازار عرضه کرد که نخستین کتاب آکادمیک در مورد روابط ایران-آمریکا در ..."/>
  </head>
  <body>
    <article>
      <h1>
        <a href="https://www.bultannews.com/fa/news/639409/%D8%A2%D9%86%DA%86%D9%87-%D8%AA%D8%B1%D8%A7%D9%85%D9%BE-%D8%B1%D8%A7-%D9%86%D8%B3%D8%A8%D8%AA-%D8%A8%D9%87-%D8%A7%DB%8C%D8%B1%D8%A7%D9%86-%D8%AF%DB%8C%D9%88%D8%A7%D9%86%D9%87-%D9%85%DB%8C%E2%80%8C%DA%A9%D9%86%D8%AF">آنچه ترامپ را نسبت به ایران دیوانه می‌کند!</a>
      </h1>
      <h2>پرفسور نادر انتصار در همراهی با استاد ایرانی دانشگاه بوستون، نوشتاری را به بازار عرضه کرد که نخستین کتاب آکادمیک در مورد روابط ایران-آمریکا در ...</h2>
      <address><time datetime="2019-11-11T13:17:00+00:00">11 Nov 2019, 13:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، انتشارات لکزینگتون اخیراً کتابی را با عنوان «ترامپ و ایران: از بازدارندگی تا مقابله» منتشر کرده است که در نوع خود <b>نخستین کتاب</b> آکادمیکی است که با موضوع دونالد ترامپ رئیس‌جمهوری آمریکا و سیاست‌های او در قبال ایران، به بازار نشر ایالات متحده راه یافته است.</p>
      <p>این کتاب به قلم مشترک پروفسور «نادر انتصار» رئیس دانشکده علوم سیاسی دانشگاه آلابامای جنوبی آمریکا و «کاوه افراسیابی» استاد دانشگاه بوستون و از محققان دانشگاه ‌هاروارد، نگاشته شده است.</p>
      <p>این کتاب روایتگر عزم آمریکا برای مهار ایران در قالب یک هژمون منطقه‌ای است و نشانگر ناپیوستگی شدید سیاست ترامپ در مقایسه با ۶ رئیس‌جمهوری پیشین این کشور در نحوه برخورد با ایران است به گونه‌ای که بارزترین نشانه آن تمایل برای تغییر رژیم عنوان می‌شود.</p>
      <p>به باور نویسندگان، تغییر رویکرد سیاست خارجی آمریکا تبعات سنگینی نه تنها برای ایران که برای همسایگان این کشور و چشم‌انداز بلندمدت ثبات منطقه‌ای و فرامنطقه‌ای، در پی دارد.</p>
      <p>هدف این کتاب بررسی دینامیک سیال روابط آمریکا-ایران در دوره زمامداری ترامپ از راه ارائه فهم علمی-اجتماعی از الگوی دشمنی و خصومت میان واشنگتن-تهران است که در خود پتانسیل آغاز جنگی خانمانسوز را دارد.</p>
      <p>با توجه به انتشار این کتاب، خبرنگار مهر گفتگویی با پرفسور نادر انتصار- یکی از دو نویسنده «ترامپ و ایران: از بازدارندگی تا مقابله» - داشته است. انتصار رئیس دانشکده علوم سیاسی دانشگاه آلابامای جنوبی آمریکاست. کتاب «سیاست کردها در خاورمیانه» از وی از جمله آثار مهم در مطالعات کردی است.</p>
      <p>*سوال اصلی شما در این کتاب چیست؟</p>
      <p>سؤال اصلی در این کتاب این است که چه عواملی در شکل گیری سیاست ترامپ در مورد ایران مهم بوده اند و چرا آمریکا سیاست بازدارندگی خود را به سیاست مقابله تغییر داد.</p>
      <p>*فرضیه شما در این کتاب چیست؟</p>
      <p>فرضیه کتاب این است که با روی کار آمدن دولت ترامپ دینامیک رابطه آمریکا و ایران دچار نوسانات غیر قابل پیش بینی و به تبع آن، وارد مرحله خطرناک تری در مقایسه با چند دهه گذشته شده است. باید دید ریشه این نوسانات چگونه رشد کرده و چرا باید از گسترش بیشتر بحران بین ایران و آمریکا جلوگیری کرد.</p>
      <p>*ضرورت نگارش کتاب چه بوده است؟</p>
      <p>تا کنون کتابی آکادمیک در مورد روابط ایران و آمریکا در دوره زمامداری ترامپ به بازار نیامده است. آنچه تاکنون حداقل در آمریکا در مورد ایران و بخصوص روابط ایران و آمریکا نوشته شده مقالات یا جزوه‌هایی هستند که اکثر آنها یا توسط «اتاق‌های فکر» نئوکان‌ها اداره می‌شوند یا از منابع مالی دشمنان ایران تغذیه می‌شوند.</p>
      <p>لذا هدف اصلی آنها پیشبرد منافع دکان سیاسی‌شان است نه کار آکادمیک. گرچه این کتاب برای جامعه آکادمیک نوشته شده است ولی افراد غیر آکادمیک هم در خواندن آن مشکلی نخواهند داشت چون هدف ما این بود که فقط جامعه آکادمیک را مخاطب قرار ندهیم</p>
      <p>*مطابق بررسی شما آیا ترامپ از نظریه سیاسی خاصی در قبال ایران پیروی کرده است؟</p>
      <p>ترامپ نظریه سیاسی خاصی را ابداع نکرده است. البته او همواره گفته است مهمترین هدف سیاست خارجی‌اش حفظ و گسترش منافع آمریکا است و مایل نیست آمریکا در جنگ با دیگر کشورها درگیر شود و منافع خود را بی‌جهت به خطر بیندازد.</p>
      <p>ولی تناقض زیادی بین حرف‌های ترامپ و سیاست‌های عملی او وجود داشته است. این در مورد ایران نیز صادق است. لذا از یک طرف دهانش ایران را تهدید می‌کند از از طرف دیگر تمایلات خود در مذاکره با ایران را ابراز می‌کند. آنچه ترامپ را به رئیس جمهوری وسوسه گر، غیر قابل پیش بینی و گاهی خطرناک تبدیل کرده است چرخش‌های ۱۸۰ درجه ای او در بسیاری از موارد ازجمله سیاست‌هایش در قبال ایران است.</p>
    </article>
  </body>
</html>