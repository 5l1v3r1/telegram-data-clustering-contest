<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741170"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T13:25:00+00:00"/>
    <meta property="og:title" content="บิ๊กตู่อารมณ์ดีร่วมฟ้อนรำ ขอรับทุกข์ปชช.ใส่กระทงลอย"/>
    <meta property="og:description" content="'ประยุทธ์'ถึงกาญจนบุรี อารมณ์ดีร่วมรำวงกับชาวบ้านคึกคัก ลั่นครม.พรรคร่วมสามัคคีกันดี ขอรับความทุกข์ประชาชนเอาไว้ใส่กระทงลอย"/>
  </head>
  <body>
    <article>
      <h1>บิ๊กตู่อารมณ์ดีร่วมฟ้อนรำ ขอรับทุกข์ปชช.ใส่กระทงลอย</h1>
      <address>
        <time datetime="2019-11-11T13:25:00+00:00">11 Nov 2019, 13:25</time>
      </address>
      <p>
        <b>"ประยุทธ์"ถึงกาญจนบุรี อารมณ์ดีร่วมรำวงกับชาวบ้านคึกคัก ลั่นครม.พรรคร่วมสามัคคีกันดี ขอรับความทุกข์ประชาชนเอาไว้ใส่กระทงลอย</b>
      </p>
      <p>เมื่อเวลา  17.30 น.วันที่ 11 พ.ย.พล.อ.ประยุทธ์ จันทร์โอชา นายกรัฐมนตรี เดินทางถึงโรงงานกระดาษไทย ต.บ้านเหนือ อ.เมืองกาญจนบุรี จ.กาญจนบุรี โดยทันทีที่นายกฯมาถึงมีขบวนกองยาวให้การต้อนรับ ซึ่งนายกฯร่วมรำวงกับคณะกองยาวอย่างคึกคักด้วย ก่อนที่จะติดตามโครงการปรับปรุงภูมิทัศน์พัฒนาเมืองเก่าโดยพัฒนาพื้นที่ราชพัสดุแปลงโรงงานกระดาษไทย  และเป็นประธานสักขีพยานมอบหนังสืออนุญาต  ให้เข้าทำประโยชน์หรืออยู่อาศัยในพื้นที่เป้าหมายการจัดที่ดินทำกินให้ชุมชน ให้แก่ผู้ว่าราชการจังหวัดกาญจนบุรี และผู้ว่าราชการจังหวัดสุพรรณบุรี<br/> <br/>จากนั้นนายกฯกล่าวกับประชาชนที่มาให้การต้อนรับว่า วันนี้อยากจะกล่าวว่ามีความยินดีเป็นอย่างยิ่ง ที่ได้มาพบปะชาวกาญจนบุรีอีกครั้ง ก่อนที่จะร่วมลอยกระทงกันในค่ำคืนนี้ ซึ่งวันนี้วันเพ็ญพระจันทร์เต็มดวง ฉะนั้นวันนี้ถือเป็นวันมงคลที่ได้พบกัน ดังนั้นอยากจะบอกเล่าถึงนโยบายรัฐบาลที่ให้เห็นถึงความจริงใจของรัฐบาล ในการทำงานช่วงที่ผ่านมาจนถึงวันนี้และวันต่อๆไป ด้วยคำมั่นสัญญาจะทำให้ดีที่สุด และทุกอย่างที่พูดมาตั้งแต่เช้ายันค่ำ ตั้งแต่เป็นนายกฯมา พูดด้วยใจไม่ได้มีการเสแสร้ง พูดให้รักประเทศไทยของเรา ถ้าเราไม่มีจิตสำนึกตรงนี้ประเทศไทยจะไปยังไง เราจะต้องไม่แบ่งแยก แตกแยก</p>
      <figure>
        <img src="https://www.dailynews.co.th/admin/upload/20191111/news_HjDKlmRwNQ195932_533.jpg?v=20191112095?v=1349"/>
      </figure>
      <p> <br/>"รัฐบาลนี้มาจากการเลือกตั้ง มาจากหลายพรรคการเมือง  รัฐบาลจะทำงานได้ก็ต้องมีการบริหารที่เหมาะสม ผมไม่อาจกล่าวอ้างว่าผมเป็นคนเก่งที่สุดในโลก ไม่ใช่ แต่ผมจะนำความเก่งของทุกคนทุกท่านมาร่วมมือแก้ปัญหาให้กับประชาชน เมื่อใดที่ประเทศชาติมีปัญหาพวกเราต้องร่วมมือกัน ต้องไม่ทำให้เกิดความแตกแยก แบ่งแยก สร้างความเกลียดชัง ผมขอแค่นี้ไม่ขออะไรจากท่านมากกว่านี้ เพราะไม่ต้องการอะไรมากกว่านี้ และในเรื่องของกฎหมายจำเป็นจะต้องดูแลไม่ใช่รังแกใคร ถ้าไม่ทำผิดอะไรจะทำอะไรเขาได้ เพราะไม่มีอำนาจก้าวล่วงสิ่งต่างๆ”นายกฯ กล่าว<br/> <br/>ผู้สื่อข่าวรายงานว่า หลังพูดกับประชาชนบนเวทีเสร็จสิ้น พล.อ.ประยุทธ์ ได้เรียกรัฐมนตรีขึ้นไปบนเวที โดยระบุว่าครม.มาจากหลายพรรคแต่สามัคคีกัน พร้อมแนะนำให้ประชาชนรู้จักรัฐมนตรีทีละคนว่าเป็นใครอยู่กระทรวงไหน สังกัดพรรคอะไร โดยช่วงหนึ่งพล.อ.ประยุทธ์มองหารัฐมนตรีสังกัดพรรคประชาธิปัตย์ แต่ไม่พบใคร จึงเอ่ยปากถามว่าประชาธิปัตย์อยู่ไหน ก่อนจะเรียก ส.ส. จากพรรคร่วมขึ้นเวที พร้อมกับกล่าวว่า มีอะไรก็คุยกัน วันนี้ส.ส.ทุกคนต้องปรับท่าทีให้ทำงานเชิงรุก ในการทำความเข้าใจกับประชาชนว่าประเทศจะเดินหน้าอย่างไร เพื่อหาทางให้ทุกคนร่วมมือกันได้ ก่อนเรียกกำนันผู้ใหญ่บ้านออกมาสมทบหน้าเวที</p>
      <figure>
        <img src="https://www.dailynews.co.th/admin/upload/20191111/news_JiZlXqEJMC195933_533.jpg?v=20191112095?v=4745"/>
      </figure>
      <p> <br/>ผู้สื่อข่าวรายงานอีกว่า นายกฯ ยังได้กล่าวอย่างอารมณ์ดีพร้อมกับชี้ชวน ให้ชาวบ้านทั้งหมดหันไปดูพระจันทร์ ที่กำลังเต็มดวงบนท้องฟ้า พร้อมบอกว่าที่อยู่บนเวทีคือ จันทร์โอชา และกล่าวทิ้งท้ายว่า ที่ตนพูดไปอย่างนี้ เพราะมาที่นี่แล้วมีความสุข จากนั้นนายวราวุธ ศิลปอาชา รมว.ทรัพยากรธรรมชาติและสิ่งแวดล้อม ได้นำกระทงขนาดใหญ่มอบให้นายกฯ โดยนายกฯได้กล่าวว่า ท่านรัฐมนตรีมอบกระทงนี้ให้ ดังนั้นอยากให้ทุกคนเอาความทุกข์ใส่ไว้ในกระทงนี้ ใครมีความใครทุกข์ก็ฝากไว้ ตนจะเอาลงลอยน้ำไป ตนขอเป็นที่รองรับความทุกข์ของทุกคน จากนั้นนายกฯได้เชิญชวนให้ทุกคนร่วมร้องเพลงลอยกระทงอย่างคึกครึ้น<br/><br/>จากนั้นเวลา​ 18.30​ น.​ นายกฯได้ร่วมรับประทานอาหารเย็น​ ร่วมกับคณะรัฐมนตรี​ ที่โรงงานกระดาษไทย​ จ.กาญจนบุรี ซึ่งมีการออกซุ้มอาหาร​ และนั่งรับประทานอาหารกันบนโต๊ะเก้าอี้ที่ทำจากลอมฟาง​ พร้อมมีวงดนตรีสุนทราภรณ์​ มีนายชรินทร์​ นันทนาคร​ ศิลปินแห่งชาติ มาร้องขับกล่อม และยังมีนายเทวัญ​ ทรัพย์แสนยากร นักแซกโซโฟนชื่อดังของไทย​ มาร่วมแสดงดนตรีบนเวที​ โดยช่วงหนึ่ง​ นายกฯได้ขึ้นไปขับร้องเพลงอาลัยรัก​ ร่วมกับนายชรินทร์บนเวที​ นอกจากนี้​ นายอนุทิน​ ยังได้ถือโอกาสนี้ขึ้นเวที​ ขึ้นเป่าแซกโซโฟน​ ที่นำมาเป็นการส่วนตัว​อีกด้วย</p>
      <figure>
        <img src="https://www.dailynews.co.th/admin/upload/20191111/news_TkvfLapyuc195934_533.jpg?v=20191112095?v=9981"/>
      </figure>
      <p>จากนั้น 19.30 น.น.นายกฯเดินทางมาถึงยังท่าเทียบเรือเทศบาลเมืองกาญจนบุรี จ.กาญจนบุรี(ท่าเรือขุนแผน) เพื่อร่วมลอยกระทงประจำปี 2562 เมื่อนายกฯมาถึงได้ทักทายบรรดาหนูน้อยนพมาศ ที่แต่ชุดสวยงามรอต้อนรับอย่างอบอุ่น</p>
      <figure>
        <img src="https://www.dailynews.co.th/admin/upload/20191111/news_hSXSubofYb200826_533.jpg?v=20191112095?v=6963"/>
      </figure>
      <p>ทั้งนี้ พล.อ.ประยุทธ์ กล่าวว่า ได้อธิษฐานขอให้คนไทยทุกคนมีความสุข และขอให้ประเทศไทย มีความสุข ขอให้สิ่งที่เป็นทุกข์โศกโรคภัยของประเทศไทยหมดสิ้นภายในปีนี้ และในปีหน้าขอให้ทุกอย่างดีขึ้นโดยลำดับตลอด ไม่ใช่เฉพาะครอบครัวของตัวเองเพียงอย่างเดียว ฝากไปถึงประชาชนด้วย นายกฯลอยสิ่งไม่ดีไปแล้วที่มีปัญหากับประเทศชาติต่างๆ รวมไปถึงสิ่งที่ไม่มีความสุขก็ได้ลอยทุกข์ไปกับพระแม่คงคาไปแล้ว<br/><br/>ขณะเดียวกันก่อนที่นายกฯ จะขึ้นรถกลับ ได้มีครูและนักเรียนจากโรงเรียนกาญจนานุเคราะห์จำนวนประมาณ 100 คน สวมเสื้อยืดสกรีนภาพการ์ตูนนายกฯ และหัวใจ พร้อมข้อความระบุว่า "ลุงตู่ผู้จงรักภักดี ผู้ถวายชีวีเป็นราชพลีต่อแผ่นดินไทย ขอให้ต่อสู้กู้บ้านเมืองเรืองวิไล ขอให้กำลังใจลุงตู่กู้บ้านเมือง พร้อมติดแฮชแทกซ์ #กองหนุนลุงตู่fc" และร่วมร้องเพลง อยู่อย่างจงรัก ตายอย่างภักดี พร้อม ตะโกนให้กำลังใจ"ลุงตู่ สู้ๆ" และขอถ่ายภาพร่วมกับนายกรัฐมนตรี เพื่อเป็นที่ระลึกอีกด้วย ทั้งนี้ก่อนที่นายกฯ ขึ้นรถกลับได้ทำมือเป็นสัญลักษณ์ไอเลิฟยูให้กับเด็กๆ และคนที่มาต้อนรับอีกด้วย</p>
      <figure>
        <img src="https://www.dailynews.co.th/admin/upload/20191111/news_TaJEbnZEHz200825_533.jpg?v=20191112095?v=6503"/>
      </figure>
      <figure>
        <img src="https://www.dailynews.co.th/admin/upload/20191111/news_zQLyagVprU213344_533.jpg?v=20191112095?v=8976"/>
      </figure>
      <p> </p>
    </article>
  </body>
</html>