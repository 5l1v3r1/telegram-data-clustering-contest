<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/na-nase-sodisce-ne-more-ker-je-v-zaporu-247595"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T13:30:00+00:00"/>
    <meta property="og:title" content="Na naše sodišče ne more, ker je v zaporu"/>
    <meta property="og:description" content="MURSKA SOBOTA – Niti v četrto sodniku soboškega okrožnega sodišča Stanislavu Jugu ni uspelo opraviti predobravnavnega naroka za 41-letnega Krisztiana Tökölija iz okolice madžarskega mesta Ve..."/>
  </head>
  <body>
    <article>
      <h1>Na naše sodišče ne more, ker je v zaporu</h1>
      <h2>Madžar Krisztian Tököli iz zapora priznava krivdo in prosi za humano sodbo.</h2>
      <address><time datetime="2019-11-11T13:30:00+00:00">11 Nov 2019, 13:30</time> by <a rel="author">Oste Bakal</a></address>
      <slideshow>
        <figure>
          <img src="https://www.slovenskenovice.si/images/slike/2019/11/10/1614804.jpg"/>
          <figcaption>Tožilec Drago Farič, odvetnik Zvonko Brenčič in pooblaščenec oškodovanca Ignac Horvat so izvedeli, da niti tokratnega naroka ne bo.</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1614792.jpg"/>
          <figcaption>Tatovi podjetja Kutsenits International niso obiskali prvič.</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1614806.jpg"/>
          <figcaption>Sodniku Stanku Jugu so sporočili, da je obtoženec v zaporu. FOTOgrafije: Oste Bakal</figcaption>
        </figure>
      </slideshow>
      <p>MURSKA SOBOTA – Niti v četrto sodniku soboškega okrožnega sodišča <b>Stanislavu Jugu</b> ni uspelo opraviti predobravnavnega naroka za 41-letnega <b>Krisztiana Tökölija</b> iz okolice madžarskega mesta Veszprém. Očitajo mu namreč, da je z najmanj dvema sodržavljanoma <b>Petrom Farkašem</b> in <b>Tamašom Erdelyjem</b>, ki so ju pozneje prijeli, zagrešil eno največjih tatvin v Pomurju v zadnjih letih. Škoda je znašala najmanj 220.000 evrov.</p>
      <h3>Pisno priznanje ni dovolj</h3>
      <p>Ker se ne odziva vabilom murskosoboškega sodišča, sodniku Jugu ne more sam jasno povedati, ali priznava krivdo. Sodnik je sicer že pred dobrim mesecem prejel njegovo pismo, h kateremu je avtor priložil nekaj medicinske dokumentacije. Kot je pojasnil sodnik, obtoženi priznava vse očitke in sodišču predlaga, da mu izrečejo sankcijo brez njegove prisotnosti. S tem želi sodišču olajšati delo in zadevo čim prej zaključiti, hkrati pa sodišče prosi »za humano sodbo, ki jo bo sprejel«. A se s tem ne strinjajo na</p>
      <figure>
        <img src="https://www.slovenskenovice.si/images/slike/2019/11/10/1614792.jpg"/>
        <figcaption>Tatovi podjetja Kutsenits International niso obiskali prvič.</figcaption>
      </figure>
      <p>tožilstvu, saj da pisno soglasje ni dovolj, zato se mora obtoženi udeležiti predobravnavnega naroka in se izjasniti glede krivde.<br/>Ker tokrat obtoženemu ni bilo vročeno niti vabilo, je lahko sodnik Jug tožilca <b>Draga Fariča</b>, odvetnika obtoženega <b>Zvonka Brenčiča</b> in pooblaščenca oškodovanca, odvetnika<b> Ignaca Horvata</b>, le seznanil, da je madžarsko pravosodno ministrstvo sodišču poslalo dopis, v katerem sporočajo, da je obtoženi na prestajanju zaporne kazni na Madžarskem in se zato ni mogel udeležiti niti predhodnega naroka v Murski Soboti, ki bi moral biti 16. septembra. Sodišče bo poskušalo poizvedeti, ali obstaja možnost, da bi obtoženega izročili Sloveniji, zato je narok preložen za nedoločen čas. Že pred časom pa je pooblaščenec oškodovanca zavrnil predlog, da bi sojenje odstopili madžarskim pravosodnim organom.<br/><br/>Madžaru sicer očitajo, da je s pajdaši v noči na 16. marec 2017 med enajsto zvečer in tretjo zjutraj vlomil v poslovne prostore družbe za proizvodnjo vozil Kutsenits International v Lendavski ulici v Murski Soboti. Najprej so vlomili v krog tovarne, nato pa še v prostore podjetja ter ukradli različne materiale, orodje, opremo in razne dele avtomobilov ter avtobusov. Hkrati so odpeljali</p>
      <figure>
        <img src="https://www.slovenskenovice.si/images/slike/2019/11/10/1614806.jpg"/>
        <figcaption>Sodniku Stanku Jugu so sporočili, da je obtoženec v zaporu. FOTOgrafije: Oste Bakal</figcaption>
      </figure>
      <p>dve neregistrirani kombinirani vozili VW transporter, last podjetja Raiffeisen – Impuls Fuhrparkmanagement GmbH &amp; Co KG. S tem je prvo podjetje oškodovano za 165.000 evrov, drugo pa za 55.000 evrov. Ob vlomu se je sprožil alarm, vendar varnostnik ob prihodu ni opazil ničesar sumljivega.Tožilstvo Madžarom očita tudi, da so že prej v bližini kraja dogodka ukradli registrske tablice z dveh avtomobilov.<br/><br/>Je pa bilo v tej zadevi zgledno sodelovanje slovenskih in madžarskih varnostnih organov, saj se sprva ni vedelo niti, ali so bili na delu domači ali tuji storilci. </p>
    </article>
  </body>
</html>