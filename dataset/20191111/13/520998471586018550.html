<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/chernivtsi/u-pereviznika-v-chernivcyah-viyavili-53-neoformlenih-vodiyiv-380127"/>
    <meta property="og:site_name" content="Погляд"/>
    <meta property="article:published_time" content="2019-11-11T13:40:00+00:00"/>
    <meta property="og:title" content="У перевізника в Чернівцях виявили 53 неоформлених водіїв"/>
    <meta property="og:description" content="У місцевого перевізника інспектори Держпраці виявили 53 неоформлених водіїв"/>
  </head>
  <body>
    <article>
      <h1>У перевізника в Чернівцях виявили 53 неоформлених водіїв</h1>
      <h2>Як наслідок, на роботодавця чекають фінансові санкції</h2>
      <address>
        <time datetime="2019-11-11T13:40:00+00:00">11 Nov 2019, 13:40</time>
      </address>
      <p>В Управлінні Держпраці у Чернівецькій області готується до винесення постанова про накладення фінансових стягнень на роботодавця, в якого виявлено 53 неоформлених працівників.</p>
      <p>Факт грубого порушення трудового законодавства встановили головні державні інспектори відділу з питань додержання законодавства про працю, зайнятість та інших нормативно-правових актів територіального органу Державної служби України з питань праці.</p>
      <p>Не задекларовану зайнятість виявлено під час проведення спільних заходів фахівців Держпраці та Управління Укртрансбезпеки у Чернівецькій області.</p>
      <p>Фізична особа - підприємець, котра злісно порушила трудове законодавство, працює у галузі пасажирських перевезень у Чернівцях.</p>
      <p>Роботодавець нелегально працевлаштував водіями на автобусних маршрутах осіб, не уклавши з ними відповідних трудових договорів, та не повідомивши про їхнє прийняття на роботу до територіального органу Державної податкової служби. Це підтверджують дані податкової служби, а також територіального органу Пенсійного фонду України, до яких Управлінням Держпраці було підготовлено та надіслано відповідні запити.</p>
      <p>Допустивши до роботи неоформлених працівників, роботодавець порушив норми статті 21 Кодексу законів про працю - «Трудовий договір» та статті 24 Кодексу законів про працю України - «Укладення трудового договору».</p>
      <p>Порушено також норми Постанови Кабінету Міністрів України від 17.06.2015 року за №413 - «Про порядок повідомлення ДФС та її територіальних органів про прийняття працівника на роботу».</p>
      <p>Як наслідок, на роботодавця чекають фінансові санкції.</p>
      <h3>Довідка</h3>
      <p>За фактичний допуск працівника до роботи без оформлення трудового договору (контракту) та  виплати заробітної плати (винагороди) без нарахування та сплати єдиного внеску на загальнообов’язкове державне соціальне страхування та податків накладається штрафна санкція у розмірі 125 190 гривень за кожного виявленого працівника.</p>
      <related>
        <h4>Схожі записи</h4>
        <a href="https://pogliad.ua/news/money/firma-splatit-ponad-9-mln-grn-shtrafu-za-nelegalnih-pracivnikiv-u-chernivcyah-368734"/>
        <a href="https://pogliad.ua/news/chernivtsi/biznesvumen-u-chernivcyah-oshtrafuvali-na-ponad-223-tis-grn-za-nelegalnih-pracivnikiv-359611"/>
        <a href="https://pogliad.ua/news/bukovina/na-virobnictvi-vesilnih-sukon-bukovinka-vikoristovuvala-nelegalnu-pracyu-354825"/>
        <a href="https://pogliad.ua/news/chernivtsi/chernivecki-patrulni-proveli-zustrich-iz-vodiyami-troleybusiv-342633"/>
      </related>
    </article>
  </body>
</html>