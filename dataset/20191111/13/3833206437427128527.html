<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Kalpakchiev-opravda-i-bivsh-deputat-za-smurtta-na-14-godishno-dete-912891"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T13:07:00+00:00"/>
    <meta property="og:title" content="Калпакчиев оправда и бивш депутат за смъртта на 14-годишно дете"/>
    <meta property="og:description" content="Състав на Софийския апелативен съд (САС) с председател Калин Калпакчиев издаде пореден скандален съд..."/>
  </head>
  <body>
    <article>
      <h1>Калпакчиев оправда и бивш депутат за смъртта на 14-годишно дете</h1>
      <address>
        <time datetime="2019-11-11T13:07:00+00:00">11 Nov 2019, 13:07</time>
      </address>
      <p>Състав на Софийския апелативен съд (САС) с председател Калин Калпакчиев издаде пореден скандален съдебен акт. Този път ръководителят на политизираната съсловна организация Съюз на съдиите в България (ССБ) е оправдал бившия депутат от Реформаторския блок и зъболекар д-р Валентин Павлов, който уби 14-годишния Алекс след анестезия през юни 2016 г. Докладчик по делото пред САС е бил съдия Владимир Астарджиев. За момента официална информация за поредното скандално решение с участието на съдия Калпакчиев няма на интернет-страницата на съда. Мотивите към решението също все още не са публикувани.</p>
      <p>Заедно с д-р Павлов подсъдими по делото са още и съпругата му Венета Павлова и д-р Йонна Филипова от клиника "ЕО ДЕНТ". Те обаче са получили потвърждение от състава на Калпакчиев на условните си присъди, постановени от Софийския градски съд (СГС) през 2018 година.</p>
      <p>На 1 май м.г. първоинстанционният съд реши, че д-р Павлов трябва да изтърпи наказание 3 години лишаване от свобода с 5 години изпитателен срок, през които не може да упражнява професията си. Същата присъда бе дадена и на съпругата му, и на д-р Филипова.</p>
      <p>Тримата лекари са обвинени за причинена от тях смърт на по непредпазливост на 14-годишния Алекс Иванов, когото оперирали под пълна упойка в стоматологичната клиника, която Павлов управлявал със съпругата си, но без да уведоми родителите за рисковете от операцията. Според констатацията на комисията, която бе сформирана по случая, непосредствена причина за настъпилата смърт на 14-годишното момче е остра сърдечна и дихателна недостатъчност в резултат на малигнена хипертермия.  </p>
      <p>В хода на разследването бе установено, че на 14 юни 2016 г. 14-годишният Алекс постъпва на лечение в клиниката на Павлови за отстраняване на киста в лявата част на долната челюст. Д-р Валентин Павлов оперира детето под обща ендотрахиална анестезия, след като еднолично и без консултация с анестезиолог насрочва операцията под пълна упойка, чрез обща интубационна анестезия.</p>
      <p>Клиниката обаче не разполагала с логистична и материална обезпеченост за въвеждане на пациентите под обща интубационна анестезия в случай, че възникне усложнение. На родителите Албена и Валери Иванови им е било обяснено, че става въпрос за "рутинна интервенция", като последствията могат да бъдат леко неразположение и незначителни болки.</p>
      <p>Състоянието на детето обаче рязко се влошило - вдигнало температура 39,5 градуса, получило тахикардия - 152 удара в минута, затруднено дишане и повишено отделяне на въглероден диоксид. След като 14-годишният Алекс изпада в клинично тежко състояние, анестезиологът д-р Филипова не е приложила необходимото лекарство, което не било налично в клиниката.</p>
      <p>След като състоянието на момчето не се подобрило, д-р Павлов се обадил на "линейка", предоставена от санитар в "Пирогов", която обаче нямала нужното оборудване, нито медицински екип. Така Алекс Иванов не е бил транспортиран до "Пирогов" с необходимата за това апаратура. Детето е прието в "Пирогов" в 16,00 ч. в състояние на сърдечен арест, а в 17.05 ч. е констатирана смъртта му.</p>
      <p>Затова и СГС признава тримата медици от клиника "ЕО ДЕНТ" за виновни за смъртта на 14-годишното дете по непредпазливост. Сега обаче съставът на Калин Калпакчиев отменя присъдата единствено на д-р Павлов и го признава за невинен.</p>
      <p>Припомняме, че това не е първият случай на "странно" решение на състави, които Калин Калпакчиев председателства. На 9 август т.г. тричленен съдебен състав на САС с председател именно Калпкачиев отмени доживотната присъда без право на замяна на Герман Костин,обвинен за убийството 5-годишния Никита, чието тяло бе открито в куфар край Пасарел. Нещо повече  - в акта на състава тогава бе записано, че правата на Костин са били в "голяма степен ограничени" от първоинстанционния съд, тъй като СГС не допуснал всичките въпроси на адвокатите му и отстранявал подсъдимия от залата, след непристойно поведение и обиди към съда. "По този начин е нарушено правото на защита и в частност принципа на равенство на страните и състезателността на производството", сметна обаче Калпакчиев.</p>
      <p>Малко по-късно, в края на септември т.г. името на председателя на ССБ бе начело на шумния скандал с освобождаването от затвора шест години и половина по-рано на убиеца Джок Полфрийман. Съставът, председателстван от Калпакчиев, прецени, че ще допусне предсрочното освобождаване на австралиеца, мотивирайки определението си с мнението на председателя на Българския хелзинкски комитет (БХК) и на пастор, с когото Полфрийман е общувал от затвора. Малко след това стана ясно, че по делото има данни за небезпристрастност на Калпакчиев и друг член на съдебния състав - Весислава Иванова, които като ръководител и бивш изпълнителен секретар на ССБ имат близки, лични отношения с БХК, пише "Правен свят". Случаят предизвика огромен обществен отзвук и дори реакцията на главния прокурор, който поиска от Върховния касационен съд (ВКС) възобновяване на процеса за свободата на австралиеца и преразглеждането на молбата му от друг съдебен състав. Делото към момента е висящо във ВКС, а решението се очаква в срок до средата на декември.</p>
    </article>
  </body>
</html>