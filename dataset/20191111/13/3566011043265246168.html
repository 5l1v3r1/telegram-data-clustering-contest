<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546424.html/%D9%85%D9%88%D8%A7%D9%81%D9%82-%D8%BA%DB%8C%D8%B1-%D8%B1%D9%82%D8%A7%D8%A8%D8%AA%DB%8C-%D8%B4%D8%AF%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%AA%D8%A6%D8%A7%D8%AA%D8%B1-%DA%A9%D9%88%D8%AF%DA%A9-%D9%88-%D9%86%D9%88%D8%AC%D9%88%D8%A7%D9%86-%D9%86%DB%8C%D8%B3%D8%AA%D9%85--%D9%86%D9%85%D8%A7%DB%8C%D8%B4-%D9%86%D8%A7%D9%85%D9%87-%D8%AE%D9%88%D8%A8-%DA%A9%D9%85-%D8%AF%D8%A7%D8%B1%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T13:45:00+00:00"/>
    <meta property="og:title" content="موافق غیر رقابتی شدن جشنواره تئاتر کودک و نوجوان نیستم/ نمایش‌نامه خوب کم داریم"/>
    <meta property="og:description" content="داور بخش خیابانی جشنواره تئاتر کودک و نوجوان با بیان اینکه موافق غیر رقابتی شدن جشنواره نیستم گفت: رقابت بر کیفیت اثر می‌گذارد و امیدی است که بین بچه‌ها رد و بدل می‌شود که تلاش بیشتری ‌کنند، به نظر من اگر جشنواره غیر رقابتی شود تلاش چشمگیر نیست."/>
  </head>
  <body>
    <article>
      <h1>موافق غیر رقابتی شدن جشنواره تئاتر کودک و نوجوان نیستم/ نمایش‌نامه خوب کم داریم</h1>
      <h2>بازیگر نقش عبدلی:</h2>
      <address>
        <time datetime="2019-11-11T13:45:00+00:00">11 Nov 2019, 13:45</time>
      </address>
      <p>داور بخش خیابانی جشنواره تئاتر کودک و نوجوان با بیان اینکه موافق غیر رقابتی شدن جشنواره نیستم گفت: رقابت بر کیفیت اثر می‌گذارد و امیدی است که بین بچه‌ها رد و بدل می‌شود که تلاش بیشتری ‌کنند، به نظر من اگر جشنواره غیر رقابتی شود تلاش چشمگیر نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ جواد انصافی، بازیگر نقش عبدلی  امروز در گفت‌وگو با خبرنگار  <a href="http://asrehamedan.ir/31136">عصر همدان</a>؛ با اشاره به موضوع سیاه‌بازی اظهار کرد: محدودیت‌هایی برای فضای سیاه بازی در گذشته بود و عده‌ای می‌گفتند، سیاه را مسخره می‌کنید و این تبعیض نژادی است در صورتی که سیاه یک آدم باهوش، پاک و صادق است.</p>
      <p>وی با بیان اینکه در سیاه‌بازی به جرأت می‌توانیم بگوییم سیاه ما سنبل توده زجرکشیده و ستم‌دیده مردم و سنبل آزادی و فریاد مردم است گفت: نقش عبدلی از آن جا شروع شد که محدودیت برای سیاه‌بازی بود، ترفندی استفاده کردیم که شخصیت نمایش سفید ‌شود و با اسم عبدلی و اوستا از سال ۶۸ شروع شد.</p>
      <p>بازیگر نقش عبدلی بیان کرد: مهم‌ترین مسئله این است که در فضای سیاه بازی و فضای نمایش‌های شادی‌آور ایرانی همان طور که از اسم آن مشخص است، می‌تواند حتی برای خردسال هم موثر باشد، چراکه ریتم و حرکات خاص و رنگ دارد.</p>
      <p>وی با بیان اینکه در سیاه بازی تماشاچی انواع و اقسام رنگ‌های چشم‌نواز را می‌بیند افزود: این امر اثر روانی بر بیننده دارد و نوع ارتباط در این نوع نمایش که تنها نمایش اصیل ایرانی از دیرباز بوده، ارتباط با تماشاچی است.</p>
      <p>اصلانی با تأکید بر اینکه در نمایش عبدلی و اوستا دیوار بین بازیگر و تماشاگر را شکسته بود، تصریح کرد: در این نمایش تماشاچی را برخی مواقع جزء خودشان می‌کنند که این امر ارتباط تنگاتنگی بین تماشاچی و بازیگر ایجاد می‌کند.</p>
      <p>وی در ادامه با بیان اینکه روی تئاتر کودک و نوجوان بیش‌تر از نمایش آئینی کار شده است یادآور شد: در این بخش جشنواره بسیار خوبی هر ساله در همدان برگزار می‌شود و گروه‌های بسیاری در بخش‌های مختلف در آن حضور دارند، در حالی که در نمایش آئینی سنتی هر دو سال یک بار جشنواره داریم.</p>
      <p>بازیگر نقش عبدلی خاطرنشان کرد: تئاتر کودک و نوجوان پیشرفت خوبی کرده و جایگاه خوبی برای آن می‌بینم اما هنوز این بخش جای پیشرفت دارد.</p>
      <p>وی با بیان اینکه ز در این حوزه است، ادامه داد: نمایش‌نامه خوب و پربار در این بخش کم داریم که باید این موضوع را تقویت کنیم.</p>
      <p>اصلانی با تأکید بر اینکه در هیچ یک از جشنواره‌‌های بین‌المللی داخلی متأسفانه کارهای خیلی رده بالا نمی‌آید اظهار کرد: فکر می‌کنم گروه‌ها معمولاً گروه‌های درجه دو و سه در این جشنواره‌ها هستند و دلیل عدم حضور گروه‌های درجه یک را عدم توان هزینه کردن برای آنها می‌دانم.</p>
      <p>وی صدا و سیما را از اثرگذارترین رسانه‌ها دانست و گفت: بهترین نوع ارتباط تئاتر است اما بازتاب کشوری از طریق رادیو و تلویزیون است و این جا می‌فهمیم که ارزش‌های فرهنگی ما کم شده است.</p>
      <p>بازیگر نقش عبدلی در ادامه با بیان اینکه موافق غیر رقابتی شدن جشنواره نیستم تصریح کرد: رقابت بر کیفیت اثر می‌گذارد و امیدی است که بین بچه‌ها رد و بدل می‌شود که تلاش بیشتری ‌کنند، به نظر من اگر جشنواره غیر رقابتی شود تلاش چشمگیر نیست.</p>
      <p>وی افزود: یکی از دغدغه‌های فکری من که در جشنواره‌ها نیست و به مسئله بودجه برمی‌گردد، این است که فرصت‌ها آن قدر فشرده است که بچه‌ها نمی‌رسند با هم تبادل فکری کنند.</p>
      <p>اصلانی بیان کرد: باید کارهایی که در جشنواره دیده می‌شود حداقل نقد و بررسی شود که این کار نمی‌شود و دلیل آن محدودیت مکان، زمان و بودجه است.</p>
      <p>وی با بیان اینکه جشنواره در همدان تمام می‌شود و ادامه نمی‌یابد یادآور شد: اما امسال دبیر جشنواره تصمیم گرفته آثار برگزیده، در شهرهای خودشان اجرا شوند و این اثر بسیار خوبی است.</p>
      <p>انتهای پیام/</p>
    </article>
  </body>
</html>