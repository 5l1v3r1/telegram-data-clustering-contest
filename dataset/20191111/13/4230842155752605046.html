<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191111-odesku-mytnytsyu-ocholyv-fahivets-iz-borotby-z-nezakonnymy-shemamy/"/>
    <meta property="og:site_name" content="ФАКТИ"/>
    <meta property="article:published_time" content="2019-11-11T13:47:48+00:00"/>
    <meta property="og:title" content="Одеську митницю очолив фахівець із боротьби з незаконними схемами"/>
    <meta property="og:description" content="Євген Кодіс – новий голова Одеської митниці Державної митної служби. Розповідаємо, хто він та що про нього відомо."/>
  </head>
  <body>
    <article>
      <h1>Одеську митницю очолив фахівець із боротьби з незаконними схемами</h1>
      <address>
        <time datetime="2019-11-11T13:47:48+00:00">11 Nov 2019, 13:47</time>
      </address>
      <p>Євген Кодіс – новий голова Одеської митниці Державної митної служби. Розповідаємо, хто він та що про нього відомо.</p>
      <p>Новостворену Одеську митницю Державної митної служби очолить <b>Євген Кодіс</b>. Інформація про це з’явилася в <a href="https://online.minjust.gov.ua/edr-search/">реєстрі юридичних осіб Мін’юсту</a>.</p>
      <p>Реєстрація регіональних митниць як окремих юридичних осіб та призначення їм нових керівників є частиною реформи митної служби, запущеної головою<b> ДМС Максимом Нефьодовим</b>.</p>
      <p>За його словами, далі розпочнеться процес переходу фахівців в новостворені структури з ліквідованої Державної фіскальної служби. Після чого Кабмін покладе на Держмитслужбу повноваження ДФС, яка припинить своє існування.</p>
      <p>Євген Кодіс раніше очолював<b> Дніпропетровську митницю</b>, де за час його роботи завдяки широкомасштабним операціям з перекриття контрабандних каналів платежі до держбюджету збільшилися на <b>понад 50%</b>.</p>
      <p>Також працював в податкових службах <b>Вінницької та Херсонської областей,</b> в <b>Раді національної безпеки та оборони</b>.</p>
      <p>До недавнього часу Кодіс був керівником відділу митного аудиту ГУ ДФС в Києві. Протягом 2018 року за його керівництвом кількість аудиторських перевірок для боротьби з незаконним оформленням імпорту зросла в понад два рази.</p>
      <p>Кодіс публічно виступав за розширення практики постаудиту, називаючи його засобом зниження адміністративного тиску на бізнес.</p>
      <blockquote>– З огляду на те, що сучасна митниця – це переважно автоматична реєстрація митних декларацій та автовипускання (без участі інспектора) товарів (в окремих країнах відсоток автоматичного оформлення досягає 90%), пріоритетність розвитку постмитного контролю є беззастережною, – заявляв Кодіс.</blockquote>
      <p>Євген Кодіс отримав <b>три вищі освіти</b>, навчався в Единбурзькій школі бізнесу, проходив сертифікацію за стандартом Міжнародної асоціації проектного менеджменту. Володар звання <b>Почесного митника України</b>.</p>
      <p>
        <b>Читайте: </b>
        <a href="https://fakty.com.ua/ua/ukraine/20190713-vy-vvazhayete-shho-ya-idiot-zelenskyj-vidchytav-v-o-golovy-dfs-i-zaklykav-zvilnytysya/">Ви вважаєте, що я ідіот? Зеленський відчитав в.о. голови ДФС і закликав звільнитися</a>
      </p>
      <p>На новій посаді Кодіс боротиметься з контрабандою, масштаби якої кілька місяців тому стали предметом критики президента Володимира Зеленського під час його візиту в Одесу.</p>
      <p>5 липня на посаду голови Державної митної служби був призначений <b>Максим Нефьодов</b>, який оголосив про те, що всю митну систему чекають радикальні реформи та підвищення прозорості її роботи за зразком держсистеми закупівель <b>ProZorro</b>.</p>
      <p>Представники Європейської бізнес асоціації після зустрічі з Нефьодовим 18 липня заявили, що бізнес-спільнота підтримує пріоритети, які ставить перед собою новий керівник, готова долучатися до розвитку митниці та очікує на активну взаємодію.</p>
      <p>Нагадаємо, в ексклюзивному<a href="https://fakty.com.ua/ua/ukraine/20191104-vzuttya-za-1-ta-iphone-zamist-plytky-nefodov-pro-kontrabandu-i-zapusk-novoyi-mytnytsi/"> інтерв’ю Фактам ICTV Максим Нефьодов</a> розповів, що вже вдалось реалізувати, які реформи чекають на відомство, коли запрацює Нова митниця України та як сьогодні працюють контрабандисти.</p>
      <p><b>Фото:</b> <a href="https://www.facebook.com/profile.php?id=100026230356625&amp;epa=SEARCH_BOX">Євген Кодіс</a></p>
    </article>
  </body>
</html>