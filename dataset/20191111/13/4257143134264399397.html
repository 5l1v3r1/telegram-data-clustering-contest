<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/holtan-talaltak-isztambulban-a-feher-sisakosok-egyik-alapitojat"/>
    <meta property="og:site_name" content="infostart"/>
    <meta property="article:published_time" content="2019-11-11T13:58:00+00:00"/>
    <meta property="og:title" content="Holtan találták Isztambulban a fehér sisakosok egyik alapítóját"/>
    <meta property="og:description" content="James Le Mesurier volt brit katonai hírszerzőt, biztonságpolitikai tanácsadó holttestét a háza előtt találták meg, a török rendőrség szerint a férfi zuhanás közben vesztette életét."/>
  </head>
  <body>
    <article>
      <h1>Holtan találták Isztambulban a fehér sisakosok egyik alapítóját</h1>
      <address><time datetime="2019-11-11T13:58:00+00:00">11 Nov 2019, 13:58</time> by <a rel="author">Infostart</a></address>
      <h3>James Le Mesurier volt brit katonai hírszerzőt, biztonságpolitikai tanácsadó holttestét a háza előtt találták meg, a török rendőrség szerint a férfi zuhanás közben vesztette életét.</h3>
      <p>Le Mesurier 2013-ban alapította a Fehér Sisakosokat. A szervezet székhelye Londonban van, aktivistái pedig - mintegy háromezren - Szíria azon részein tevékenykednek, amelyek nem a damaszkuszi kormány, hanem különböző, a rezsim ellen lázadó szervezetek ellenőrzése alatt állnak. Megítélésük nem egyértelmű. A damaszkuszi kormányzat és szövetségesei a felkelők támigatóinak tekintik őket, míg az Egyesült Államok és több nyugat-európai kormány pozitívan ítéli meg tevékenységüket.</p>
      <blockquote>A szervezet 2016-ban alternatív Nobel-díjat kapott.</blockquote>
      <p>Az Anadolu török állami hírügynökség beszámolója szerint a reggeli imára érkező muszlim hívek egy mozdulatlanul fekvő férfira bukkantak Tophane városrész Ali Pasa Medresesi nevű utcájában, a 3-as szám előtt. Az értesítésre rendőri és mentőegységek érkeztek a helyszínre, és megállapították, hogy a férfi halott. A holttestet a rendőrség vizsgálatai azonosították.</p>
      <figure>
        <iframe data-src="https://twitter.com/Ian56789/status/1193862463109943297?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A hatóságok később azt is megállapították, hogy az eset időpontjában Le Mesurier és felesége egyedül tartózkodott a házban. A feleség vallomása alapján az incidens reggel tájt történt, amikor ő még aludt. A nő elmondta, hogy rajtuk kívül senki nem járt a lakásban, amit a biztonsági kamerák felvételei is megerősítettek - számolt be róla az NTV török hírtelevízió.</p>
      <figure>
        <iframe data-src="https://twitter.com/smmsyria/status/1193831331572174853?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Le Mesurier felesége azt is elmondta, hogy férje közel négy éve ment Törökországba és az utóbbi időben a rendkívüli stressz miatt altatót és más gyógyszereket szedett. A nő elmondta, hogy nagyjából hajnali négyig voltak fent, majd fél hat és hat között arra ébredt, hogy kopogtatnak az ajtón. Miután nem találta a férjét, kinézett a harmadik emeleti lakás ablakán, amely nyitva volt, és meglátta őt elterülve az utca kövén.</p>
      <p>A török rendőrségnek jelenleg az az álláspontja, hogy Le Mesurier zuhanás következtében vesztette életét. Isztambul tartomány kormányzói hivatala időközben jelezte, hogy a hatóságok széles körű vizsgálatokat indítottak.</p>
    </article>
  </body>
</html>