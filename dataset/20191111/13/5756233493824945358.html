<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620977/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%A8%D9%87-%D8%B4%DB%8C%D9%88%D9%87-%D8%AA%D9%87%D8%AF%DB%8C%D8%AF-%D8%A7%DA%AF%D8%B1-%D8%AE%D9%88%D8%AF-%D8%B1%D8%A7-%D8%A8%DB%8C%D9%85%D9%87-%D9%86%DA%A9%D9%86%DB%8C%D8%AF-%DB%8C%D8%A7%D8%B1%D8%A7%D9%86%D9%87%E2%80%8C%D8%AA%D8%A7%D9%86-%D9%82%D8%B7%D8%B9-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T13:16:00+00:00"/>
    <meta property="og:title" content="کلاهبرداری به شیوه تهدید؛ «اگر خود را بیمه نکنید، یارانه‌تان قطع می‌شود»"/>
    <meta property="og:description" content="مدیرکل حراست سازمان بیمه سلامت ضمن هشدار نسبت به شیوه‌های جدید کلاهبرداری با استفاده از نام و اقدامات این سازمان بیمه‌گر، گفت: با توجه به اطلاع رسانی گسترده درباره &quot;پوشش اجباری بیمه سلامت&quot; برای افراد فاقد پوشش بیمه درمانی، سودجویان از همین کلمه «اجباری» استفاده کرده و با افراد تماس گرفته و می‌گویند پوشش بیمه سلامت، اجباری شده و باید هزینه‌ای پرداخت کنید تا بیمه شوید و اگر خودتان را بیمه نکنید، یارانه شما قطع می‌شود."/>
  </head>
  <body>
    <article>
      <h1>کلاهبرداری به شیوه تهدید؛ «اگر خود را بیمه نکنید، یارانه‌تان قطع می‌شود»</h1>
      <address>
        <time datetime="2019-11-11T13:16:00+00:00">11 Nov 2019, 13:16</time>
      </address>
      <p>
        <i>مدیرکل حراست سازمان بیمه سلامت ضمن هشدار نسبت به شیوه‌های جدید کلاهبرداری با استفاده از نام و اقدامات این سازمان بیمه‌گر، گفت: با توجه به اطلاع رسانی گسترده درباره "پوشش اجباری بیمه سلامت" برای افراد فاقد پوشش بیمه درمانی، سودجویان از همین کلمه «اجباری» استفاده کرده و با افراد تماس گرفته و می‌گویند پوشش بیمه سلامت، اجباری شده و باید هزینه‌ای پرداخت کنید تا بیمه شوید و اگر خودتان را بیمه نکنید، یارانه شما قطع می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد منتقمی‌راد درباره سوء استفاده برخی شرکت ها و تماس با افراد برای اخاذی و پوشش بیمه‌ای افزود: همواره سودجویی از طرف برخی افراد وجود دارد. وقتی قرار است نفعی به بخشی از جامعه برسد، عده ای به دنبال منافع و سودجویی خودشان هستند. تا قبل از آغاز طرح پوشش اجباری بیمه سلامت، موضوع کارت بیمه سلامت توسط سودجویان و با تماس تلفنی مطرح بود و حالا با آغاز این طرح، شیوه سودجویی تغییر پیدا کرده است.</p>
      <p>وی ادامه داد: البته در حال حاضر میزان شکایت ها در سامانه ۱۶۶۶ سازمان بیمه سلامت با توجه به اطلاع رسانی های گسترده روابط عمومی سازمان بیمه سلامت در راستای آگاهی مردم، نسبت به گذشته کاهش یافته است. زیرا وقتی اطلاع رسانی گسترده و مناسب انجام می‌شود، تعداد شکایت‌ها با توجه به افزایش آگاهی جامعه، کاهش پیدا می‌کند.</p>
      <p>بنابر اعلام روابط عمومی سازمان بیمه سلامت، منتقمی راد بیان کرد: بخشی از موفقیت سودجویان، برخورد تحکمی با افراد است. به طور مثال با داشتن اطلاعات فردی، تماس گرفته و خودشان را از سازمان بیمه سلامت یا وزارت بهداشت معرفی کرده و اطلاعات شناسنامه‌ای افراد را ارائه کرده و به شکل حرفه‌ای کلاهبرداری می‌کنند.</p>
      <p>مدیرکل حراست سازمان بیمه سلامت اظهار داشت: البته ما آگاهی کامل داریم که این سودجویان چطور این اطلاعات را کسب می‌کنند و به محض سوء استفاده با این کلاهبرداری‌ها و سودجویان برخورد شده و به مراجع قضایی معرفی می‌شوند. اگر تمام خدمات سازمان بیمه سلامت الکترونیکی شود، بخش زیادی از این سوء استفاده‌ها کاهش یافته و به حداقل می‌رسد.</p>
    </article>
  </body>
</html>