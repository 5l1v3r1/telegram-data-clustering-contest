<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10671--po-594-dnech-a-4-operacich-zpet-na-kurtech-americky-supertalent-prehral-nasazenou-jednicku"/>
    <meta property="og:site_name" content="Tenisový svět"/>
    <meta property="article:published_time" content="2019-11-11T13:30:00+00:00"/>
    <meta property="og:title" content="Po 594 dnech a 4 operacích zpět na kurtech. Americký supertalent přehrál nasazenou jedničku"/>
    <meta property="og:description" content="V pouhých osmnácti letech se dokázala dostat na 35. místo v žebříčku WTA a byla považována za jeden z nejslibnějších talentů vůbec. Poté cestu na vrchol zbrzdily problémy se zápěstím a loktem, které ji vyřadily na 19 měsíců ze hry. Nyní si Američanka CiCi Bellisová odbyla po čtyřech operacích vítězný návrat."/>
  </head>
  <body>
    <article>
      <h1>Po 594 dnech a 4 operacích zpět na kurtech. Americký supertalent přehrál nasazenou jedničku</h1>
      <address>
        <time datetime="2019-11-11T13:30:00+00:00">11 Nov 2019, 13:30</time>
      </address>
      <p>
        <b>V pouhých osmnácti letech se dokázala dostat na 35. místo v žebříčku WTA a byla považována za jeden z nejslibnějších talentů vůbec. Poté cestu na vrchol zbrzdily problémy se zápěstím a loktem, které ji vyřadily na 19 měsíců ze hry. Nyní si Američanka CiCi Bellisová odbyla po čtyřech operacích vítězný návrat.</b>
      </p>
      <p>Když prohrála loni v březnu na podniku v Miami s Běloruskou Azarenkovou, ani ona sama nečekala, že se na kurty vrátí až po dlouhých 594 dnech. Ještě letos v březnu věřila, že návrat je konečně blízko, pak se ale bolavá ruka opět ozvala a lékaři tak museli odstranit dříve voperovanou titanovou destičku.</p>
      <p>„V podstatě mi rozpůlili kost, zkrátili ji a vložili destičku. Pak jsem po nějakém čase začala trénovat, ale zase se něco pokazilo. Cítila jsem v paži bolest, kdykoliv jsem hrála,“ popisovala zkraje roku své trápení. „Minulé pondělí mi destičku odstranili. Nejhorší na všem je, že vždy, když začnu konečně hrát a přiblížím se tomu, že bude vše v pořádku, zase se problémy vrátí. Už nemůžu, ale tenis je pro mě vším. Kdybych tento sport nemilovala, nepodstupovala bych to,“ dodala tehdy odhodlaně Bellisová, která si po dlouhém čekání konečně užila dlouho očekávaný návrat na tenisové jeviště.</p>
      <p>Comeback si majitelka sedmi turnajových titulů z okruhu ITF, jež přišla o umístění v žebříčku, odbyla v neděli na podniku WTA v americkém Houstonu. Zde zdolala ve finále kvalifikace za hodinu a 24 minut nejvýše nasazenou krajanku Alexu Glatchovou. O deset let starší protivnici porazila Bellisová po setech 6:4 a 6:3.</p>
      <p>„Cítím se skvěle. Nebylo to jednoduché, ale jsem ráda, že jsem zápas zvládla a jsem zpět,“ pochvalovala si po výhře spokojená Bellisová.</p>
      <p>Ta přiznala velkou nervozitu. „Nebyl to zrovna koukatelný tenis. Nervózní budu ještě několik příštích turnajů. Odteď už ale bude vše jen lepší. Jsem šťastná a připravená opět cestovat a zapojit se do soutěžního dění,“ libuje si optimisticky naladěná Američanka.</p>
      <p>Už dnes si Bellisová zahraje v Houstonu úvodní kolo hlavní soutěže. Soupeřkou jí bude Australanka Ellen Perezová. Připíše si další vítězství?</p>
      <figure>
        <iframe data-src="https://twitter.com/TeamCiCiBellis/status/1193603119151759362?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Filip Lefenda, foto: Twitter: USTA</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/9044--nocni-mura-pokracuje-supertalentovana-americanka-musela-na-ctvrtou-operaci"/>
      </related>
    </article>
  </body>
</html>