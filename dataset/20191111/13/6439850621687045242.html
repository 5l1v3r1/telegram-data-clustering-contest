<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460028/%E0%A6%A6%E0%A6%A3%E0%A7%8D%E0%A6%A1%E0%A6%BF%E0%A6%A4-%E0%A6%B6%E0%A6%BF%E0%A6%B6%E0%A7%81%E0%A6%A6%E0%A7%87%E0%A6%B0-%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%B0-%E0%A6%86%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%96%E0%A7%8B%E0%A6%81%E0%A6%9C-%E0%A6%9C%E0%A6%BE%E0%A6%A8%E0%A6%A4%E0%A7%87-%E0%A6%9A%E0%A7%87%E0%A7%9F%E0%A7%87%E0%A6%9B%E0%A7%87%E0%A6%A8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-11T13:40:00+00:00"/>
    <meta property="og:title" content="দণ্ডিত শিশুদের মুক্তির আদেশের খোঁজ জানতে চেয়েছেন হাইকোর্ট"/>
    <meta property="og:description" content="অনলাইন রিপোর্টার ॥ ভ্রাম্যমাণ আদালতে দণ্ডিত শিশুদের মুক্তি ও জামিনসংক্রান্ত আদেশের কপি সংশ্লিষ্ট কর্তৃপক্ষের কাছে পৌঁছেছে কি না, তা জানতে চেয়েছেন হাইকোর্ট। হাইকোর্টের বেঞ্চ কর্মকর্তাকে রেজিস্ট্রার জেনারেলের দপ্তরে খোঁজ নিয়ে এ বিষয় জানাতে বলা হয়েছে। বিচারপতি শেখ হাসান আরিফ ও বিচারপতি রাজিক আল জলিলের সমন্বয়ে গঠিত ..."/>
  </head>
  <body>
    <article>
      <h1>দণ্ডিত শিশুদের মুক্তির আদেশের খোঁজ জানতে চেয়েছেন হাইকোর্ট</h1>
      <address>
        <time datetime="2019-11-11T13:40:00+00:00">11 Nov 2019, 13:40</time>
      </address>
      <figure>
        <img src="http://www.dailyjanakantha.com/files/201911/1573483213_27.jpg"/>
      </figure>
      <p>অনলাইন রিপোর্টার ॥ ভ্রাম্যমাণ আদালতে দণ্ডিত শিশুদের মুক্তি ও জামিনসংক্রান্ত আদেশের কপি সংশ্লিষ্ট কর্তৃপক্ষের কাছে পৌঁছেছে কি না, তা জানতে চেয়েছেন হাইকোর্ট। হাইকোর্টের বেঞ্চ কর্মকর্তাকে রেজিস্ট্রার জেনারেলের দপ্তরে খোঁজ নিয়ে এ বিষয় জানাতে বলা হয়েছে।</p>
      <p>বিচারপতি শেখ হাসান আরিফ ও বিচারপতি রাজিক আল জলিলের সমন্বয়ে গঠিত হাইকোর্ট বেঞ্চ আজ সোমবার এই তথ্য জানাতে বলেন।</p>
      <p>‘আইনে মানা, তবু ১২১ শিশুর দণ্ড’ শিরোনামে গত ৩১ অক্টোবর প্রথম আলোতে একটি প্রতিবেদন ছাপা হয়। প্রতিবেদনটি এদিনই আদালতের নজরে আনেন চিলড্রেন’স চ্যারিটি বাংলাদেশ ফাউন্ডেশনের (সিসিবি ফাউন্ডেশন) চেয়ারম্যান ও সুপ্রিম কোর্টের আইনজীবী আবদুল হালিম। ভ্রাম্যমাণ আদালতে দণ্ডিত হয়ে গাজীপুরের টঙ্গী ও যশোরের পুলেরহাটের কিশোর উন্নয়ন কেন্দ্রে থাকা ১২ বছরের কম বয়সী শিশুদের অবিলম্বে মুক্তি দিতে নির্দেশ দেন হাইকোর্ট। টঙ্গী ও যশোর কিশোর উন্নয়ন কেন্দ্রের তত্ত্বাবধায়কদের প্রতি এ নির্দেশ দেওয়া হয়। একই সঙ্গে ভ্রাম্যমাণ আদালতের মাধ্যমে দণ্ডিত হয়ে শিশু উন্নয়ন কেন্দ্রে থাকা ১২ বছরের বেশি বয়সী থেকে ১৮ বছর পর্যন্ত বয়সী শিশুদের ছয় মাসের জামিন দেন হাইকোর্ট।</p>
      <p>আজ সকালে হাইকোর্টের সংশ্লিষ্ট বেঞ্চের কার্যক্রম শুরু হলে আদালত আইনজীবী আবদুল হালিমের কাছে শিশুদের মুক্তি ও জামিনসংক্রান্ত আদেশের অগ্রগতি সম্পর্কে জানতে চান।</p>
      <p>একপর্যায়ে হাইকোর্ট বলেন, আদালতের আদেশ পৌঁছেনি। অবশ্যই যেন পৌঁছে। যত দূর শুনেছি, ডেসপাস পর্যন্ত গেছে । আদালত সংশ্লিষ্ট বেঞ্চ কর্মকর্তাকে ডেকে এ বিষয়ে খোঁজ নিতে বলেন। আদালত বলেন, আজ বেলা দুইটার মধ্যে অবশ্যই যেন আদেশ যায়।</p>
    </article>
  </body>
</html>