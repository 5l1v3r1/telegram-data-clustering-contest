<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-case-verdict-know-what-the-former-chief-minister-kalyan-singh-said-2843735.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T13:40:01+00:00"/>
    <meta property="og:title" content="अयोध्या केस फैसलाः जानें पर्व मुख्यमंत्री कल्याण सिंह ने क्या कहा"/>
    <meta property="og:description" content="प्रदेश के पूर्व मुख्यमंत्री व राजस्थान के पूर्व राज्यपाल कल्याण सिंह ने कहा है कि राममंदिर के मुद्दे पर सुप्रीम कोर्ट का फैसला सर्वस्पर्शी, समावेशी व सर्वव्यापी है। अब राममंदिर को रोटी और रोजगार से..."/>
  </head>
  <body>
    <article>
      <h1>अयोध्या केस फैसलाः जानें पर्व मुख्यमंत्री कल्याण सिंह ने क्या कहा</h1>
      <address><time datetime="2019-11-11T13:40:01+00:00">11 Nov 2019, 13:40</time> by <a rel="author">राज्य मुख्यालय,प्रमुख संवाददाता</a></address>
      <p>प्रदेश के पूर्व मुख्यमंत्री व राजस्थान के पूर्व राज्यपाल कल्याण सिंह ने कहा है कि राममंदिर के मुद्दे पर सुप्रीम कोर्ट का फैसला सर्वस्पर्शी, समावेशी व सर्वव्यापी है। अब राममंदिर को रोटी और रोजगार से जोड़ा जाना चाहिए। उन्होंने कहा कि मेरी इच्छा है कि अयोध्या में भव्य राम मंदिर बने।  राममंदिर के साथ अयोध्या का सम्पूर्ण विकास होना चाहिए।  देश- विदेश से लोग आकर यहां दर्शन करें और यहां  युवाओं व व्यवसाइयों समेत सभी वर्गों को रोजगार मिल सके। उन्होंने आशा व्यक्त की कि राममंदिर 2022 - 23 तक बन जाएगा। </p>
      <p>बाबरी मस्जिद के विध्वंस के समय प्रदेश के मुख्यमंत्री रहे श्री सिंह राममंदिर निर्माण पर सुप्रीम कोर्ट का फैसला आने के बाद पहली बार प्रेस कांफ्रेंस में अपनी प्रतिक्रिया व्यक्त कर रहे थे। </p>
      <p>कल्याण सिंह ने कहा है कि 9 नवंबर 2019 का दिन ऐतिहासिक है। सुप्रीम  कोर्ट के पाँचों जजों ने 500 साल पुराने विवाद का हल निकाल दिया ।  मैं खुद राम भक्त हूं । पहले दिन से अयोध्या के विकास व राम मंदिर निर्माण का सपना देखता रहा  हूं । अब हमारा ही नहीं करोड़ों लोगों का सपना अब साकार होने जा रहा है।  इस फैसले को किसी की जीत और हार के रूप में नहीं देखा जाना चाहिए।  </p>
      <p>श्री सिंह ने कहा कि सुप्रीम कोर्ट ने एएसआई की रिपोर्ट को माना है।  खुदाई में जो सामग्री मिली वो इस्लाम के सिद्धांतों के अनुकूल नहीं है मस्जिद खाली ज़मीन पर नहीं बनाई गई। कोर्ट  ने केंद्र सरकार को आदेश दिया है कि 3 महीने में ट्रस्ट का गठन करें । यह अधिकार किसी व्यक्ति विशेष को नहीं दिया गया।<br/>एक सवाल के जवाब में कल्याण सिंह ने कहा कि राममंदिर निर्माण का रास्ता साफ करने का श्रेय  सुप्रीम कोर्ट को जाता है। </p>
      <p>
        <b>राजनीतिक नहीं सांस्कृ़तिक मुद्दा </b>
      </p>
      <p>राममंदिर का मुद्दा भाजपा के हाथ से जाने के सवाल पर कहा कि यह राजनीतिक नहीं सांस्कृ़तिक मुद्दा है। उन्होंने कहा कि राममंदिर का शिलान्यास प्रधानमंत्री करें या फिर कोई, यह ट्रस्ट तय करेगा। 1989 में तो बिहार के एक दलित ने  शिलान्यास किया था।  लेकिन यह जरूर है कि रामभक्त होने के नाते जल्द ही रामलला के दर्शन करने अयोध्या जाएंगे। अभी कब जाना यह तारीख तय नही है।</p>
      <p>श्री सिंह ने कहा कि सीबीआई कोर्ट में जो केस चल रहा है उसमें अडवाणी, जोशी, उमा और ऋतम्भरा के साथ साथ मेरे खिलाफ भी आपराधिक साजिश रचने का आरोप हैं। कई गवाहों के बयान दर्ज़ होने अभी बाकी हैं। उन्हें जो कहना है वह कोर्ट में कहेंगे। </p>
      <p>एक सवाल के जवाब में उन्होंने कहा कि  बाबरी विध्वंस के समय  सुप्रीम कोर्ट   ने  कहा था कि बाबरी विध्वंस  की घटना कानून- व्यवस्था का मामला है। वहां कानून- व्यवस्था न रख पाने के कारण उन्होंने खुद ज़िम्मेदारी ली और इस्तीफ़ा दिया। उन्होंने यह भी कहा कि पांच एकड़ ज़मीन मुस्लिम पक्ष को देनी है उस पर फैसला सरकार को लेना है। </p>
    </article>
  </body>
</html>