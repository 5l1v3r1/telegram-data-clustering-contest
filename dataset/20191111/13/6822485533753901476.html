<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820097.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T13:35:00+00:00"/>
    <meta property="og:title" content="مروری بر «بگم بگم»های روحانی"/>
    <meta property="og:description" content="فارس نوشت: چندی است رئیس جمهور با فرمولی قدیمی اما ویترینی جدید به دنبال ایجاد مسئله و شانه خالی کردن از زیر بار مسئولیت خود به عنوان رئیس قوه مجریه است که به نظر می‌آید برای این کار از شیوه‌ای بهره گیری کرده که بسیاری معتقدند همان روش «بگم بگم» محمود احمدی‌نژاد است."/>
  </head>
  <body>
    <article>
      <h1>مروری بر «بگم بگم»های روحانی</h1>
      <address>
        <time datetime="2019-11-11T13:35:00+00:00">11 Nov 2019, 13:35</time>
      </address>
      <p>رئیس جمهور برای چندمین بار از بیان برخی فسادها در آینده سخن گفت اما به این سوال پاسخی نداد که چرا تاکنون توضیحاتی درباره «بگم بگم»های قبلی خود ارائه نکرده است.</p>
      <p>فارس نوشت: چندی است رئیس جمهور با فرمولی قدیمی اما ویترینی جدید به دنبال ایجاد مسئله و شانه خالی کردن از زیر بار مسئولیت خود به عنوان رئیس قوه مجریه است که به نظر می‌آید برای این کار از شیوه‌ای بهره گیری کرده که بسیاری معتقدند همان روش «بگم بگم» محمود احمدی‌نژاد است.</p>
      <p>
        <b>*میدان امیر چخماق میدانی برای «بگم‌ بگم‌های»‌ روحانی</b>
      </p>
      <p>روحانی، میدان امیر چخماق یزد را برای نسخه جدید «بگم‌ بگم‌های»‌هایش انتخاب کرد. رئیس جمهور در میان اعتراض مردم یزد به وضعیت اقتصادی و سوء مدیریت دولت؛ با طرح این سوال که مبارزه با فساد دانه‌ درشت‌ها کجاست؟ گفت: «چرا به این پول‌ها رسیدگی نمی‌کنید؟ چند نفر را به دادگاه بردند و تبلیغ و سر و صدا کردند. مردم باید بدانند؛ قضات شریف ما نترسند، دادستان‌های شریف ما نترسند به این جناح آن جناح نگاه نکنند. این پولهایی که امروز اعلام کردم باید برای مردم توضیح دهند. من در سفر به استان‌های مختلف این رقم‌ها را اعلام می کنم.»</p>
      <p>
        <b>*انتظار مردم برای اینکه بدانند چه کسی کشور را تعطیل کرد؟!</b>
      </p>
      <p>همین چند روز پیش بود که رئیس جمهور با تبدیل «بگم بگم‌های» قبلی «می‌گویم» را کلید زد و در جلسه هیات دولت بیان داشت که فردا ان‌شاءالله اگر زنده بودیم به مردم می‌گویم چه کسی کشور را تعطیل کرده است.</p>
      <p>اما این همه «می‌گویم» یا «بگم بگم‌های» آقای روحانی در جایگاه ریاست جمهوری نبود. نسبت دادن حوادث دیماه 96 به جریان رقیب روحانی از دیگر اقدامات «می‌گویم» رئیس جمهور است. روحانی بارها اعتراضات مردمی به وضعیت اقتصادی و سوء مدیریت خود و یارانش را مرتبط با این حوادث عنوان می‌کند و وعده می‌دهد که در آینده پیرامون آن افشاگری خواهد کرد؛ افشاگری‌هایی که هیچگاه هم محقق نشد.</p>
      <p>تغییر تاکتیک را باید کمی در گذشته دنبال کرد. ادعاها هر چند دارای واژگان «بگم» یا «می‌گویم» نیست اما با همان رنگ و بوی رقم خورده است، یعنی آنجایی که روحانی حاضر نیست مشکلات را بر گردن بگیرد و همواره افراد دیگری را مقصر اوضاع نشان می‌دهد، مقصرانی که تا دیروز مسبب مشکلات بودند و امروز رئیس جمهور آنها را با افشاگری‌هایی به سبک «بگم بگم» تهدید می‌کند!</p>
      <p>
        <b>*مجلس بخشی دیگر از زمین بازی «به مردم می‌گویم»</b>
      </p>
      <p>یکشنبه ۱۴ مرداد سال گذشته بود که در پی طرح سوال تعدادی از نمایندگان مجلس شورای اسلامی از رئیس جمهور و اعلام وصول آن در هیات رئیسه خانه ملت، حسن روحانی در نامه‌ای خطاب به علی لاریجانی نوشت:« برای جلوگیری از هر نوع اختلاف بین قوا و احترام به مجلس شورای اسلامی انشاء الله در فرصت مقرر به مجلس خواهم آمد و به سوالات پاسخ خواهم داد. البته این امر می‌تواند فرصت خوبی باشد تا برخی از حقایق را برای مردم عزیز کشورم بازگو نمایم که آنها صاحب واقعی کشورند و مشروعیت من و شما نیز از آراء آنها است.»</p>
      <p>همگان منتظر بودند رئیس جمهور در صحن مجلس شورای اسلامی چه چیزی را می‌خواهد به مردم بگوید اما با کمال ناباوری سخنان روحانی نه تنها نتوانست افکار عمومی را قانع کند بلکه نمایندگان مجلس شورای اسلامی نیز طبق آئین نامه داخلی پس از رای گیری به پاسخ‌های رئیس جمهور در سوالاتی چون «بیکاری»، «ارز»، «رکود» و «قاچاق» قانع نشدند.</p>
      <p>
        <b>*باز هم مردم و بازهم می‌گویم به آنها</b>
      </p>
      <p>یکشنبه سوم اردیبهشت ۱۳۹۶ نیز در مراسم افتتاح طرح‌های اقتصادی این استان روحانی مجدداً از همین حربه استفاده کرد و خاطر نشان کرد:  در روزهای آینده و فرصت‌های پیش‌رو، برخی حقایق را که تاکنون به مردم نگفته‌ام، خواهم گفت که چگونه برخی بجای کمک به ملت و پیشرفت ایران، ‌هر روز سنگ‌اندازی کردند، اما ملت ایران مقاومت، قدرت و ایستادگی به خرج داده و بدون اعتنا به بوق‌ و تبلیغات ناصحیح، کار خودشان را انجام دادند.</p>
      <p>حال برخی سیاسیون و نمایندگان مجلس «بگم بگم»های روحانی را مرتبط با انتخابات می‌دانند و برخی دیگر معتقدند که عامل پیدایش چنین مسائلی بررسی پرونده برادر رئیس جمهور است. نهایتا اما باید منتظر ماند و دید که کدام علت باعث شده تا رئیس جمهوری که خود منتقد رفتار پیشینیان بود تا چه زمانی رفتار سیاسی خود را با آنها تنظیم می‌کند.</p>
    </article>
  </body>
</html>