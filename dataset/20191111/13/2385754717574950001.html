<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596797/tousk-o-rolos-mou-den-emperiexei-pragmatiki-eksousia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T13:50:00+00:00"/>
    <meta property="og:title" content="Τουσκ: O ρόλος μου δεν εμπεριέχει πραγματική εξουσία"/>
    <meta property="og:description" content="O ρόλος του Προέδρου του Ευρωπαϊκού Συμβουλίου δεν εμπεριέχει πραγματική εξουσία, λέει ο Ντ. Τουσκ.   O ρόλος του Προέδρου του Ευρωπαϊκού Συμβουλίου..."/>
  </head>
  <body>
    <article>
      <h1>Τουσκ: O ρόλος μου δεν εμπεριέχει πραγματική εξουσία</h1>
      <address><time datetime="2019-11-11T13:50:00+00:00">11 Nov 2019, 13:50</time> by <a rel="author">SigmaLive</a></address>
      <p>O ρόλος του Προέδρου του Ευρωπαϊκού Συμβουλίου δεν εμπεριέχει πραγματική εξουσία, λέει ο Ντ. Τουσκ.</p>
      <p>O ρόλος του Προέδρου του Ευρωπαϊκού Συμβουλίου «δεν εμπεριέχει σχεδόν καθόλου πραγματική εξουσία», «η μόνη εξουσία που απομένει στον φορέα της είναι αυτή της πειθούς, άρα της επικοινωνίας», δήλωσε σήμερα ο απερχόμενος Πρόεδρος Tusk, σε συνέντευξη που παραχωρεί στη γαλλόφωνη βελγική εφημερίδα «Le Soir». O Donald Tusk, «εξηγεί ότι το αξίωμά του δεν συνίσταται στην πρόβλεψη και στην υλοποίηση συγκεκριμένων projects».</p>
      <p>Όπως είπε χαρακτηριστικά «δεν είχα σχεδιάσει την ελληνική κρίση ή τη μεταναστευτική κρίση, δεν είχα προβλέψει τις τρομοκρατικές επιθέσεις στο Βέλγιο ή το Brexit, στην πολιτική η πρόβλεψη και ο σχεδιασμός είναι κάτι το απατηλό».</p>
      <p>Τόνισε δε ότι ο ρόλος του «δεν εμπεριέχει σχεδόν καθόλου πραγματική εξουσία», «η μόνη εξουσία που απομένει στον φορέα της είναι αυτή της πειθούς, άρα της επικοινωνίας», είπε.</p>
      <p>«Μιλάς, όταν πιστεύεις ότι μπορείς να εκφράσεις τη γνώμη σου με σαφήνεια: δεν είναι και πολύ διπλωματικό, αλλά εγώ δεν είμαι διπλωμάτης, είμαι πολιτικός», ξεκαθάρισε.</p>
      <p>«Όταν η ελληνική κρίση έγινε βάναυσα πολιτική, με τον Τσίπρα και το δημοψήφισμα, αλλά και την αντίθεση του Wolfgang Schäuble (στο να παραμείνει η Ελλάδα στη Ζώνη του ευρώ), αισθάνθηκα ότι μπορούσα να αναλάβω δράση και σε αυτό το πεδίο», υπενθυμίζει.</p>
      <p>Η Soir μάλιστα αναφέρει ότι «πράγματι ο Tusk ήταν εκείνος, ο οποίος κατά τη διάρκεια της δραματικής νύχτας της 15ης Ιουλίου, όταν τελείωσε η ελληνική κρίση, συγκράτησε τον Τσίπρα και τη Merkel, που ήθελαν να κλείσουν τη συνάντηση με μία δήλωση αποτυχίας, και τους έπεισε να προχωρήσουν στον οριστικό συμβιβασμό».</p>
      <p>Ο Ντ. Τουσκ σημειώνει ακόμη ότι κατά τη διάρκεια του τελευταίου Ευρωπαϊκού Συμβουλίου στις Βρυξέλλες και εν μέσω της συζήτησης για ενδεχόμενο άνοιγμα των ενταξιακών διαπραγματεύσεων με Βόρεια Μακεδονία και Αλβανία, ένας Πρωθυπουργός είπε κοιτάζοντας τον Ρουμάνο Πρόεδρο Klaus Iohannis και τον Βούλγαρο Πρωθυπουργό Boyko Borissov ότι η διεύρυνση της ΕΕ με την ένταξη των δύο αυτών χωρών ήταν πρόωρη.</p>
      <p>«Λίγο αργότερα ζήτησε συγγνώμη, αλλά αυτό που είπε, το είπε», αναφέρει.</p>
      <p>Κατά την Soir «για τον ίδιο, η ιδέα της Ευρώπης των δύο ταχυτήτων, η διάκριση μεταξύ παλαιών και νεότερων μελών, μεταξύ μεγάλων και μικρών κρατών, μεταξύ των χωρών της Ευρώπης του Καρλομάγνου και των υπολοίπων, όλα αυτά αποτελούν ανοησία». «Εάν υπάρχει μία αντιπαράθεση που εμποδίζει την ολοκλήρωση της Ευρωζώνης, είναι αυτή μεταξύ Γαλλία και Γερμανίας. Η νέα Ευρώπη και εν προκειμένω οι βαλτικές χώρες και η Σλοβακία, που είναι στη ζώνη του ευρώ, δεν έχουν δημιουργήσει ποτέ το παραμικρό πρόβλημα», τονίζει.</p>
      <p>Αναφερόμενος στη μεταναστευτική κρίση και στις διαφορές μεταξύ Ανατολικής και Δυτικής Ευρώπης που αυτή ανέδειξε, όπως συχνά λέγεται, ο Donald Tusk ξεκαθαρίζει ότι οι χώρες του Νότου είναι αυτές που αντιμετωπίζουν δυσκολίες, και για αντικειμενικούς και για υποκειμενικούς λόγους, στον έλεγχο των συνόρων τους. «Η πιο οξεία διαφωνία σε θέματα συνόρων έχει, εν τω μεταξύ, δημιουργηθεί μεταξύ Γερμανίας και Ιταλίας, οι οποίες δεν έχουν καν κοινά σύνορα», σημειώνει.</p>
      <p>Επιπλέον ο Tusk υπερασπίζεται με σθένος την ακεραιότητα της Ευρώπης απέναντι στον Αμερικανό Πρόεδρο Trump, ο οποίος αποτελεί μοναδική περίπτωση Αμερικανού Προέδρου που είναι υπέρ της διάλυσης της ΕΕ: «Είναι καθήκον μου να υπερασπίζομαι την ακεραιότητα της ΕΕ απέναντι σε οιονδήποτε θέλει να την καταστρέψει. Σ’ αυτό, δε με σταματάει τίποτα. Καταλαβαίνω ότι για τον Trump, η Κίνα αποτελεί τη μεγαλύτερη πρόκληση. Αλλά για ποιο λόγο θα πρέπει η Ευρώπη να διαλυθεί;»</p>
      <p>Παραδέχεται δε ότι στο θέμα αυτό τα ανακλαστικά του είναι πολύ ισχυρά, εν μέρει λόγω της ιδιαίτερης ευαισθησίας που έχει ως Πολωνός σε ζητήματα ασφάλειας και ενότητας του δυτικού κόσμου. «Για το λόγο αυτό, ήθελα η αλληλεγγύη να μην είναι απλά ένα σύνθημα, είναι κάτι που αφορά μικρά κράτη, τα οποία πρέπει να λαμβάνονται σοβαρά υπ’ όψιν, όσο η Γαλλία και η Γερμανία. Κι αν έχω να δώσω μία συμβουλή στον διάδοχό μου, Charles Michel, είναι να ενστερνιστεί την αρχή ότι η ευρωπαϊκή ενότητα είναι θέμα υπαρξιακό».</p>
      <p>Όσον αφορά στα μελλοντικά του βήματα, η εφημερίδα σημειώνει ότι τώρα που γνωρίζουμε ότι δεν θα είναι υποψήφιος για την πολωνική Προεδρία, δεν υπάρχει καμία αμφιβολία ότι στο επόμενο συνέδριο του ΕΛΚ ο Donald Tusk θα γίνει ο επόμενος Πρόεδρος της μεγάλης αυτής πολιτικής ομάδας. Και σε αυτό το επίπεδο, μέλημά του θα είναι να προσδώσει περισσότερα πολιτικά χαρακτηριστικά στον θεσμό της Προεδρίας του ΕΛΚ.</p>
      <p>ΚΥΠΕ</p>
    </article>
  </body>
</html>