<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vojaci-a-verejnost-si-na-vitkove-pripomneli-valecne-veterany/1819497?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T13:01:00+00:00"/>
    <meta property="og:title" content="Vojáci a veřejnost si na Vítkově připomněli válečné veterány"/>
    <meta property="og:description" content="Praha - U příležitosti Dne válečných veteránů si dnes vojáci, politici i veřejnost na pražském Vítkově připomněli oběti a účastníky válek. Během oslav bylo vysokými oceněními ministerstva obrany vyznamenáno osm osobností a jeden novodobý válečný veterán byl povýšen do hodnosti plukovníka. Další vzpomínkové akce se konají po celé zemi."/>
  </head>
  <body>
    <article>
      <h1>Vojáci a veřejnost si na Vítkově připomněli válečné veterány</h1>
      <address><time datetime="2019-11-11T13:01:00+00:00">11 Nov 2019, 13:01</time> by <a rel="author" href="http://www.ctk.cz/" target="_blank">ČTK</a></address>
      <p>Praha - U příležitosti Dne válečných veteránů si dnes vojáci, politici i veřejnost na pražském Vítkově připomněli oběti a účastníky válek. Během oslav bylo vysokými oceněními ministerstva obrany vyznamenáno osm osobností a jeden novodobý válečný veterán byl povýšen do hodnosti plukovníka. Další vzpomínkové akce se konají po celé zemi.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573471502_P201911110452001.jpg"/>
        </figure>
        <figure>
          <img src="https://i3.cn.cz/6/1573472709_P201911110474401.jpg"/>
        </figure>
        <figure>
          <img src="https://i3.cn.cz/6/1573473348_P201911110485801.jpg"/>
        </figure>
        <figure>
          <img src="https://i3.cn.cz/6/1573473856_P201911110496101.jpg"/>
        </figure>
        <figure>
          <img src="https://i3.cn.cz/6/1573481632_P201911110637101.jpg"/>
        </figure>
        <figure>
          <img src="https://i3.cn.cz/6/1573481707_P201911110638401.jpg"/>
        </figure>
        <figure>
          <img src="https://i3.cn.cz/6/1573481726_P201911110638701.jpg"/>
        </figure>
        <figure>
          <img src="https://i3.cn.cz/6/1573481787_P201911110639801.jpg"/>
        </figure>
        <figure>
          <img src="https://i3.cn.cz/6/1573485529_P201911110708501.jpg"/>
        </figure>
        <figure>
          <img src="https://i3.cn.cz/6/1573485689_P201911110711001.jpg"/>
        </figure>
        <figure>
          <img src="https://i3.cn.cz/6/1573485721_P201911110711201.jpg"/>
        </figure>
        <figure>
          <img src="https://i3.cn.cz/6/1573485815_P201911110712801.jpg"/>
        </figure>
      </slideshow>
      <p>Na Vítkově nejprve politici, vojáci a zástupci organizací, které pečují o válečné veterány, položili pod jezdeckou sochou Jana Žižky věnce. Slavnostní akt na Vítkově se uskutečnil za účasti čestných jednotek i historických praporů. Přítomni byli například předseda Senátu Jaroslav Kubera, místopředseda Sněmovny Vojtěch Pikal a pražský primátor Zdeněk Hřib.</p>
      <p>Osm osobností bylo vyznamenáno Křížem obrany státu nebo Záslužným křížem ministra obrany. Do hodnosti plukovníka byl povýšen podplukovník ve výslužbě Břetislav Mizera, který se zúčastnil v letech 1993 a 2003 dvou mírových misí.</p>
      <p>Kříž obrany státu dostala například válečná veteránka Jarmila Halbrštátová, která se zúčastnila bojů u Sokolova, Kyjeva nebo na Dukle. Stejným vyznamenáním byla oceněna Zoe Klusáková, která se spolu s matkou a bratrem zapojila do pomoci rodinám postiženým činností gestapa. Později ukrývala československé parašutisty. "Bohužel i v naší skupině byl zrádce, ta jeho zrada stála mnoho životů," řekla Klusáková novinářům. Jí a mamince se podařilo uprchnout. Po vyzrazení se skrývala až do konce války na Vysočině na jižní Moravě. Její bratr byl zatčen a v březnu 1942 popraven v Mauthausenu.</p>
      <p>Vyznamenáni také byly in memoriam legionář Jindřich Holeček, příslušník roty Nazdar a účastník bitvy u Arrasu a František Veitl, osobní strážce prezidenta Edvarda Beneše v londýnském exilu, který později zemřel jako palubní střelec u 311. československé bombardovací peruti. Oceněn byl i bývalý velitel vzdušných sil české armády Ladislav Minařík, in memoriam "duchovní otec" 4. brigády rychlého nasazení Karel Kuba, Ľudmila Formánková, která se stará o válečné veterány, a Euan Edworthy, který inicioval výstavbu památníku českých letců sloužících v RAF Okřídlený lev na pražském Klárově.</p>
      <p>Na veterány se ve světě vzpomíná v den, kdy před 99 lety vstoupilo v platnost příměří, kterým byly ukončeny boje první světové války. Zatímco v cizině, především v některých anglicky mluvících zemích nebo ve Francii, má svátek široký společenský ohlas, v Česku tolik připomínán není. Oficiálně se zde slaví od listopadu 2001.</p>
      <p>Veteránů z druhé světové války žije v České republice kolem 340. Novodobých veteránů je přes 15.000.</p>
      <p>Náčelník generálního štábu Aleš Opata dnes na Vítkově řekl, že pro vojáky jsou tradice zásadní. Připomněl československé legionáře či bojovníky z druhé světové války. "Na tyto legendy dnes navazujeme," poznamenal. Vyslovil přání, aby Den válečných veteránů byl dnem, kdy lidé vzpomenou na své hrdiny a pokusí se jednat jako oni.</p>
      <p>Náměstkyně ministra obrany Kateřina Blažková označila dnešní den za chvíli, kdy je vyjadřována lítost nad zmařenými životy a zároveň jsou odsuzováni ti, kteří dávají přednost válčení před diplomacií.</p>
    </article>
  </body>
</html>