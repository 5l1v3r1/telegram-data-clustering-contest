<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/zimbabwe_siccit_elefanti-6526693/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T13:20:00+00:00"/>
    <meta property="og:title" content="In Zimbabwe la siccità ha ucciso almeno 200 elefanti in un parco nazionale"/>
    <meta property="og:description" content="Nella riserva Hwange i pachidermi sono morti di fame. Solo nell'ultimo mese ci sono state 50 vittime"/>
  </head>
  <body>
    <article>
      <h1>In Zimbabwe la siccità ha ucciso almeno 200 elefanti in un parco nazionale</h1>
      <h2>Nella riserva Hwange i pachidermi sono morti di fame. Solo nell'ultimo mese ci sono state 50 vittime</h2>
      <address><time datetime="2019-11-11T13:20:00+00:00">11 Nov 2019, 13:20</time> by <a rel="author">AGI - Agenzia Giornalistica Italia</a></address>
      <p>A causa della prolungata siccità, almeno <b>200 elefanti sono morti</b> di fame nel <b>Parco Nazionale di Hwange</b>, il più grande parco turistico dello <b>Zimbabwe</b> e al confine con il Botswana. </p>
      <p>Lo confermano fonti ufficiali, aggiungendo: "Abbiamo perso molti elefanti a causa della <b>fame</b>, non c'è cibo. Stiamo aspettando disperatamente che arrivi la pioggia", ha detto Tinashe Farawo, portavoce della National Parks and Wildlife Management Authority (Zimparks) dello Zimbabwe. "Solo per il parco di Hwange stiamo parlando di circa 200", ha continuato Farawo, aggiornando un bilancio delle vittime che il mese scorso non ha superato i 55 pachidermi.</p>
      <p>Altri elefanti sono morti a causa della <b>siccità</b> nel parco nazionale Mana Pools - nel nord del paese e dichiarato patrimonio mondiale dell'UNESCO - anche se Farawo non ha potuto confermare il numero totale. Gli ambientalisti hanno trasportato migliaia di balle di fieno a Mana Pools per alleviare le carenze alimentari, che hanno anche causato la morte di zebre e bufali.</p>
      <p>Gran parte dell'Africa australe sta vivendo la peggiore siccità degli ultimi due decenni, che in Zimbabwe ha rovinato le colture di base come il mais, lasciando almeno sette milioni di persone - circa la metà della popolazione del paese - dipendenti dagli aiuti alimentari esterni. Questi effetti sono sempre più palpabili tra la crescente <b>popolazione di pachidermi</b> di Hwange, che quest'anno è passata da 23.000 a 43.000, secondo l'ultimo rapporto del gruppo di conservazione indipendente Bhejane Trust, che conserva le pompe dell'acqua in alcune aree del parco.</p>
      <p>Secondo il Bhejane Trust, le mandrie di "elefanti migranti" hanno cercato rifugio nello Zimbabwe nell'ultimo anno dalla vicina Botswana, il paese con la più grande popolazione di questi animali in Africa. Inoltre, le autorita' confermano che almeno 9.000 bovini sono morti di fame nelle province del Matabeleland settentrionale e meridionale dello Zimbabwe occidentale.</p>
    </article>
  </body>
</html>