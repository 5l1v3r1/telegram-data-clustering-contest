<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nabu-priyshlo-v-ofis-v-rayffayzen-banku-dlya-zatrimannya-glavi-pravlinnya-zmi-639266.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T20:10:39+00:00"/>
    <meta property="og:title" content="НАБУ прийшло в офіс Райффайзен Банку для затримання глави правління - ЗМІ"/>
    <meta property="og:description" content="За даними видання, банкіра Писарука звинувачують у привласненні, розтраті майна або заволодіння ним шляхом зловживання службовим становищем"/>
  </head>
  <body>
    <article>
      <h1>НАБУ прийшло в офіс Райффайзен Банку для затримання глави правління - ЗМІ</h1>
      <address>
        <time datetime="2019-11-11T20:10:39+00:00">11 Nov 2019, 20:10</time>
      </address>
      <h4>За даними видання, банкіра Писарука звинувачують у привласненні, розтраті майна або заволодіння ним шляхом зловживання службовим становищем</h4>
      <p>Співробітники НАБУ у понеділок ввечері прийшли в офіс одного з найбільших банків України — Райффайзен Банку, щоб затримати главу правління Олександра Писарука.</p>
      <p>Про це повідомляє видання <a href="https://nv.ua/ukr/biz/finance/spivrobitniki-nabu-zaraz-znahodyatsya-v-rayffayzen-banku-shchob-zatrimati-glavu-pravlinnya-dzherelo-50052926.html">«Новое время»</a> з посиланням на джерело.</p>
      <p>«Близьке до ситуації джерело повідомило НВ, що представники НАБУ знаходяться в офісі Райффайзен Банку з метою затримання Писарука. У свою чергу, анонімний високопосадовець в Раффайзені підтвердив, що співробітники НАБУ дійсно знаходяться в офісі банку, проте відмовився повідомити деталі - з якої саме причини», пише ЗМІ.</p>
      <p>За даними видання, Писарука звинувачують за статтею 191 Кримінального кодексу України: Привласнення, розтрата майна або заволодіння ним шляхом зловживання службовим становищем.</p>
      <p>Писарук в 2014—2015 роках був першим заступником голови Національного банку Валерії Гонтаревої. До цього він з 1997 року працював у банку ING. Зокрема, в 2010—2014 роках був регіональним керівником цього банку в Центральній та Східній Європі.</p>
      <p>АТ Райффайзен Банк Аваль зареєстровано 27 березня 1992 року, з жовтня 2005 року банк став частиною австрійської банківської групи Райффайзен Банк Інтернаціональ АГ. За станом на 30 червня 2019 року група Райффайзен володіла 68,28% акцій банку, Європейський банк реконструкції і розвитку — 30%. Банк обслуговує 2,5 млн клієнтів. У нього є 499 відділень по всій Україні.</p>
      <related>
        <a href="https://glavcom.ua/news/u-roboti-privatbanku-stavsya-zbiy-cherez-rozprodazh-na-aliexpress-639227.html"/>
        <a href="https://glavcom.ua/kyiv/news/stolichnu-bankirshu-vikrili-u-zavolodinni-ponad-1-mln-grn-639165.html"/>
        <a href="https://glavcom.ua/news/nbu-anonsuvav-skorochennya-kilkosti-bankiv-639136.html"/>
      </related>
    </article>
  </body>
</html>