<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/bulgaria/2019/11/11/signalite-za-mestniia-vot-po-malko-emociiata-obache-poveche.429285"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T20:16:00+00:00"/>
    <meta property="og:title" content="Сигналите за местния вот по-малко, емоцията обаче- повече"/>
    <meta property="og:description" content="Маринов: В обществото се внушава, че има купен вот | Dnes.bg"/>
  </head>
  <body>
    <article>
      <h1>Сигналите за местния вот по-малко, емоцията обаче- повече</h1>
      <h2>Маринов: В обществото се внушава, че има купен вот</h2>
      <address><time datetime="2019-11-11T20:16:00+00:00">11 Nov 2019, 20:16</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Сигналите, свързани с местните избори, са по-малко в сравнение с тези през 2015 година. Това обяви министърът на вътрешните работи Младен Маринов в Благоевград, където участва в конференция на Югозападния университет, посветена на борбата с корупцията.</p>
      <p>Тази година те са около 1600-1700, а през 2015 са били 2500, посочи министърът. Броят на образуваните досъдебни производства също е по-малък. До момента образуваните във връзка с местния вот са 102, докато през 2015 година са били 127, предаде БТА.</p>
      <p>Не можем да кажем, че тези избори са по-проблемни от гледна точка на престъпления, свързани с изборните права, но наистина имаше много емоция, много сигнали, те са във фокуса на обществото и всеки един сигнал има своето отражение, коментира Младен Маринов.</p>
      <p>Във връзка с изборите е имало както общи сигнали, така и конкретни, в които са били посочвани имена или автомобили. Всички те са докладвани на прокуратурата и са извършени конкретни действия, посочи министърът на вътрешните работи.</p>
      <p>На тези избори са издадени повече предупредителни протоколи, каза още Младен Маринов. Той допълни, че като цяло местните избори са свързани с повече емоция, защото са по-разпръснати в страната и борбата е за всеки глас.</p>
      <p>По отношение на общественото мнение, че се купуват гласове, Маринов посочи, че такива внушения се правят, но това, което гледа, са реалните показатели. Когато обществото се залива с такава информация, остава това внушение, каза още министърът.</p>
    </article>
  </body>
</html>