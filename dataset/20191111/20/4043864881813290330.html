<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231667/"/>
    <meta property="og:site_name" content="Українська правда"/>
    <meta property="article:published_time" content="2019-11-11T20:58:28+00:00"/>
    <meta property="og:title" content="У справі розкрадання мільярдного кредиту затримані посадовці НБУ та менеджери Бахматюка"/>
    <meta property="og:description" content="Національне антикорупційне бюро та Спеціалізована антикорупційна прокуратура 11 листопада затримали 7 осіб, яких підозрюють у заволодінні 1,2 мільярда гривень."/>
  </head>
  <body>
    <article>
      <h1>У справі розкрадання мільярдного кредиту затримані посадовці НБУ та менеджери Бахматюка</h1>
      <address>
        <time datetime="2019-11-11T20:58:28+00:00">11 Nov 2019, 20:58</time>
      </address>
      <p>Національне антикорупційне бюро та Спеціалізована антикорупційна прокуратура 11 листопада затримали 7 осіб, яких підозрюють у заволодінні 1,2 мільярда гривень. </p>
      <p><b>Джерело:</b> <a href="https://www.facebook.com/nabu.gov.ua/posts/2490620377850300?__xts__[0]=68.ARA_UPOGfP41OmFUOfiBZ15g6jlYP8FGT8paAEENmNtfjy51KlZp48YLxaE1rMIBd0Y4v5BpGfLSHbGaBm_mQpcBSGR1LT12uuXDQnObouy7F70IAH1m4L8HHlZfc9gwszgGnDqA9StZMlFBfm75nfylbJSVAm1UdeOZWvPtcrfvFvtkk380SceznKT0P--z-4uHK1htib3hx3OJB2DigsvBmyY26XttRYVh2x4T34Sntf3Y_HMX9Dum-62us5o6sQcpv8TVNtfY5Z07tAj7hWV1jRJy8aDoYbY3nFItUoDlnWCPc4k_yLcrISQr8J77uubArM2ZficYSqSG8NZaXdxY&amp;__tn__=-R">НАБУ</a>, джерело УП в правоохоронних органах, Telegram екснардепа <a href="https://t.me/LeshchenkoS/547?fbclid=IwAR0UDepeTUfJCbfbcxW9rW87F-0jgGSXZDwguXFKEY2pCRYNRPHRbltwjPM">Сергія Лещенка</a></p>
      <p><b>Деталі:</b> Йдеться про стабілізаційний кредит, наданий у 2014 році Національним банком України ПАТ "ВіЕйБі Банк".</p>
      <p>Затримані – колишні та чинні посадовці Національного банку України, ПАТ "ВіЕйБі Банк" та приватних компаній, пов’язаних із кінцевими бенефіціарами "ВіЕйБі Банку". </p>
      <p>Дії затриманих кваліфіковані за ч. 5 ст. 191 КК (привласнення чи розтрата чужого майна в особливо великих розмірах або організованою групою) і караються позбавленням волі на строк від 7 до 12 років. Вирішується питання про підозру та обрання запобіжного заходу.</p>
      <p>Серед затриманих - ексзаступник голови Нацбанку та голова правління Райффайзен Банку <b>Олександр Писарук</b>.</p>
      <figure>
        <img src="https://img.pravda.com/images/doc/9/6/96bd3cf-cb80cbb-pysaruk-690.jpg"/>
        <figcaption>Олександр Писарук<cite>НБУ</cite></figcaption>
      </figure>
      <p>За словами співрозмовника, банкіра затримали через підозру в зловживаннях навколо стабілізаційних кредитів, виданих ВіЕйБі Банку, коли Писарук був на посаді заступника голови НБУ.</p>
      <p>Як зазначило джерело, банк аграрного олігарха Олега Бахматюка отримав рефінансування обсягом 1,2 млрд гривень, але вартість застави, яка була надана, виявилась значно меншою за відповідну суму.</p>
      <p>Разом з тим джерело не уточнило, чому був затриманий саме Писарук. Рішення про виділення рефінансування ухвалює правління НБУ, який є колегіальним органом.</p>
      <p>За словами Лещенка, Писаруку оголосили підозру та відпустили. У вівторок Вищий антикорупційний суд обиратиме йому запобіжний захід.</p>
      <p>
        <b>Знати більше: <i><a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a></i></b>
      </p>
      <p>
        <b>Нагадаємо:</b>
      </p>
      <ul>
        <li>Олександр Писарук у 2014-2015 роках працював першим заступником голови Нацбанку Валерії Гонтарєвої. Відповідав за банківський нагляд.</li>
        <li>У жовтні 2014 року Нацбанк виділив "ВіЕйБі Банку" стабілізаційний кредит на суму 1,2 млрд грн. ВіЕйБі належав власнику аграрного холдингу "Укрлендфармінг" Олегу Бахматюку.</li>
        <li>В листопаді 2014 року НБУ визнав банк неплатоспроможним і ввів тимчасову адміністрацію. Рішення про ліквідацію фінустанови ухвалене в березні 2015 року.</li>
        <li>НАБУ почало розслідувати справу Бахматюка в жовтні 2016 року.</li>
        <li>Коли слідчі вийшли на фінішну пряму, генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. </li>
        <li>Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</li>
      </ul>
      <footer>Українська правда</footer>
      <related>
        <a href="https://www.epravda.com.ua/news/2019/11/8/653497/"/>
        <a href="https://www.epravda.com.ua/news/2019/11/8/653495/"/>
        <a href="https://www.pravda.com.ua/news/2019/11/7/7231311/"/>
      </related>
    </article>
  </body>
</html>