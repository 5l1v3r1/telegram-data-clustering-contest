<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231666/"/>
    <meta property="og:site_name" content="Українська правда"/>
    <meta property="article:published_time" content="2019-11-11T20:36:12+00:00"/>
    <meta property="og:title" content="&quot;Слуга народу&quot; Дубінський &quot;їздить&quot; на 17 авто і &quot;живе&quot; в 24 квартирах – ЗМІ"/>
    <meta property="og:description" content="Народний депутат фракції “Слуга народу”, ексжурналіст Олександр Дубінський, його дружина і його матір володіють 24 квартирами загальною площею 2000 квадратних метрів, земельними ділянками площею 70 соток та 17 автомобілями."/>
  </head>
  <body>
    <article>
      <h1>"Слуга народу" Дубінський "їздить" на 17 авто і "живе" в 24 квартирах – ЗМІ</h1>
      <address>
        <time datetime="2019-11-11T20:36:12+00:00">11 Nov 2019, 20:36</time>
      </address>
      <p>Народний депутат фракції "Слуга народу", ексжурналіст Олександр Дубінський, його дружина і його матір володіють 24 квартирами загальною площею 2000 квадратних метрів, земельними ділянками площею 70 соток та 17 автомобілями. </p>
      <p>Загальна вартість майна складає 2,5 мільйони доларів</p>
      <p><b>Джерело:</b> розслідування "Наших Грошей" на Bihus.Info</p>
      <p><b>Деталі:</b> Центрвиборчком вимагає від новообраних кандидатів у народні депутати заповнити електронні декларації.</p>
      <p>Водночас, Національне агентство з питань запобігання корупції дозволяє нардепам оприлюднити декларацію за минулий рік 1 квітня 2020 року.</p>
      <p>Розслідувачка Олена Козаченко вважає, що Дубінський відмовився показати свої статки одразу після обрання нардепом через велику кількість автівок і нерухомості, яким володіє він, його дружина і його мати. </p>
      <p>Журналістка з’ясувала, що протягом 5 років він купив 10 автомобілів, 7 із них – марки Mercedes Benz.</p>
      <p>Крім того, у його матері за останні 5 років з’явилося 7 автівок, серед яких найдорожча – Maserati Coupe Cambiocorsa.</p>
      <p>"Гараж" своєї мами нардеп пояснив тим, що "мама любить швидкість".</p>
      <p>В 2014 році Дубінський придбав дві квартири по 100 тисяч доларів у пентхаусі 5-зіркового Fairmont Grand Hotel на Подолі.</p>
      <p>У Київській області нардеп володіє шістьма земельними ділянками із заміським будинком.</p>
      <p>Також є в нього будинок у Солом’янському районі Києва, квартира в елітному ЖК "Французький квартал" на Печерську і квартира на Теремках.</p>
      <p>Нажиту нерухомість пояснює своїм "журналістським талантом".</p>
      <p>Крім того, 7 квартир, більшість з яких знаходиться поруч із квартирами чоловіка, записані на його дружину. За 3 роки вона вклала у нерухомість 300 тисяч доларів.</p>
      <p>Іще 19 об’єктів нерухомості загальною вартістю близько мільйона доларів оформила на себе за 4 роки мати нардепа.</p>
      <p>Журналісти відзначають, що значна частина нерухомості з’явилася у матері напередодні парламентських виборів. Зокрема, квартира на 100 кв.м на Подолі та 5-кімнатна квартира в центрі столиці.</p>
      <figure>
        <iframe src="https://www.youtube.com/embed/70lfCXsH774" width="640" height="360" data-service="Youtube" scrolling="no"/>
      </figure>
      <related>
        <a href="https://www.pravda.com.ua/news/2019/11/11/7231616/"/>
        <a href="https://www.pravda.com.ua/news/2019/11/10/7231555/"/>
        <a href="https://www.pravda.com.ua/news/2019/11/10/7231554/"/>
      </related>
    </article>
  </body>
</html>