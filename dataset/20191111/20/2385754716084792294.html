<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596879/ypmetaforon-se-poreia-ylopoiisis-o-aftokinitodromos-sti-solea"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T20:44:00+00:00"/>
    <meta property="og:title" content="Υπ.Μεταφορών: Σε πορεία υλοποίησης ο αυτοκινητόδρομος στη Σολέα"/>
    <meta property="og:description" content="Απόλυτη κατανόηση για τα αισθήματα αγανάκτησης των κατοίκων της Σολέας για τον αυτοκινητόδρομο Κοκκινοτριμιθιάς-Ακακίου-Αστρομερίτη-Ευρύχου, «οι οποίοι..."/>
  </head>
  <body>
    <article>
      <h1>Υπ.Μεταφορών: Σε πορεία υλοποίησης ο αυτοκινητόδρομος στη Σολέα</h1>
      <address><time datetime="2019-11-11T20:44:00+00:00">11 Nov 2019, 20:44</time> by <a rel="author">SigmaLive</a></address>
      <p>Απόλυτη κατανόηση για τα αισθήματα αγανάκτησης των κατοίκων της Σολέας για τον αυτοκινητόδρομο Κοκκινοτριμιθιάς-Ακακίου-Αστρομερίτη-Ευρύχου, «οι οποίοι τόσες δεκαετίες λάμβαναν υποσχέσεις για προώθηση του έργου από διάφορες κυβερνήσεις που στο τέλος δεν υλοποιήθηκαν», εκφράζει το Υπουργείο Μεταφορών, Επικοινωνιών και Έργων.</p>
      <p><a href="https://www.sigmalive.com/news/local/596606/megali-diamartyria-katoikon-gia-tin-kataskevi-aftokdromou-evryxoudeneias">Σύμφωνα με ανακοίνωση του ΓΤΠ, σε σχέση με την χθεσινή εκδήλωση διαμαρτυρίας των κατοίκων</a>, το Υπουργείο Μεταφορών τους διαβεβαιώνει ότι το έργο αυτή την στιγμή βρίσκεται σε πορεία υλοποίησης και πραγματοποιούνται οι αναγκαίες ενέργειες πριν από την έναρξη της κατασκευής του.<br/><br/>Ειδικότερα, αναφέρεται, και μετά από υπόδειξη του Υπουργείου Οικονομικών γίνεται επεξεργασία του σχεδιασμού (τμήμα Αστρομερίτη-Ευρύχου) και παράλληλα διεξάγεται μελέτη περιβαλλοντικών επιπτώσεων, αφού μέρος του δρόμου εμπίπτει στην περιοχή Natura 2000. «Οι μελέτες που έχουν ανατεθεί σε ιδιώτη μελετητή θα ολοκληρωθούν εντός του 2020, οπότε και το Τμήμα Δημοσίων Έργων θα προχωρήσει στην προκήρυξη προσφορών».<br/><br/>Σημειώνεται ότι υπάρχει συντονισμός με το Τμήμα Κτηματολογίου και Χωρομετρίας και το Τμήμα Περιβάλλοντος, ώστε ο χρόνος αυτός να αξιοποιείται παράλληλα για την ολοκλήρωση των απαλλοτριώσεων και την αξιολόγηση των περιβαλλοντικών μελετών. Στόχος είναι το έργο να ξεκινήσει εντός του 2021 και όσο το δυνατό ενωρίτερα. Το έργο θα ολοκληρωθεί σε τρία χρόνια από την έναρξή του, όπως αναφέρεται.<br/><br/>Όσον αφορά το τμήμα Δένειας-Αστρομερίτη, το οποίο επανασχεδιάστηκε λόγω γειτνίασης με τα κατεχόμενα, βρίσκονται σε εξέλιξη, προστίθεται, οι διαδικασίες που απαιτούνται από τη νομοθεσία για την προώθησή του.<br/><br/>Υπογραμμίζεται ότι όλοι οι σχεδιασμοί που γίνονται για το έργο, αφορούν αυτοκινητόδρομο τετραπλής κατεύθυνσης ο οποίος θα πληροί τα πρότυπα ασφάλειας και θα δώσει νέα ώθηση στην σύνδεση των ορεινών μας περιοχών με τις αστικές περιοχές.</p>
    </article>
  </body>
</html>