<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/maharashtra-government-formation-updates.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T20:53:00+00:00"/>
    <meta property="og:title" content="മഹാരാഷ്ട്ര: എൻസിപിക്ക് സമയം ചൊവ്വ രാത്രി 8.30 വരെ; കാത്തിരുന്നു കാണാമെന്ന് ബിജെപി"/>
    <meta property="og:description" content="ന്യൂഡൽഹി / മുംബൈ ∙ തിരഞ്ഞെടുപ്പ് ഫലപ്രഖ്യാപനം വന്നു 18 ദിവസം ആകുമ്പോഴും രാഷ്ട്രീയ അനിശ്ചിതത്വം തുടരുന്ന മഹാരാഷ്ട്രയിൽ ഇനി ഊഴം എൻസിപിക്ക്...Maharashtra. Maharashtra Assembly Elections 2019. Shiv Sena. Manorama News. Malayala Manorama. Manorama Online. Malayalam News. BJP. Uddhav Thackeray. NCP. Congress. മഹാരാഷ്ട്ര. ശിവസേന. ബിജെപി.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മഹാരാഷ്ട്ര: എൻസിപിക്ക് സമയം ചൊവ്വ രാത്രി 8.30 വരെ; കാത്തിരുന്നു കാണാമെന്ന് ബിജെപി</h1>
      <address><time datetime="2019-11-11T20:53:00+00:00">11 Nov 2019, 20:53</time> by <a rel="author">മനോരമ ലേഖകർ</a></address>
      <p>ന്യൂഡൽഹി / മുംബൈ ∙ തിരഞ്ഞെടുപ്പ് ഫലപ്രഖ്യാപനം വന്നു 18 ദിവസം ആകുമ്പോഴും രാഷ്ട്രീയ അനിശ്ചിതത്വം തുടരുന്ന മഹാരാഷ്ട്രയിൽ ഇനി ഊഴം എൻസിപിക്ക്. സംസ്ഥാനത്തെ മൂന്നാമത്തെ വലിയ കക്ഷിയായ എന്‍സിപിയെ സര്‍ക്കാര്‍ രൂപീകരിക്കുന്നതിനു ഗവർണർ ഭഗത് സിങ് കോഷിയാരി ക്ഷണിച്ചു. ഭൂരിപക്ഷം തെളിയിക്കുന്ന കത്തു ഹാജരാക്കാൻ ശിവസേനയ്ക്കു കഴിയാത്ത സാഹചര്യത്തിലാണു നടപടി.</p>
      <p>സര്‍ക്കാര്‍ രൂപീകരിക്കാന്‍ അവകാശമുന്നയിക്കാന്‍ 24 മണിക്കൂര്‍ സമയമാണ് എൻസിപിക്ക് അനുവദിച്ചിട്ടുള്ളത്. സഖ്യകക്ഷികളുമായി സംസാരിച്ച ശേഷം എത്രയും പെട്ടെന്ന് തീരുമാനമറിയിക്കാമെന്നു ഗവർണറെ നേരിട്ടു ബോധിപ്പിച്ചതായി എന്‍സിപി നേതാവ് ജയന്ത് പാട്ടീൽ മാധ്യമങ്ങളോടു പറഞ്ഞു. ചൊവ്വാഴ്ച രാത്രി 8.30 വരെയാണു ഗവര്‍ണര്‍ സമയം അനുവദിച്ചിട്ടുള്ളത്. സംസ്ഥാനത്തെ രാഷ്ട്രീയ സാഹചര്യം ചർച്ച ചെയ്തതായും കാത്തിരുന്നു കാണാനാണു തീരുമാനമെന്നും ബിജെപി അറിയിച്ചു.</p>
      <p>തിങ്കളാഴ്ച രാത്രി ഏഴരയ്ക്കുള്ളിൽ സർക്കാർ രൂപീകരണം സംബന്ധിച്ചുള്ള തീരുമാനം അറിയിക്കാൻ ഞായറാഴ്ച നിർദ്ദേശിച്ചതുപ്രകാരം ശിവസേനാ സംഘവും ഗവർണറെ കണ്ടിരുന്നു. സർക്കാർ രൂപീകരണത്തിനു രണ്ടു ദിവസം കൂടി സാവകാശം അനുവദിക്കണമെന്ന് ശിവസേന അഭ്യർഥിച്ചു. എന്നാൽ കൂടുതൽ സമയം നൽകാനാകില്ലെന്ന് ഗവർണർ വ്യക്തമാക്കി. സർക്കാർ രൂപീകരണശ്രമവുമായി ശിവസേന മുന്നോട്ടു പോകുമെന്ന് ആദിത്യ താക്കറെ അറിയിച്ചു.</p>
      <figure>
        <iframe data-src="https://twitter.com/ANI/status/1193909251179081733?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ഒറ്റയ്ക്കു ഒരു പാർട്ടിക്കും കേവല ഭൂരിപക്ഷം ഇല്ലാത്തതും മുഖ്യമന്ത്രി പദം പങ്കിടണമെന്ന ശിവസേനയുടെ ആവശ്യത്തെ തുടർന്നു ബിജെപിയുമായുള്ള സഖ്യത്തിൽ വിള്ളലുണ്ടായതുമാണു ഇപ്പോഴത്തെ പ്രതിസന്ധിക്കു കാരണം. ആദ്യം ബിജെപിയെ ആണു ഗവർണർ ക്ഷണിച്ചത്. സർക്കാരുണ്ടാക്കാനില്ലെന്നു ബിജെപി വ്യക്തമാക്കിയതിനു പിന്നാലെയാണു രണ്ടാമത്തെ വലിയ കക്ഷിയായ ശിവസേനയെ ക്ഷണിച്ചത്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/11/Aaditya-Thackeray.jpg"/>
        <figcaption>രാജ്‌ഭവനിലേക്കു പോകുന്ന ആദിത്യ താക്കറെ. ചിത്രം: വിഷ്‌ണു വി.നായർ</figcaption>
      </figure>
      <p>യൂത്ത് വിങ് നേതാവ് ആദിത്യ താക്കറെ, ഏകനാഥ് ഷിൻഡേ തുടങ്ങിയവർ നേതൃത്വം നൽകിയ പ്രത്യേക ശിവസേന പ്രതിനിധി സംഘമാണ് തിങ്കളാഴ്ച വൈകിട്ട് ഗവർണറെ കണ്ടത്. ഇവരോടൊപ്പം ഏഴു സ്വതന്ത്ര എംഎൽഎമാരും ഗവർണറെ കാണാനെത്തി. തൊഴിലാളികളുടെയും കർഷകരുടെയും സർക്കാരാണ് ഉണ്ടാകുകയെന്നും ഉദ്ധവ് താക്കറെ പറയുന്നയാൾ മുഖ്യമന്ത്രിയാകുമെന്നും സ്വതന്ത്ര എംഎൽഎ ബച്ചു കണ്‌ഠു മാധ്യമപ്രവർത്തകരോട് പറഞ്ഞു.</p>
      <p>ശിവസേന സർക്കാരിനു പിന്തുണ തേടി കോൺഗ്രസ് പ്രസിഡന്റ് സോണിയ ഗാന്ധിയുമായി ശിവസേന തലവൻ ഉദ്ധവ് താക്കറെ ഫോണിൽ ചർച്ച നടത്തിയിരുന്നു. എന്നാൽ കോൺഗ്രസ് പിന്തുണ സംബന്ധിച്ച വ്യക്തത ഉണ്ടായില്ല. ചർച്ച തുടരുകയാണെന്ന് എഐസിസി ജനറൽ സെക്രട്ടറി കെ.സി.വേണുഗോപാൽ പുറത്തിറക്കിയ വാർത്താക്കുറിപ്പിൽ പറയുന്നു. എൻസിപി നേതാവ് ശരദ് പവാറുമായി സോണിയ സംസാരിച്ചതായും ചർച്ച തുടരുകയാണെന്നും വാർത്താക്കുറിപ്പിൽ സൂചിപ്പിച്ചു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/11/uddhav-sonia-pawar1.jpg"/>
        <figcaption>ഉദ്ധവ് താക്കറെ, സോണിയ ഗാന്ധി, ശരദ് പവാർ</figcaption>
      </figure>
      <p>ശിവസേനയുടെ നേതൃത്വത്തിലുള്ള സർക്കാരിനെ കോൺഗ്രസ് പുറത്തുനിന്ന് പിന്തുണയ്ക്കാൻ തയാറാകുമെന്ന് നേരത്തെ റിപ്പോർട്ടുണ്ടായിരുന്നു. പുതിയ സർക്കാരിനു പൊതുമിനിമം പരിപാടി വേണമെന്നും സ്പീക്കർ സ്ഥാനം നൽകണമെന്നും കോൺഗ്രസ് നേതൃത്വം ആവശ്യപ്പെട്ടുവെന്നുമുള്ള റിപ്പോർട്ടുകളും പുറത്തുവന്നു. മഹാരാഷ്ട്രയിൽ ബിജെപിക്ക് 105, ശിവസേനയ്ക്ക് 56, എൻസിപിക്ക് 54 എന്നിങ്ങനെയാണ് അംഗബലം. 145 പേരുടെ പിന്തുണയാണു കേവല ഭൂരിപക്ഷത്തിനു വേണ്ടത്.</p>
      <p><b>English Summary: </b>Maharashtra government formation: Governor rejects Shiv Sena's request for more time, Invites NCP</p>
    </article>
  </body>
</html>