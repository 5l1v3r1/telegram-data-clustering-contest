<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820172.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T20:22:00+00:00"/>
    <meta property="og:title" content="تاکید آیت الله سیستانی بر انجام اصلاحات عراق در مدت معقول"/>
    <meta property="og:description" content=" به گزارش مهر به نقل از المسله، دفتر آیت الله سیستانی عصر امروز دوشنبه با صدور بیانیه ای اعلام کرد که ایشان پیش از ظهر امروز در شهر نجف اشرف، خانم «جنین هنیس پلاسخارت»، رئیس هیئت نمایندگی سازمان ملل متحد در عراق (یونامی) را به حضور پذیرفته اند."/>
  </head>
  <body>
    <article>
      <h1>تاکید آیت الله سیستانی بر انجام اصلاحات عراق در مدت معقول</h1>
      <address>
        <time datetime="2019-11-11T20:22:00+00:00">11 Nov 2019, 20:22</time>
      </address>
      <p>آیت الله سیستانی ضمن تاکید بر انجام اصلاحات در مدت معقول، با اینکه عراق صحنه تسویه حسابها میان قدرتهای بین المللی و منطقه ای شود، مخالفت کرد.</p>
      <p> به گزارش مهر به نقل از المسله، دفتر آیت الله سیستانی عصر امروز دوشنبه با صدور بیانیه ای اعلام کرد که ایشان پیش از ظهر امروز در شهر نجف اشرف، خانم «جنین هنیس پلاسخارت»، رئیس هیئت نمایندگی سازمان ملل متحد در عراق (یونامی) را به حضور پذیرفته اند.</p>
      <p>بنا بر آن چه در این بیانیه آمده، حضرت آیت الله سیستانی در این دیدار ضمن ابراز تألم و نگرانی شدید در قبال تحولات کنونی عراق، یادآور شدند که طی سال های گذشته بارها نسبت به خطرات ناشی از افزایش فساد مالی و اداری، خدمات عمومی نامناسب و نبود عدالت اجتماعی هشدار داده اند با این حال این هشدارها نزد مسئولان، گوش شنوایی پیدا نکرده تا به این مسائل رسیدگی کنند و در نتیجه کار به وضعیت بسیار خطرناک کنونی رسیده است.</p>
      <p>آیت الله سیستانی ضمن تاکید بر لزوم انجام اصلاحات واقعی در یک مدت زمان منطقی و همچنین استقبال از پیشنهادهای اخیر هیئت نمایندگی سازمان ملل در این زمینه، نسبت به این مسئله ابراز نگرانی کردند که طرف های ذی ربط فاقد جدیت کافی برای اجرای هر گونه اصلاحات واقعی باشند.</p>
      <p>در این دیدار همچنین به این مسئله اشاره شده که اگر قوای سه گانه مجریه، مقننه و قضاییه در عراق نمی توانند اصلاحات لازم را اجرا کنند و یا این که انجام چنین کاری را نمی خواهند، باید به این فکر کرد که راه دیگری در این زمینه در پیش گرفته شود چرا که امکان ندارد وضعیت همانند آن چه قبل از اعتراضات بوده، ادامه یابد.</p>
      <p>حضرت آیت الله سیستانی ضمن تاکید بر لزوم دست کشیدن از به کار گیری خشونت علیه تظاهرکنندگان مسالمت آمیز، توقف بازداشت و ربودن آنها و بازخواست کسانی که بر خلاف شرع و قانون دست به چنین اقداماتی زدند، خاطر نشان ساخت که مخالف دخالت خارجی در امور عراق و تبدیل این کشور به صحنه تسویه حساب میان قدرت های منطقه ای و بین المللی هستند.</p>
    </article>
  </body>
</html>