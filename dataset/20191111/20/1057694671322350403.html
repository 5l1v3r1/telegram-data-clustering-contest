<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2030981/epichirisi-antitromokratikis-pos-xefige-o-katazitoumenos-apo-dio-enedres-tis-el-as.html"/>
    <meta property="og:site_name" content="News.gr"/>
    <meta property="article:published_time" content="2019-11-11T20:01:23+00:00"/>
    <meta property="og:title" content="Επιχείρηση Αντιτρομοκρατικής: Πώς ξέφυγε ο καταζητούμενος από δύο «ενέδρες» της ΕΛ.ΑΣ."/>
    <meta property="og:description" content="Ανθρωποκυνηγητό για τον εντοπισμό και τη σύλληψη του 46χρονου που διαφεύγει"/>
  </head>
  <body>
    <article>
      <h1>Επιχείρηση Αντιτρομοκρατικής: Πώς ξέφυγε ο καταζητούμενος από δύο «ενέδρες» της ΕΛ.ΑΣ.</h1>
      <address>
        <time datetime="2019-11-11T20:01:23+00:00">11 Nov 2019, 20:01</time>
      </address>
      <h3>Ανθρωποκυνηγητό για τον εντοπισμό και τη σύλληψη του 46χρονου που διαφεύγει</h3>
      <p>Σε πλήρη εξέλιξη βρίσκεται η επιχείρηση της <a href="https://www.news.gr/tag/antitromokratiki-ipiresia"><b>Αντιτρομοκρατικής Υπηρεσίας</b></a> για τη σύλληψη και τον εντοπισμό του 46χρονου που καταζητείται, σύμφωνα με την Αστυνομία, για την υπόθεση της ληστείας του Χολαργού και τη συμμετοχή με τους άλλους δύο συλληφθέντες, σε <a href="https://www.news.gr/ellada/article/2028004/taftopiithikan-kalasnikof-se-energies-tis-organosis-epanastatikis-aftoaminas.html"><b>ενέργειες της «Οργάνωσης Επαναστατικής Αυτοάμυνας»</b></a>.</p>
      <p>Σύμφωνα με το ρεπορτάζ του κεντρικού δελτίου ειδήσεων του Alpha, ο 46χρονος είχε συλληφθεί για κατάληψη στην οδό Καλλιδρομίου και κατηγορήθηκε για τον νόμο περί όπλων και εκρηκτικών, με αποτέλεσμα ο ανακριτής να αποφασίσει την εμφάνισή του (ως περιοριστικό όρο) μία φορά τον μήνα στο αστυνομικό τμήμα των Εξαρχείων.</p>
      <p>Κατά τη διάρκεια της ένοπλης ληστείας στις 21 Οκτωβρίου στο κατάστημα τυχερών παιγνίων, από την οποία μπήκαν οι συλληφθέντες στο <a href="https://www.news.gr/ellada/article/2028044/pos-eftase-i-antitromokratiki-sta-ichni-tis-organosis-epanastatikis-aftoaminas.html"><b>στόχαστρο της Αντιτρομοκρατικής</b></a>, έγινε ο τραυματισμός του καταζητούμενου μετά από εκπυρσοκρότηση του Καλάσνικοφ. Οι αστυνομικοί τον είχαν ανάμεσα στους υπόπτους και έτσι εύκολα κατάφεραν να γίνει ταυτοποίηση του αίματος του μέσω DNA, μιας και είχαν γενετικό του υλικό.</p>
      <p>Έτσι, συνεχίζει το ρεπορτάζ του Alpha, την 1η Νοεμβρίου που έπρεπε να δηλώσει το παρών στο ΑΤ Εξαρχείων, στήθηκε μία αθέατη αστυνομική επιχείρηση για την σύλληψή του. Ωστόσο, εκείνος φαίνεται πως το είχε καταλάβει και δεν πήγε. Όμως δεν είναι η πρώτη φορά που ο 46χρονος κατάφερε να ξεγελάσει την Αντιτρομοκρατική καθώς, σύμφωνα με το ίδιο ρεπορτάζ, το 2013 φέρεται να ήταν σε μία καφετέρια στη Νέα Φιλαδέλφεια. Εκεί, τότε, οι αστυνομικοί συνέλαβαν δυο ανθρώπους που τους κατηγόρησε ως μέλη των Πυρήνων της Φωτιάς.</p>
      <p>Δείτε το σχετικό απόσπασμα από τον Alpha:</p>
      <figure>
        <iframe src="https://www.youtube.com/embed/o0e72ugUf8A" width="780" height="520" data-service="Youtube" scrolling="no"/>
      </figure>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2030807/epichirisi-antitromokratikis-sti-dimosiotita-ta-stichia-ton-sillifthenton.html"/>
        <a href="https://www.news.gr/ellada/article/2029232/balaskas-itan-etimi-na-skotosoun-astinomikous.html"/>
        <a href="https://www.news.gr/ellada/article/2029157/exarthrosi-epanastatikis-aftoaminas-pou-strefonte-i-erevnes.html"/>
      </related>
    </article>
  </body>
</html>