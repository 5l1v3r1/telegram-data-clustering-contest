<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%DA%98%D8%A7%D9%86%D8%B3-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D9%88%D8%AC%D9%88%D8%AF-%C2%AB%D8%B0%D8%B1%D8%A7%D8%AA-%D8%A7%D9%88%D8%B1%D8%A7%D9%86%DB%8C%D9%88%D9%85%C2%BB-%D8%AF%D8%B1-%D8%AA%D9%88%D8%B1%D9%82%D9%88%D8%B2%D8%A2%D8%A8%D8%A7%D8%AF-%D8%B1%D8%A7-%D8%AA%D8%A7%D8%A6%DB%8C%D8%AF-%DA%A9%D8%B1%D8%AF-20191111/%D8%A7%D8%B1%D9%88%D9%BE%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-11T20:12:06+00:00"/>
    <meta property="og:title" content="آژانس بین‌المللی انرژی اتمی وجود «ذرات اورانیوم» در تورقوزآباد را تائید کرد"/>
    <meta property="og:description" content="آژانس بین‌المللی انرژی اتمی فاش ساخت که بازرسان این آژانس در یک «سایت اعلام نشده» در ایران «ذرات اورانیوم طبیعی» یافته‌اند. بگزارش آژانس این ذرات حاصل فعالیت انسانی است. هر چند آژانس اشاره‌ای به مکان مورد نظر نمی‌کند، اما بگفتۀ منابع مطلع در وین، منظور..."/>
  </head>
  <body>
    <article>
      <h1>آژانس بین‌المللی انرژی اتمی وجود «ذرات اورانیوم» در تورقوزآباد را تائید کرد</h1>
      <address>
        <time datetime="2019-11-11T20:12:06+00:00">11 Nov 2019, 20:12</time>
      </address>
      <p>
        <b>آژانس بین‌المللی انرژی اتمی فاش ساخت که بازرسان این آژانس در یک «سایت اعلام نشده» در ایران «ذرات اورانیوم طبیعی» یافته‌اند. بگزارش آژانس این ذرات حاصل فعالیت انسانی است. هر چند آژانس اشاره‌ای به مکان مورد نظر نمی‌کند، اما بگفتۀ منابع مطلع در وین، منظور مرکزی در «تورقوزآباد» در نزدیکی تهران است که از چندی پیش موضوع گفتگو و زورآزمائی میان تهران و این آژانس قرار دارد. این آژانس در همین حال، در گزارش فصلی خود در بارۀ برجام، تائید کرد که ایران در زمینۀ میزان ذخیرۀ اورانیوم غنی شده و نیز سطح غنی سازی از حد نصاب پذیرفته در توافق وین فراتر رفته است.</b>
      </p>
      <p>آژانس بین‌المللی انرژی اتمی در اوایل سپتامبر گذشته از مقامات ایران خواست در جهت «ارائۀ سریع پاسخ به پرسش‌های مطرح شده» اقدام نماید. «کورنِل فِروتا»، قائم مقام مدیر کل این آژانس، نیز روز جمعه ٤ اکتبر/ ١٢ مهرماه، در وین اعلام کرد که گفتگوهای آژانس با ایران اینک در بارۀ «مسائل اساسی» صورت می‌گیرد و آژانس در این زمینه خواستار پاسخ‌های روشن ایران شده است. وی نسبت به ارائۀ پاسخ از سوی مقامات ایران ابراز خوشبینی کرد و گفت به نظر می‌رسد آنان هشدار آژانس را «درک کرده و از همین رو در جهت ارائۀ پاسخ به پرسش‌های دقیق برآمده‌اند».</p>
      <p>هر چند «کورنِل فِروتا» در بارۀ این مسائل توضیحی نداد، اما بگفتۀ دیپلمات‌های غربی در مقر این سازمان، این در بارۀ «نمونه برداری‌های انجام شده توسط بازرسان این آژانس در یکی از انبارها در نزدیکی تهران» انجام گرفته است. بگفتۀ همین منابع، در این نمونه‌ها که از انباری در تورقورآباد برداشت شده، آثاری از اورانیوم یافت شده است.</p>
      <p>بر اساس گزارش داخلی آژانس که برای آگاهی کشورهای عضو تدارک دیده شده و سندِ کاری تلقی می‌شود نمونه‌های برداشت شده در این مکان از وجود «ذرات اورانیوم طبیعی   حاصل از اقدامات انسانی» حکایت می‌کند.</p>
      <p>وجود انبار تورقوزآباد برای نخستین بار توسط نخست وزیر اسرائیل فاش شد. او ایران را به نگهداری مواد رادیوآکتیو در این محل متهم ساخت.</p>
      <p>آژانس بین المللی انرژی اتمی امروز همچنین در گزارش فصلی خود در بارۀ برجام تائید کرد که جمهوری اسلامی ایران از روز نهم نوامبر، پریروز، با غنی سازی اورانیوم در مرکز فردو، تعهدات خود را در چهار چوب توافق اتمی وین نقض کرده است. آژانس یادآوری می‌کند که میزان ذخیرۀ اورانیوم ایران نیز در دورۀ سه ماهۀ گذشته افزایش یافته است.</p>
      <p>بگزارش آژانس، ذخیرۀ اورانیوم غنی شدۀ ایران اینک به ۵۵١ کیلوگرم می‌رسد، در حالیکۀ بر اساس تعهدات پذیرفته شده در برجام، ذخیرۀ این کشور به ٢٠٢٬٨ کیلوگرم محدود ‌می‌شود.</p>
      <p>سطح غنی سازی نیز به نسبت گزارش پیشین آژانس تغییری نکرده و در حدِ ٤٬۵ درصد ثابت مانده است. با این حال این سطح نیز از میزان پذیرفته شده در برجام که به ٣٬٦٧ درصد محدود شده، فراتر می‌رود.</p>
      <p>در همین حال، ایران بر اساس تعهدات سپرده شده در برجام از اجازۀ غنی سازی در مرکز فردو برخوردار نبوده است و بنابراین تزریق گاز به سانتریفوژهای این مرکز به منظور غنی سازی نقض تعهدات محسوب می‌شود.</p>
      <p>یک مقام اتحادیۀ اروپا به خبرگزاری فرانسه گفته است که با این اقدامات «وارد مرحلۀ تخریب شدید» وضعیت شده‌ایم و چنین به نظر می‌رسد که «فرصت موجود برای رفع تنش در حال از دست رفتن است».</p>
      <p>جمهوری اسلامی ایران در تقابل با مجازات‌های برقرار شده از سوی آمریکا علیه این کشور، از ماه می سال جاری از اجرای برخی تعهدات خود در چهارچوب برجام خودداری می‌کند.  هدف تهران از این اقدامات فشار بر کشورهای اروپائی برجام به منظور بدست آوردن  کمک آنها برای دور زدن مجازات‌های آمریکاست.</p>
    </article>
  </body>
</html>