<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/siamo-governati-branco-pippe-colmo-seggiolini-218768.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-11T20:22:10+00:00"/>
    <meta property="og:title" content="Il colmo? i seggiolini e dispositivi ora in vendita non sono conformi al decreto anti-abbandono"/>
    <meta property="og:description" content="SIAMO GOVERNATI DA UN BRANCO DI PIPPE/3 - IL COLMO? I SEGGIOLINI E DISPOSITIVI ANTI-ABBANDONO IN VENDITA (GIA' SOLD-OUT) NON SONO CONFORMI AL DECRETO. C'È L'OBBLIGO DI USARLI MA NON ESSENDOCI UNA LISTA UFFICIALE, I PRODUTTORI POSSONO AUTO-CERTIFICARE DI ESSERE A NORMA. MA SE SERVE L'AZIONE DEL GUIDATORE PER ATTIVARE IL DISPOSITIVO, ESSO È AUTOMATICAMENTE ''ILLEGALE''. E QUASI TUTTI LA RICHIEDONO - LA MINISTRA DE MICHELI CHIACCHIERA MA LE SANZIONI SONO ANCORA IN VIGORE"/>
  </head>
  <body>
    <article>
      <h1>Il colmo? i seggiolini e dispositivi ora in vendita non sono conformi al decreto anti-abbandono</h1>
      <address>
        <time datetime="2019-11-11T20:22:10+00:00">11 Nov 2019, 20:22</time>
      </address>
      <p>
        <b>
          <b>SIAMO GOVERNATI DA UN BRANCO DI PIPPE/3 - IL COLMO? I SEGGIOLINI E DISPOSITIVI ANTI-ABBANDONO IN VENDITA (GIA' SOLD-OUT) NON SONO CONFORMI AL DECRETO. C'È L'OBBLIGO DI USARLI MA NON ESSENDOCI UNA LISTA UFFICIALE, I PRODUTTORI POSSONO AUTO-CERTIFICARE DI ESSERE A NORMA. MA SE SERVE L'AZIONE DEL GUIDATORE PER ATTIVARE IL DISPOSITIVO, ESSO È AUTOMATICAMENTE ''ILLEGALE''. E QUASI TUTTI LA RICHIEDONO - LA MINISTRA DE MICHELI CHIACCHIERA MA LE SANZIONI SONO ANCORA IN VIGORE</b>
        </b>
      </p>
      <hr/>
      <p>
        <b>Alice Dutto per <a href="http://www.corriere.it/">www.corriere.it</a></b>
      </p>
      <p>Un altro capitolo della già complicata vicenda dei dispositivi anti-abbandono per i seggiolini (obbligatori per i bambini fino a 4 anni d'età) riguarda la loro conformità alle caratteristiche delineate dal <a href="https://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2019-10-23&amp;atto.codiceRedazionale=19G00130&amp;elenco30giorni=false">decreto attuativo</a>. Se si legge la norma alla lettera, infatti, nessuno dei prodotti attualmente sul mercato sarebbe a norma.</p>
      <figure>
        <a href="https://www.dagospia.com/mediagallery/Dago_fotogallery-255193/1066378.htm">
          <img src="https://cdn-static.dagospia.com/img/foto/10-2018/seggiolino-bambini-auto-1066378.jpg"/>
        </a>
        <figcaption>seggiolino bambini auto</figcaption>
      </figure>
      <p>
        <b>Le due «falle»</b>
      </p>
      <p>I punti critici sono essenzialmente due: il fatto che il dispositivo debba essere in grado di attivarsi automaticamente, senza alcuna ulteriore azione da parte del conducente, e il fatto che non alteri le caratteristiche di omologazione del seggiolino. «Oggi come oggi - denunciano gli esperti di Altroconsumo - non c'è alcun sistema in commercio che abbia entrambe queste caratteristiche: cioè che sia approvato dalla casa produttrice dei seggiolini e, allo stesso tempo, non preveda alcuna azione per attivarsi».</p>
      <p>
        <b>Bluetooth fuorilegge?</b>
      </p>
      <p>Stando al <a href="https://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2019-10-23&amp;atto.codiceRedazionale=19G00130&amp;elenco30giorni=false">testo dell'allegato A (punto 1 lettera B) del decreto attuativo</a>, «il dispositivo deve essere in grado di attivarsi automaticamente ad ogni utilizzo, senza ulteriori azioni da parte del conducente». Questo fa sorgere diversi interrogativi, che l'associazione dei consumatori pone alle istituzioni: «Non è chiaro se, ad esempio, la necessità di attivare il Bluetooth sul telefonino sia da considerarsi un'azione volontaria attiva».</p>
      <p>
        <b>Chiusura non a norma</b>
      </p>
      <p>Sempre Altroconsumo sottolinea che, per la stessa indicazione del decreto, non sarebbero a norma i dispositivi – sia integrati che indipendenti – che necessitano della chiusura di una clip o di parte del dispositivo.</p>
      <p>
        <b>Dispositivi indipendenti in forse</b>
      </p>
      <figure>
        <a href="https://www.dagospia.com/mediagallery/Dago_fotogallery-255193/1066377.htm">
          <img src="https://cdn-static.dagospia.com/img/foto/10-2018/seggiolino-bambini-auto-2-1066377.jpg"/>
        </a>
        <figcaption>seggiolino bambini auto 2</figcaption>
      </figure>
      <p>C'è poi un'altra questione: quella dell'alterazione delle caratteristiche con cui un seggiolino è stato omologato. Il punto 2, lettera B, dell'allegato A del decreto 122/2019, dice: «Nell'interazione con il veicolo o con apposito sistema di ritenuta, il dispositivo non deve in alcun modo alterarne le caratteristiche di omologazione».</p>
      <p>
        <b>Le certificazioni dei dispositivi</b>
      </p>
      <p>E allora perché praticamente tutti i dispositivi in commercio, a oggi, hanno la certificazione di conformità? Perché, come previsto dalla legge, si tratta di un'autocertificazione e non sono ancora scattati i controlli che, secondo fonti ascoltate dal <i>Corriere</i>, partiranno ad andar bene non prima di dicembre. Solo in seguito a tali controlli si saprà quali prodotti rispettano veramente la legge e quali no. Fino a quel momento si viaggia, letteralmente, nell’incertezza. Nella quale potrebbero fioccare le multe.</p>
      <p>
        <b>La necessità di un chiarimento</b>
      </p>
      <p>Ecco perché è importante che si proceda al più presto alla moratoria delle sanzioni che dovrebbe essere approvata a breve, <a href="http://www.mit.gov.it/index.php/comunicazione/news/seggiolini-dispositivo-antiabbandono/faq-sui-seggiolini-antiabbandono">come confermato dal Ministero dei Trasporti.</a></p>
      <figure>
        <a href="https://www.dagospia.com/mediagallery/Dago_fotogallery-255193/1066376.htm">
          <img src="https://cdn-static.dagospia.com/img/foto/10-2018/seggiolino-bambini-auto-1-1066376.jpg"/>
        </a>
        <figcaption>seggiolino bambini auto 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255193/1209197.htm">
          <img src="https://cdn-static.dagospia.com/img/foto/09-2019/paola-de-micheli-1-1209197.jpg"/>
        </a>
        <figcaption>paola de micheli 1</figcaption>
      </figure>
    </article>
  </body>
</html>