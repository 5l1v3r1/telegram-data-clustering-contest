<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621034/%DA%86%D9%87-%DA%A9%D8%B3%D8%A7%D9%86%DB%8C-%D8%A7%D8%B2-%D8%B1%D9%81%D8%B1%D8%A7%D9%86%D8%AF%D9%88%D9%85-%D9%85%DB%8C%E2%80%8C%D8%AA%D8%B1%D8%B3%D9%86%D8%AF-%D9%88-%DA%86%D8%B1%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T20:46:00+00:00"/>
    <meta property="og:title" content="چه کسانی از رفراندوم می‌ترسند و چرا؟"/>
    <meta property="og:description" content="سومین نشست همایش ظرفیت‌های توسعه در قانون اساسی با رویکرد توسعه حقوقی با موضوع همه‌پرسی در بنیان قانون اساسی برگزار شد."/>
  </head>
  <body>
    <article>
      <h1>چه کسانی از رفراندوم می‌ترسند و چرا؟</h1>
      <address>
        <time datetime="2019-11-11T20:46:00+00:00">11 Nov 2019, 20:46</time>
      </address>
      <p>
        <i>سومین نشست همایش ظرفیت‌های توسعه در قانون اساسی با رویکرد توسعه حقوقی با موضوع همه‌پرسی در بنیان قانون اساسی برگزار شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>غلامرضا کاشی عضو هیأت علمی دانشکده علوم سیاسی دانشگاه علامه طباطبایی طی سخنانی در این همایش گفت: طبق قانون اساسی رفراندوم قرار است برای برخی مسائل انجام شود. از اول انقلاب تاکنون چه کسانی درخواست رفراندوم کردند، رؤسای جمهور؟ همه اینها هم به خاطر باز کردن بن‌بست‌های خودشان بوده است.</p>
      <p>هادی وحید عضو هیأت علمی دانشکده حقوق شهید بهشتی هم در این همایش گفت: وقتی این روزها از رفراندوم صحبت می‌شود دست کم دو چیز به ذهن من می‌آید یکی اینکه کلمه رفراندوم برابر شده با برون رفت از بن‌بست. دوم هم معنی فارسی رفراندوم است که به همه‌پرسی ترجمه شده است. قطعاً کسانی که این حرف را می‌زنند ساختارهای سیاسی و قدرت را بخوبی تجزیه کردند و قطعاً می‌دانند که راه آن رفراندوم است و می‌خواهند ببینند رأی مردم چه ارزشی دارد و این آزمایش بدی نیست.</p>
      <figure>
        <img src="https://aftabnews.ir/files/fa/news/1398/8/20/358014_734.jpg"/>
      </figure>
      <p>در ادامه، پروانه سلحشوری نماینده مردم تهران در مجلس با طرح این پرسش که چرا ما موضوع رفراندوم را سیاسی کردیم، گفت: قانونگذار منافع ملی را در نظر گرفته بود و این راهکار را پیشنهاد داد. امروز یک جناح می‌خواهد رفراندوم برگزار کند و جناحی دیگر مخالف است. نماینده تهران گفت: تا اسم رفراندوم می‌آید می‌گویند ما هر سال انتخابات داریم. دوستانی که معتقدید ما در ۲۲ بهمن حضور داریم. پس چه ترسی از رفراندوم دارید؟ هرکسی درباره همه‌پرسی حرف بزند باید از لحاظ رسانه‌ای با او برخورد تند شود.</p>
      <p>رئیس‌جمهوری ما به اندازه کافی اختیار دارند و بقیه اختیارات پیش‌کش او. ولی ما می‌خواهیم اگر کشور وزارت ارشاد دارد که در آن اجازه داده می‌شود فیلم خانه پدری اکران شود دادستانی نتواند آن را توقیف کند. ما می‌خواهیم وقتی وزارت ارتباطات داریم و مجوز داده، کسی نتواند ۴۵ میلیون نفر را از شبکه اجتماعی محروم کند. وی افزود: ما می‌خواهیم از جایی برای ما تصمیم نگیرند که شما به چه موسیقی می‌توانید گوش دهید و چه موسیقی نمی‌توانید گوش دهید.</p>
      <p>یوسف مولایی عضو هیأت علمی دانشکده حقوق و علوم سیاسی دانشگاه تهران نیز در این همایش گفت: شهروندی بدون امکان و حق تصمیم‌گیری بی‌محتوا است. امروزه همه‌پرسی را دموکراسی مستقیم می‌دانند. باید ببینیم حق چگونه تولید و پاسداری و به اجرا گذاشته می‌شود. امروزه کشوری وجود ندارد که اصل همه‌پرسی را رد کند و در قانون اساسی‌اش نباشد اما نظام سوئیس به عنوان یک رفرنس است. در سوئیس یک سیستمی وجود دارد که به عنوان همه‌پرسی کار می‌کند. مشروح این همایش در شماره فردای «ایران» منتشر می‌شود.</p>
    </article>
  </body>
</html>