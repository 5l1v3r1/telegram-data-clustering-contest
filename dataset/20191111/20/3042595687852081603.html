<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/skuespiller-spilte-morder---na-er-hun-siktet-for-drap/71804709"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T20:24:09+00:00"/>
    <meta property="og:title" content="Skuespiller spilte morder - nå er hun siktet for drap"/>
    <meta property="og:description" content="- Vi må rense lufta i forbindelse med ryktene som spres."/>
  </head>
  <body>
    <article>
      <h1>Skuespiller spilte morder - nå er hun siktet for drap</h1>
      <h2>- Vi må rense lufta i forbindelse med ryktene som spres.</h2>
      <address><time datetime="2019-11-11T20:24:09+00:00">11 Nov 2019, 20:24</time> by <a rel="author">Henriette Eilertsen</a></address>
      <p>En 30 år gammel skuespiller sitter ifølge ABC News fengslet for å ha skutt og drept sin egen onkel. Ifølge nettstedet spilte kvinnen hovedrollen i en lavbudsjetts skrekkfilm som ble spilt inn fra april til juli i fjor, samtidig som etterforskningen rundt den 63 år gamle mannens dødsfall pågikk.</p>
      <p>Skuespillerens forsvarsteam skal ha gitt fra seg en telefon med et videoklipp, som i utgangspunktet skulle bevise at hun handlet i selvforsvar.</p>
      <p>Ifølge Washington Post skal stjerna ha uttalt følgende i videoen:</p>
      <p>«Jeg mente ikke å skyte ham i brystet».</p>
      <p>Skuespillerens mor, en tidligere advokat i California, har også uttalt at dattera handlet i selvforsvar.</p>
      <h3>Rykteflom</h3>
      <p>Filmselskapet som hyret skuespilleren har på sin side opplyst at de først fant ut om drapssaken dagen etter at innspillingen var avsluttet, og forteller at de trodde på at 30-åringen handlet i nødverge.</p>
      <p>Da selskapet ble gjort kjent med videoklippet fra skuespillerens telefon, skal imidlertid inntrykket deres av saken ha endret seg.</p>
      <p>
        <b>- Vi må rense lufta i forbindelse med ryktene som spres, sier selskapet til ABC News.</b>
      </p>
      <p>- Vår hovedrolleinnehaver står for øyeblikket overfor en juridisk kamp som vi ikke ble gjort oppmerksomme på før etter at innspillingen var ferdig. Vi har siden da slitt med hvordan vi skal tilnærme oss denne uheldige situasjonen, heter det videre i uttalelsen.</p>
      <p>I den aktuelle filmen skyter skuespillerens karakter en person til døde.</p>
      <p>30-åringen sitter i dag fengslet uten mulighet for løslatelse mot kausjon, og rettssaken mot henne er ventet å starte i desember.</p>
    </article>
  </body>
</html>