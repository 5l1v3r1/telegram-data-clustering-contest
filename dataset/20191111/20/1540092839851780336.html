<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197047/anypoxoriti-i-toyrkia-den-tha-stamatisoyme-tis-ereynes-stin-an-mesogeio-para-tis-apeiles-tis-ee"/>
    <meta property="og:site_name" content="CNN.gr"/>
    <meta property="article:published_time" content="2019-11-11T20:04:18+00:00"/>
    <meta property="og:title" content="Ανυποχώρητη η Τουρκία: Δεν θα σταματήσουμε τις έρευνες στην αν. Μεσόγειο παρά τις απειλές της ΕΕ"/>
    <meta property="og:description" content="«Μάταιη» χαρακτηρίζει το τουρκικό ΥΠΕΞ την προσδοκία η Άγκυρα να υποχωρήσει και να σταματήσει τις δραστηριότητές της στην ανατολική Μεσόγειο , χαρακτηρίζοντας..."/>
  </head>
  <body>
    <article>
      <h1>Ανυποχώρητη η Τουρκία: Δεν θα σταματήσουμε τις έρευνες στην αν. Μεσόγειο παρά τις απειλές της ΕΕ</h1>
      <h2>«Μάταιη» χαρακτηρίζει το τουρκικό ΥΠΕΞ την προσδοκία η Άγκυρα να υποχωρήσει και να σταματήσει τις δραστηριότητές της στην ανατολική Μεσόγειο, χαρακτηρίζοντας ως «απειλές» τις αποφάσεις του Συμβουλίου Εξωτερικών Υποθέσεων της ΕΕ. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 22:04 , 11 November 2019 - 22:15</p>
      <p>Στην ανακοίνωσή του το τουρκικό ΥΠΕΞ αναφέρει ότι «έχουμε τονίσει πολλές φορές ότι δεν θα σταματήσουμε να προστατεύουμε τα δικαιώματά μας που προκύπτουν από το διεθνές δίκαιο, όπως και τα συμφέροντα και τα δικαιώματα της ΤΔΒΚ στην ανατολική Μεσόγειο, παρά τα αδικαιολόγητα βήματα της ΕΕ».</p>
      <p>Το τουρκικό ΥΠΕΞ σημειώνει ότι «οι αποφάσεις που λήφθηκαν στη σύνοδο του Συμβουλίου Εξωτερικών Υποθέσεων της ΕΕ δείχνουν ότι <b>κανένα από τα μηνύματα</b> που δώσαμε μετά τις συνόδους της 15ης Ιουλίου και της 14ης Οκτωβρίου 2019 του Συμβουλίου Εξωτερικών Υποθέσεων, <b>δεν έφτασαν</b>».</p>
      <p>«Η Τουρκία και η ‘τδβκ’ από το 2004 μέχρι σήμερα κατέβαλαν προσπάθειες με καλή πρόθεση και ήταν οι πλευρά που ανέλαβαν όλες τις εποικοδομητικές και θετικές πρωτοβουλίες για να μετατραπεί το<b> θέμα των υδρογονανθράκων της ανατολικής Μεσογείου σε στοιχείο σταθερότητας και όχι έντασης»</b>, υποστηρίζει, σύμφωνα με το ΚΥΠΕ.</p>
      <p>Προσθέτει ότι «η ΕΕ η οποία έγινε εργαλείο της ‘Ε/κ διοίκησης νοτίου Κύπρου’ και των  μαξιμαλιστικών θέσεων της, σε αυτή τη διαδικασία δεν μπορεί να δει<b> ούτε τα γεγονότα, ούτε και να λάβει τις κατάλληλες αποφάσεις με βάση το διεθνές δίκαιο και τη δικαιοσύνη</b>».</p>
      <p>«Φυσικά δεν θα επιτρέψουμε την μονομερή παραβίαση των δικαιωμάτων μας και αυτό το έχουμε δηλώσει σταθερά από το 2004 μέχρι σήμερα. Είναι πραγματικά υποδειγματική η ομηρία μιας σημαντικής ευκαιρίας για συνεργασία στην ανατολική Μεσόγειο με την ακάλυπτη και ακατανόητη στήριξη της ΕΕ σε μια άκυρη και αβάσιμη διοίκηση αμφισβητώντας το διεθνές δίκαιο», αναφέρει ακόμη.</p>
      <p>Σημειώνει πως «η χώρα μας θα συνεχίζει να εφαρμόζει τις βασικές αρχές του διεθνούς δικαίου και να ενθαρρύνει την συνεργασία στην περιοχή για την μόνιμη σταθερότητα στη χώρα μας και την ευημερία όλων των ανθρώπων οι οποίοι ζουν στην περιοχή της ανατολικής Μεσογείου». </p>
      <p>«Επιπλέον, η ΕΕ η οποία έχασε πολύ νωρίτερα την ικανότητά της να είναι ένας ουδέτερος παράγοντας για την επίλυση του Κυπριακού, φαίνεται ότι δεν είναι δυνατόν να κρατήσει μια <b>εποικοδομητική και ωφέλιμη στάση στην ανατολική Μεσόγειο</b>», αναφέρει το τουρκικό ΥΠΕΞ και καταλήγει:</p>
      <blockquote>«Τελικά, μετά που εμείς αρχίσαμε δραστηριότητες, αποτελεί - με την πιο ελαφριά έκφραση - ειρωνεία η αναφορά σε σχέσεις καλής γειτονίας από πλευράς ΕΕ, η οποία από το 2004 μέχρι σήμερα διατήρησε μια απερίσκεπτη στάση παρά της εκκλήσεις μας για σεβασμό των κυριαρχικών και νόμιμων δικαιωμάτων της Τουρκίας και της ‘τδβκ’. Είναι μάταιη η προσδοκία ότι η χώρα μας θα κάνει πίσω από τα δικαιώματά της στην ανατολική Μεσόγειο, υποκύπτοντας στις απειλές. <b>Κανείς να μην έχει την παραμικρή αμφιβολία ότι θα συνεχίσουμε τις δραστηριότητες έρευνας και γεώτρησής μας στην ανατολική Μεσόγειο».</b></blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197049/iaea-anixneytikan-somatidia-oyranioy-se-topothesia-poy-den-exei-dilosei-to-iran">ΙΑΕΑ: Ανιχνεύτηκαν σωματίδια ουρανίου σε τοποθεσία που δεν έχει δηλώσει το Ιράν</a>
        </li>
        <li>
          <a href="https://www.cnn.gr/news/kosmos/story/197045/ikanopoiisi-anastasiadi-apo-tis-apofaseis-tis-ee-gia-tin-toyrkia">Ικανοποίηση Αναστασιάδη από τις αποφάσεις της ΕΕ για την Τουρκία</a>
        </li>
        <li>
          <a href="https://www.cnn.gr/news/kosmos/story/197022/epixeirisi-epanapatrismos-o-kindynos-piso-apo-tis-epistrofes-maxiton-toy-isis-se-hpa-kai-ee">Επιχείρηση «Επαναπατρισμός»: Ο κίνδυνος πίσω από τις επιστροφές μαχητών του ISIS σε ΗΠΑ και ΕΕ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/14366/anatoliki-mesogeios">ΑΝΑΤΟΛΙΚΗ ΜΕΣΟΓΕΙΟΣ</a>
        </li>
        <li>
          <a href="https://www.cnn.gr/eidhseis/tag/326/eyropaiki">ΕΥΡΩΠΑΙΚΗ ΕΝΩΣΗ</a>
        </li>
        <li>
          <a href="https://www.cnn.gr/eidhseis/tag/6539/ereynes">ΕΡΕΥΝΕΣ</a>
        </li>
        <li>
          <a href="https://www.cnn.gr/eidhseis/tag/7268/ypoyrgeio-exoterikon">ΥΠΟΥΡΓΕΙΟ ΕΞΩΤΕΡΙΚΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197057/snapshot/76642442_786829175107228_4251185288442806272_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197061/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197000/snapshot/2517738.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197060/snapshot/2562212.jpg"/>
      </figure>
    </article>
  </body>
</html>