<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/trafic-ingreunat-constructorii-incep-marti-dezafectarea-sensul-giratoriu-de-la-intersectia-centurii-cu-strada-universitatii-152736.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-11T20:00:00+00:00"/>
    <meta property="og:title" content="Trafic îngreunat. Constructorii încep marţi dezafectarea sensul giratoriu de la intersecţia centurii cu strada Universităţii"/>
    <meta property="og:description" content="Constructorii încep, marţi, dezafectarea sensului giratoriu de la intersecţia centurii cu strada Universităţii, lucrare amânată de la sfârşitul săptămânii trecute. Centrul intersecţiei va fi mutat către Piaţa 100, pentru a face loc, spre cartierul Europa, benzii de ocolire a viitorului pasaj peste giraţie."/>
  </head>
  <body>
    <article>
      <h1>Trafic îngreunat. Constructorii încep marţi dezafectarea sensul giratoriu de la intersecţia centurii cu strada Universităţii</h1>
      <address><time datetime="2019-11-11T20:00:00+00:00">11 Nov 2019, 20:00</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://cdn.ebihoreanul.ro/static/gallery_big/giratie_universitatii.jpg"/>
      </figure>
      <p>
        <b>Constructorii încep, marţi, dezafectarea sensului giratoriu de la intersecţia centurii cu strada Universităţii. Lucrarea, programată pentru sfârşitul săptămânii trecute, a fost amânată cu câteva zile.</b>
      </p>
      <p>"Conform anunţului iniţial, începând din 7 noiembrie urma să se blocheze o bandă în sensul giratoriu. Din păcate, constructorii nu au reuşit să realizeze acest lucru în timp util. Am discutat cu ei, iar această interdicţie va intra în vigoare de mâine", a declarat viceprimarul Florin Birta, luni, în cadrul unei conferinţe de presă.</p>
      <p>Constructorul va trece marţi la demontarea parapeţilor aferenţi giraţiei, circulaţia prin sens urmând să se desfăşoare pe o singură bandă.</p>
      <p>Centrul sensului giratoriu va fi mutat către Piaţa 100, pentru a face loc benzii de ocolire a pasajului din zona Cartierului Europa.</p>
      <p>"Începând de mâine, până în luna mai a anului viitor, circulaţia în zonă se va desfăşura cu dificultate, cu doar o bandă pe sens", a spus viceprimarul Birta.</p>
      <p>Lucrările de construire a pasajului au fost atribuite prin licitaţie firmei Porr Construct, pentru 27,8 milioane lei, și au o durată de execuţie de 18 luni.</p>
      <p>Termenul de finalizare a lucrărilor este 11 aprilie 2021.</p>
      <figure>
        <img src="https://www.ebihoreanul.ro/user_files/giratie_011.jpg"/>
      </figure>
      <p>În zona viitorului pasaj sunt programate încă două lucrări. Municipalitatea a scos la licitaţie realizarea unui drum de legătură între zona hypermarket-ului Leroy Merlin şi cea a intrării la Piaţa 100, precum şi lucrări de prelungire a drumului de acces în Parcul Industrial II din strada Ogorului, respectiv de la strada Anghel Saligny, la strada Nojoridului care duce în cartierul Grigorescu.</p>
    </article>
  </body>
</html>