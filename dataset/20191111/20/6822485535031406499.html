<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820174.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T20:38:00+00:00"/>
    <meta property="og:title" content="جزئیات دستور رهبر انقلاب برای تامین مالی چابهار"/>
    <meta property="og:description" content="به گزارش مهر به منطقه آزاد چابهار، عبدالرحیم کردی در حاشیه بازدید خبرنگاران از منطقه آزاد چابهار با اشاره به پتانسیل های بی نظیر منطقه آزاد چابهار بخصوص دستور مقام معظم رهبری در خصوص توسعه سواحل مکران گفت: چابهار بیش از یک دهه است که مورد توجه قرار گرفته و شرع مباحث توسعه ویژه آن با طرح موضوع توسعه سواحل مکران از سوی مقام معظم رهبری بوده است به این معنا که ایشان، چابهار را گنج پنهانی دانستند و خواستار تمرکز بر این جغرافیای ارزشمند شدند تا یک مسیر متفاوت از رویه های عادی در آن مورد توجه قرار گیرد."/>
  </head>
  <body>
    <article>
      <h1>جزئیات دستور رهبر انقلاب برای تامین مالی چابهار</h1>
      <address>
        <time datetime="2019-11-11T20:38:00+00:00">11 Nov 2019, 20:38</time>
      </address>
      <p>یک مقام مسئول از دستور مقام معظم رهبری برای تخصیص ۳۰۰ میلیون دلار از منابع صندوق توسعه ملی برای تکمیل راه آهن زاهدان -چابهار خبر داد.</p>
      <p>به گزارش مهر به منطقه آزاد چابهار، عبدالرحیم کردی در حاشیه بازدید خبرنگاران از منطقه آزاد چابهار با اشاره به پتانسیل های بی نظیر منطقه آزاد چابهار بخصوص دستور مقام معظم رهبری در خصوص توسعه سواحل مکران گفت: چابهار بیش از یک دهه است که مورد توجه قرار گرفته و شرع مباحث توسعه ویژه آن با طرح موضوع توسعه سواحل مکران از سوی مقام معظم رهبری بوده است به این معنا که ایشان، چابهار را گنج پنهانی دانستند و خواستار تمرکز بر این جغرافیای ارزشمند شدند تا یک مسیر متفاوت از رویه های عادی در آن مورد توجه قرار گیرد.</p>
      <p>وی افزود: این نگاه و عنایت هوشمندانه و تیزبین مقام معظم رهبری مبانی علمی قوی دارد که از اصول علم اقتصاد بر می آید و هم اکنون دولت نیز پتانسیل خود رابر توسعه منطقه آزاد چابهار قرار داده است.</p>
      <p>کردی با تاکید بر اینکه چابهار متعلق به تمامی گروه ها وجریانات سیاسی است، افزود: تقاضای ما آن است که بتوان خارج از نگاه‌های سیاسی و به دور از رقابت های جناحی و حزبی به منطقه آزاد چابهار توجه شود.</p>
      <p>وی گفت: هزینه حمل و نقل و زمان رسیدن به بازار اکنون دو فاکتور مورد اهمیت در اقتصاد های دنیا به شمار رفته به این معنا که رسیدن به بازار و قیمت حمل و نقل برای ورود به بازار از اهمیت ویژه ای برخوردار است که می تواند در قیمت تمام شده کالا تاثیرگذار باشد.</p>
      <p>کردی تصریح کرد: هم اکنون چابهار از چنین وضعیتی برخوردار است چرا که همه در دنیا بدنبال جغرافیای مناسب متناسب با بازار خود بوده اند و به دنبال مسیری هستند که بتوان ارتباطات را با بازارهای منطقه ای با سهولت بیشتری برقرار کرد. همانطور که چین به عنوان یک ابتکار جدید با راه اندازی پروژه یک جاده- یک کمربند وارد فضای رقابتی شده و مدعی است به زودی قدرت اول برتر اقتصاد دنیا خواهد شد.</p>
      <p>
        <b>چابهار نقطه اتصال ۳ بازار مهم اطراف ایران</b>
      </p>
      <p>مدیرعامل منطقه آزاد چابهار در بخش دیگری از سخنان خود با بیان اینکه ۳ بازار مهم «آسیای میانه، افغانستان، سی آی اف، روسیه و شرق اروپا»، «جنوب آفریقا» و «شرق آسیا و جنوب شرق آن» ۳ بازار مهم اطراف ایران به شمار می رود که می تواند  با پتانسیل هایی که چابهار دارد بهترین موقعیت را جهت اتصال جنوب آفریقا به جنوب شرق آسیا فراهم آورد.</p>
      <p>وی اظهار داشت: در جغرافیای ایران چابهار بهترین نقطه ای است که به دلیل شرایط ژئوپلتیک منطقه رسیدن به آبهای آزاد و خارج از تنگه هرمز می تواند در اختیار سرمایه گذاران قرار گیرد. البته رقیبی هم برای آن وجو د دارد که دچار برخی مشکلات زیرساختی است. پس می توان چابهار را در محاسبات اقتصادی دارای سهم قابل توجهی دانست.</p>
      <p>
        <b>پیشرفت ۶۰ درصدی راه آهن زاهدان – چابهار</b>
      </p>
      <p>کردی در پاسخ به پرسش خبرنگار مهر مبنی بر دستور جدید مقام معظم رهبری برای تامین مالی سواحل مکران گفت: ۳۰۰ میلیون دلار از منابع صندوق توسعه ملی به دستور مقام معظم رهبری جهت تکمیل راه آهن زاهدان – چابهار اختصاص داده شده و وزارت راه نیز متعهد شده سرعت لازم را در این حوزه بوجود آورد.</p>
      <p>وی گفت: این راه آهن نزدیک ۶۰ درصد پیشرفت فیزیکی دارد که نیمه اول سال ۱۴۰۰ اتصال راه آهن چابهار به شبکه سراسری ریلی در دستور کار قرار خواهد گرفت.</p>
      <p>کردی ادامه داد: حمل و نقل ترکیبی از جمله مزایایی است که می تواند در حوزه چابهار و استفاده از پتانسیل های آن مورد توجه قرار گیرد به این معنا که راه آهن با سرعت مناسبی در حال پیشرفت است و دو بانده کردن جاده نیز در دستور کار قرار دارد.</p>
      <p>
        <b>موافقت اصولی برای راه اندازی فرودگاه بین المللی در چابهار</b>
      </p>
      <p>این مقام مسئول در منطقه آزاد چابهار با توجه به اینکه امسال موافقت اصولی برای راه اندازی فرودگاه بین المللی چابهار دریافت شده است، گفت: توافقنامه اجرایی با پیمانکار به امضا رسیده و امید است با ابلاغ مصوبات مربوطه عملیات اجرایی فرودگاه آغاز شود.</p>
      <p>وی اظهار داشت: احداث فرودگاه بین المللی چابهار یک پروژه حداقل سه ساله است که به زودی عملیات اجرایی آن شروع خواهد شد. ضمن آنکه ۵۵۰ میلیارد تومان در فاز اول برای جابجایی یک میلیون مسافر هزینه خواهد شد.</p>
      <p>کردی از اخذ تاییدیه دولت چین برای فاینانس ۴۵۰ میلیون دلاری فرودگاه بین المللی چابهار خبر داد و گفت: فاز اول بخش «کارگو» به ظرفیت ۵ میلیون تن نیز طراحی شده است</p>
      <p>مرزبندی منطقه آزاد چابهار مشخص خواهد شد</p>
      <p>وی با بیان اینکه چابهار تنها منطقه آزادی است که هیچ مردی اعم از هوایی، زمینی و دریایی ندارد، گفت: این معضل حل شده و طرح توسعه محدوده منطقه آزاد چابهار هفته آینده در دستور کار کمیسیون اقتصادی مجلس قرار خواهد گرفت.</p>
      <p>
        <b>الحاق بندر شهید بهشتی و کلانتری به منطقه آزاد چابهار</b>
      </p>
      <p>وی گفت: در طرح توسعه ای که برای محدوده منطقه آزاد چابهار در نظر گرفته شده بنادر شهید بهشتی و کلانتری نیز در طرح توسعه جانمایی شده اند ضمن اینکه امیدواریم بتوانیم فصل جدیدی از توسعه چابهار راپیش رو داشته باشیم.</p>
      <p>کردی در ادامه به نقش آفرینی چابهار در اقتصاد ملی اشاره و خاطرنشان کرد: از دو مسیر فولاد و پتروشیمی نقش آفرینی این منطقه آزاد در اقتصاد ملی را دنبال خواهیم کرد، گفت: طرح جامع فولاد کشور ۱۰ میلیون تن تولید فولاد را برنامه ریزی کرده که سهم سواحل مکران نیز در آن در نظر گرفته شده است که هم اکنون ۱.۶ میلیون تن را روی خاک داشته و ساخت کوره نیز تمام شده است.</p>
      <p>وی گفت: فاینانس از صندوق توسعه ملی به میزان ۱۱۲ میلیون یورو عملیاتی شده که در سال ۱۴۰۰ به بهره برداری خواهد رسید ضمن اینکه در فاز دوم نیز ۳.۲ میلیون تن فولاد برنامه ریزی شده است.</p>
      <p>این مقام مسئول در منطقه آزاد چابهار بیان داشت: در شرایطی است که صد درصد محصولات تولیدی فولاد و پتروشیمی در فاز صادرات قرار خواهد گرفت.</p>
      <p>
        <b>توسعه جوامع بومی در دستور کار</b>
      </p>
      <p>وی توسعه جوامع بومی را در منطقه آزاد چابهار مورد تاکید قرار داد و گفت: سهم جوامع محلی به گونه ای تعریف شده که توسعه پایدار در آن صورت گیرد که به این ترتیب تمرکز بر روی صنایع کوچک و متوسط خواهد بود ضمن اینکه صنایع پائین دستی فولاد و پتروشیمی را در قالب خوشه هایی توسعه خواهیم داد.</p>
      <p>کردی گفت: خوشه پتروشیمی ۲۳ طرح کوچک ومتوسط در صنایع پائین دستی را دنبال خواهد کرد ضمن اینکه ما نگاهمان به تولید محصول برای بازارهای صادراتی است به این معنا که باید از کشورهای همسایه ای همچون افغانستان مواد اولیه وارد کرده و به کشوری همچون پاکستان به ۲۰۰ میلیون نفر جمعیت کالا صادر کنیم. این در شرایطی است که اگر بخواهیم کالاها را به تهران صادر کنیم باید ۲ هزار کیلومتر بپیماییم اما تا کراچی با ۲۰ میلیون نفر جمعیت، ۷۰۰ کیلومتر مسافت باید پیموده شود.</p>
      <p>وی اظهار داشت: در حوزه شیلات ۷۰ درصد تن ماهی کشور و ۳۴ درصد تولید آبزیان از چابهار و کنارک تامین می‌شود و ۲۴ هزار نفر اشتغال در آن وجود دارد.</p>
      <p>وی گفت: در زنجیره ارزش شیلات یکی از نیازها تامین ادوات صیادی و تورهای ماهیگیری است که اولین واحد توربافی در سه شیفت مشغول به فعالیت است.</p>
      <p>
        <b>رسوب کالا در چابهار نداریم</b>
      </p>
      <p>این مقام مسئول در منطقه آزاد چابهار با بیان اینکه رسوب کالا در مناطق آزاد ناشی از سیاست های سرزمین اصلی بود، برخی آمارها مبنی بر رسوب کالاهای اساسی و برنج در منطقه آزاد چابهار صحت ندارد، تصریح کرد: این اعداد و ارقام که از سوی برخی نمایندگان مجلس اعلام شد مبنای منطقی در منطقه آزاد چابهار ندارد. این در شرایطی است که رسوب کالا به صورت غیرمتعارف وجود ندارد ضمن اینکه در مورد محصولی همچون برنج پس از لغو ممنوعیت فصلی واردات مسیر ترخیص روان خواهد شد. پس پدیده ای به اسم رسوب کالا نداریم.</p>
      <p>وی ادامه داد: ثبات در شرایط اقتصاد کلان و بازار ارز پیام را به سرمایه گذاران می دهد که جای نگرانی وجود ندارد.</p>
      <p>کردی در پایان خاطرنشان کرد: پیشنهادات اصلاحی برای تخفیف سود بازرگانی در منطقه آزاد چابهار منتظر تصویب هیئت دولت است و ما مشوق های بسیار مناسبی را به سرمایه گذاران ارائه خواهیم داد.</p>
    </article>
  </body>
</html>