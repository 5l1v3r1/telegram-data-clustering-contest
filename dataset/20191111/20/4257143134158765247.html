<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/11/megujult-a-kaposvari-csiky-gergely-szinhaz"/>
    <meta property="og:site_name" content="infostart"/>
    <meta property="article:published_time" content="2019-11-11T20:34:00+00:00"/>
    <meta property="og:title" content="Megújult a kaposvári Csiky Gergely Színház"/>
    <meta property="og:description" content="Átadták a mintegy 9,5 milliárd forintból felújított és kibővített kaposvári Csiky Gergely Színházat."/>
  </head>
  <body>
    <article>
      <h1>Megújult a kaposvári Csiky Gergely Színház</h1>
      <address><time datetime="2019-11-11T20:34:00+00:00">11 Nov 2019, 20:34</time> by <a rel="author">Infostart / MTI</a></address>
      <h3>Átadták a mintegy 9,5 milliárd forintból felújított és kibővített kaposvári Csiky Gergely Színházat.</h3>
      <p>Fülöp Péter, az Emberi Erőforrások Minisztériumának művészeti, közművelődési és közgyűjteményi ügyekért felelős helyettes államtitkára, a színház igazgatója az Orbán Viktor kormányfő jelenlétében megtartott eseményen hangsúlyozta: a teátrum célja, hogy tartósan meghatározó szereplője legyen a magyar színházi életnek. Olyan intézményként működjön, amely azonos művészeti igényesség mellett ugyanúgy képes elvállalni a tabuk ledöntését, ahogy a hagyományok megőrzését.</p>
      <figure>
        <img src="https://infostart.hu/images/site/articles/inline/2019/11/1573504545-ZusKuxjH8_md.jpg"/>
        <figcaption>A felújított Csiky Gergely Színház MTI/Varga György</figcaption>
      </figure>
      <p>A mai kor színháza egyre inkább túllépi az előadóművészet határait, nyitva ezzel a társművészetek irányába - fogalmazott, rámutatva, hogy ezt a tendenciát felismerve a Csiky Gergely Színházat mint a dél-dunántúli régió meghatározó teátrumát nemcsak művészeti, hanem kulturális központként is definiálják.</p>
      <p>"Meggyőződésünk, hogy a színház egyik kiemelt feladata a 21. századi intermediális társadalmak aktuális problémáinak érzékeny bemutatása a magyar nyelviség és identitás prizmáján keresztül" - hangsúlyozta. Kitért rá, hogy a Csiky Gergely Színház ennek jegyében határozza meg műsorát, művészeti koncepcióját a következő években.</p>
      <p>Fülöp Péter kiemelte, hogy "a színház meghatározó múltja büszkeség, felelősség és lehetőség", az intézmény története során öt Kossuth-díjast, tizenkét érdemes művészt, huszonnyolc Jászai-díjas művészt adott Magyarországnak.</p>
      <p>Szita Károly (Fidesz-KDNP), Kaposvár polgármestere arról szólt, hogy a Csiky fogalommá, a kaposváriak ügyévé vált, amelyet féltve gondoztak, mert a város sorsa egybefonódott a szecessziós épület sorsával: ahogy az egyre korosabb épületnek állnia kellett a megpróbáltatásokat, az itt élőknek úgy kellett megküzdeniük hol a gazdaság hideg racionalitásával, hol a politikai széljárás időnként fojtogató hátrányaival.</p>
      <p>Húsz évnek kellett eltelnie, hogy olyan kormánya legyen Magyarországnak, amely minden korábbinál nagyobb felhatalmazást kapott nemzeti politikájához, és hogy "ne csak észrevegyék a hulló vakolatot, hanem a város mellé álljanak, és lehetőséget kapjunk, hogy termőre fordítsuk mindazt, amiért a kaposváriak közössége nagyon sokat dolgozott és építsük a várost a magunk dicsőségére" - mondta.</p>
      <p>A politikus példaként hozta fel, hogy a Kaposvár egykori polgármesteréről, Németh Istvánról elnevezett városfejlesztési program keretében a közelmúltban új sportcsarnok, versenyuszoda épült a városban, és részben elkészült a somogyi megyeszékhelyet az M7-es autópályával összekötő 67-es gyorsforgalmi út. Szita Károly köszönetet mondott a kormányfőnek a fejlesztések támogatásáért.</p>
      <p>A Kaposvár jelképének számító Csiky Gergely Színház épülete Magyar Ede és Stahl József tervei alapján készült 1911-ben, benne 1955-től működik állandó társulat. Az ingatlant 1965-ben kibővítették, az 1980-as évek végén felújították, egészen mostanáig azonban jelentős átalakítást nem végeztek rajta, modernizációja esedékessé vált.</p>
      <p>A teátrum a három éven át tartó, műemléki szempontú kivitelezés során kívül és belül egyaránt megújult, hogy megfeleljen a 21. századi igényeknek. A 9 ezer négyzetméteres, három játszóhelyes épületnek új előcsarnoka lett, nagyterme 450, kamaraterme 150, stúdióterme 50 néző befogadására alkalmas.</p>
      <p>A színház különlegessége a világviszonylatban is korszerű, egyes megoldásait tekintve Magyarországon kevés helyen alkalmazott színpadtechnika. A teátrum úgynevezett felső színpadgépészete teljesen gépesített lett, a színpadba pedig egy nagy dobforgót építettek be süllyedőkkel, liftekkel, amelyek érdekes színpadképek gyors beállítását teszi lehetővé. Mindez a minden igényt kielégítő, költséghatékonyan üzemeltethető világítás- és hangtechnikával együtt jelentősen növeli az előadások nyújtotta élményt.</p>
      <p>Az ünnepélyes megnyitó keretében bemutatták Csiky Gergely Buborékok című vígjátékát, amelyet Vidnyánszky Attila, a Nemzeti Színház igazgatója rendezett.</p>
      <p>
        <i>Nyitókép: MTI/Varga György</i>
      </p>
    </article>
  </body>
</html>