<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/novyna/ekonomika/sud-zaochno-zaareshtuvav-eksholovu-nkrekp-vovka"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T20:00:44+00:00"/>
    <meta property="og:title" content="Суд заочно заарештував ексголову НКРЕКП Вовка"/>
    <meta property="og:description" content="Апеляційна палата повністю задовольнила скаргу прокурора САП на відмову заочно застосувати запобіжний захід підозрюваному."/>
  </head>
  <body>
    <article>
      <h1>Суд заочно заарештував ексголову НКРЕКП Вовка</h1>
      <address>
        <time datetime="2019-11-11T20:00:44+00:00">11 Nov 2019, 20:00</time>
      </address>
      <p>
        <b>Апеляційна палата заочно взяла під варту колишнього голову Національної комісії, що здійснює державне регулювання у сферах енергетики та комунальних послуг, Дмитра Вовка, якого НАБУ і САП підозрюють у причетності до нанесення майже 19 млрд грн збитків від впровадження формули «Роттердам плюс».</b>
      </p>
      <p>Таке рішення палата Вищого антикорупційного суду ухвалила 11 листопада, повідомив «Слово і Діло» прокурор САП Віталій Пономаренко.</p>
      <p>«<i>Заочно взяли під варту</i>», – сказав він.</p>
      <p>Детективи встановили, що представники групи компаній ДТЕК у 2015 році почали тиснути на керівництво НКРЕКП, аби воно включило до тарифу (ціни) на електроенергію, що виробляли ТЕС цієї групи, видатки, які насправді не здійснювалися, а саме – витрати на доставку та перевалку енергетичного вугілля в Україну з портів у Європі. В березні 2016 року НКРЕКП на зазначену пропозицію пристала, передбачивши зазначені неіснуючі видатки у формулі, за якою розрахувався тариф (ціна) для всієї теплової генерації. Це, своєю чергою, призвело до зростання вартості всієї електричної енергії і, як наслідок, зростання тарифів на електроенергію для промисловості, об'єктів соціальної інфраструктури, підприємців, які, понесли фінансовий тягар з оплати необґрунтованого тарифу. В результаті подорожчали товари та послуги для кінцевого споживача, в тому числі й першої необхідності.</p>
      <p>За даними слідства, в результаті зазначених дій споживачам електроенергії впродовж 2016-2017 рр завдано 18,87 млрд грн збитків, із яких 14,3 млрд грн отримала группа компаній ДТЕК.</p>
      <p>Нагадаємо, <a href="https://www.slovoidilo.ua/2019/08/08/novyna/ekonomika/nabu-pidtverdyly-pidozry-spravi-formuly-rotterdam-plyus">Вовку заочно повідомили про підозру</a>. <a href="https://www.slovoidilo.ua/2019/08/16/novyna/ekonomika/nabu-oholosylo-rozshuk-eks-holovu-nkrekp-vovka">Його також оголосили у національний та міжнародні розшуки</a>. Пізніше <a href="https://www.slovoidilo.ua/2019/08/20/novyna/ekonomika/rotterdam-plyus-sud-vidmovyvsya-zaochno-areshtovuvaty-eks-hlavu-nkrekp-vovka">суд відмовився заочно заарештувати ексголови НКРЕКП</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/08/30/novyna/ekonomika/sudi-poyasnyly-chomu-ne-areshtuvaly-eks-holovu-nkrekp-vovka"/>
        <a href="https://www.slovoidilo.ua/2019/08/21/novyna/ekonomika/rotterdam-plyus-eks-holova-nkrekp-vovk-zyavyvsya-rozshuku-mvs"/>
        <a href="https://www.slovoidilo.ua/2019/08/20/novyna/polityka/sap-oskarzhyt-vidmovu-obranni-zapobizhnoho-zaxodu-eks-holovi-nkrekp-vovku"/>
        <a href="https://www.slovoidilo.ua/2019/08/19/novyna/ekonomika/rotterdam-plyus-vovk-prokomentuvav-svoye-povernennya-ukrayinu"/>
      </related>
    </article>
  </body>
</html>