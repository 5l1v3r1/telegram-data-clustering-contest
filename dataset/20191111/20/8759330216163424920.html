<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903421/soort-van-competitievervalsing-in-1b-derde-keer-niet-op-volledige-sterkte-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-11T20:30:00+00:00"/>
    <meta property="og:title" content="Competitievervalsing in de Proximus League? 'Derde keer niet op volledige sterkte'"/>
    <meta property="og:description" content="Vrijdag begint de Proximus League het tweede periodekampioenschap. Beerschot begint met een verplaatsing bij Oud-Heverlee Leuven. De Ratten kunnen tegen OHL geen beroep doen op vier internationals. Bij Beerschot vinden ze dat maar niks."/>
  </head>
  <body>
    <article>
      <h1>Competitievervalsing in de Proximus League? 'Derde keer niet op volledige sterkte'</h1>
      <address>
        <time datetime="2019-11-11T20:30:00+00:00">11 Nov 2019, 20:30</time>
      </address>
      <p>
        <b>Vrijdag begint de Proximus League het tweede periodekampioenschap. Beerschot begint met een verplaatsing bij Oud-Heverlee Leuven. De Ratten kunnen tegen OHL geen beroep doen op vier internationals. Bij Beerschot vinden ze dat maar niks.</b>
      </p>
      <p>Yan Vorogovskiy, Reda Halaimia, Prince Ibara en Irakli Bugridze zullen aan Den Dreef niet in actie komen. 'We zijn trots dat onze spelers tot de beste van hun land en hun generatie behoren maar betreuren het dat de interlands de competitie in 1B beinvloeden. Beerschot zal dit blijven aankaarten bij de Pro League', laat Beerschot weten.</p>
      <p>Tijdens de interlandbreak wordt er niet gevoetbald in de Jupiler Pro League. In de Proximus League gaat de competitie gewoon door. 'Het is al de derde keer dit seizoen dat Beerschot niet op volledige sterkte kan aantreden omdat het enkele internationals moet missen. Wordt de competitie in 1A stilgelegd, in 1B wordt er geen rekening gehouden met de interlands. Jammer dat het aantrekken van goede buitenlanders in 1B bestraft wordt', stelt Beerschot.</p>
      <p>De Ratten stippen tot slot nog aan dat zij niet het enige slachtoffer zijn. 'Beerschot is niet de enige ploeg die benadeeld wordt en zal er voor blijven ijveren dat de Pro League 1A en 1B op dit vlak gelijk en rechtvaardig behandelt.'</p>
    </article>
  </body>
</html>