<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/arrestert-for-andre-gang-pa-48-timer/71807560"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T20:37:33+00:00"/>
    <meta property="og:title" content="Arrestert for andre gang på 48 timer"/>
    <meta property="og:description" content="Den 40 år gamle skandalerockeren hadde knapt sluppet ut av varetekt før han var tilbake igjen."/>
  </head>
  <body>
    <article>
      <h1>Arrestert for andre gang på 48 timer</h1>
      <h2>Den 40 år gamle skandalerockeren hadde knapt sluppet ut av varetekt før han var tilbake igjen.</h2>
      <address><time datetime="2019-11-11T20:37:33+00:00">11 Nov 2019, 20:37</time> by <a rel="author">Anniken Aronsen</a></address>
      <p>Torsdag ble Pete Doherty (40) pågrepet i Paris med to gram kokain. Det ble den siste i rekken av narkotikasaker for The Libertines-vokalisten, som tidligere har sonet en rekke ganger besittelse av flere ulovlige stoffer.</p>
      <p>Den franske avisa <a href="https://www.lepoint.fr/faits-divers/info-le-point-pete-doherty-a-nouveau-en-garde-a-vue-cette-fois-pour-violence-10-11-2019-2346354_2627.php">Le Point</a> skriver at Doherty ble løslatt etter et døgn i varetekt. Søndag morgen var han igjen i trøbbel med politiet - etter å ha havnet i basketak med en annen mann.</p>
      <p>Det bekrefter hans advokat Arash Derambarsh til avisa.</p>
      <h3>Skal ha feiret løslatelse</h3>
      <p>40-åringen er nå tilbake i politiets varetekt, og blir etterforsket for vold begått i beruset tilstand.</p>
      <p>Ifølge <a href="http://www.leparisien.fr/faits-divers/pete-doherty-de-nouveau-place-en-garde-a-vue-a-paris-10-11-2019-8190519.php">Le Parisien</a> skal Doherty ha vært kledd i pyjamas da han langet ut mot en 19 år gammel mann i Saint-Germain-des-Pres-distriktet i den franske hovedstaden. Briten skal ha hatt både sovepiller og alkohol innabords da politiet pågrep ham.</p>
      <p>Advokaten hans sier til avisa at Doherty var ute for å feire løslatelsen fra varetekt.</p>
      <p>Det skal ha vært 19-åringen selv som anmeldte forholdet, men skadeomfanget er foreløpig ukjent.</p>
      <h3>Skal på turné</h3>
      <p>Det har med andre ord vært en røff helg for artisten, som fra neste uke setter ut på europaturné med The Libertines.</p>
      <p><a href="https://www.independent.co.uk/arts-entertainment/music/news/pete-doherty-arrest-paris-fight-cocaine-custody-release-violence-police-a9198676.html">Independent</a> har fått tak i en representant for bandet, som sier at arrestasjonene neppe kommer til å innvirke på den forestående turneen. Første konsert er i Brussel den 18. november.</p>
      <p>At skandaleoverskrifter følger rockeren er ikke nytt. Helt siden han slo gjennom på starten av årsskiftet har han slitt med et omfattende rusmisbruk, noe han selv også har vært åpen om.</p>
      <p>I 2011 ble han <a href="https://www.dagbladet.no/kjendis/pete-doherty-domt-til-seks-maneder-fengsel/63689032">dømt til et halvt års fengsel</a> for besittelse av kokain.</p>
      <h3>Flere russkandaler</h3>
      <p>Tidligere har han fortalt at han solgte narkotika og sex som ungdom, for å betale for sitt eget rusbruk.</p>
      <figure>
        <img src="https://dbstatic.no/71807647.jpg?imageId=71807647&amp;width=1024&amp;height=615"/>
        <figcaption><b>SKAPTE STORM:</b> Kate Moss havnet i kokain-trøbbel da hun i 2005 var kjæreste med Pete Doherty. Foto: NTB Scanpix. Vis mer</figcaption>
      </figure>
      <p>I 2005 fikk han ytterligere oppmerksomhet da det ble kjent at han var i et forhold med supermodell Kate Moss. Kort tid seinere dukket det bilder opp av den da 31 år gamle modellen som <a href="https://www.dagbladet.no/kultur/kate-moss-i-kokain-skandale/66133752">sniffet kokain i sin daværende kjærestes musikkstudio</a>.</p>
      <p>Det er tre år siden The Libertines kunngjorde comeback etter elleve års opphold siden siste studioalbum. Det var kort tid etter at Doherty hadde sjekket ut av <a href="https://www.dagbladet.no/kjendis/na-har-pete-doherty-sjekket-inn-pa-rehab-i-thailand/66689266#_ga=2.168321189.500803811.1573484665-2040253634.1573195597">rehabilitering i Thailand</a>.</p>
    </article>
  </body>
</html>