<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/11/evrostat-vse-poveche-hora-na-65-74-godini-rabotiat.429269"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T20:30:00+00:00"/>
    <meta property="og:title" content="Евростат: Все повече хора на 65-74 години работят"/>
    <meta property="og:description" content="Хората в ЕС работят повече години, преди да се пенсионират | Dnes.bg"/>
  </head>
  <body>
    <article>
      <h1>Евростат: Все повече хора на 65-74 години работят</h1>
      <h2>Хората в ЕС работят повече години, преди да се пенсионират</h2>
      <address><time datetime="2019-11-11T20:30:00+00:00">11 Nov 2019, 20:30</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Равнището на заетост на хората между 55 и 64 години в ЕС през 2018 година е било по-високо от средната заетост в Евросъюза, посочва в публикуван днес доклад Евростат.</p>
      <p>Миналата година равнището на заетост на мъжете на възраст между 55 и 64 години е било 65 процента, а на жените - 52 процента спрямо средно за мъжете 60 процента, а за жените - 48 процента миналата година в ЕС.</p>
      <p>Между 2003 и 2018 година равнището на заетост в тази възрастова група се е увеличило във всички страни от блока с изключение на Гърция.</p>
      <p>В България и Словения увеличението е двойно в този период, а в Словакия - 2,2 пъти, сочат данните на Евростат, цитирани от БТА.</p>
      <p>През 2018 година равнището на заетост сред хората на възраст 55 до 64 година е било над 70 процента в Швеция, Германия и Дания, а в седем страни е под 50 процента.</p>
      <p>В България показателят е бил над 60 процента при средна стойност за ЕС - 59 на сто.</p>
      <p>Един от начините да се повиши финансовата стабилност на старини е да се работи по-дълго. Възрастните хора, които отлагат пенсионирането си, печелят повече пари, трупат допълнителни пенсионни права и евентуално могат да спестят повече или да насочат средства към частни пенсионни планове, посочва Евростат.</p>
      <p>Все по-голям дял от населението на ЕС на възраст между 65 и 74 години продължава да работи. През 2018 година над една четвърт (26 процента) от тази възрастова група в Естония работи.</p>
      <p>В Румъния, Литва, Португалия, Великобритания, Ирландия, Швеция и Латвия над 15 процента от хората на възраст 65-74 години са работили миналата година.</p>
    </article>
  </body>
</html>