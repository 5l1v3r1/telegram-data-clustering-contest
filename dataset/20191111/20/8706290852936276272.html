<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683644/avgenakis-to-neo-nomoschedio-apotelei-tomi-gia-ton-athlitismo"/>
    <meta property="og:site_name" content="enikos.gr"/>
    <meta property="article:published_time" content="2019-11-11T20:32:00+00:00"/>
    <meta property="og:title" content="Αυγενάκης: Το νέο νομοσχέδιο αποτελεί τομή για τον αθλητισμό"/>
    <meta property="og:description" content="Το δικό του μήνυμα, για ένα νέο νομοσχέδιο «που θα αποτελεί τομή για τον αθλητισμό της χώρας», απέστειλε ο Λευτέρης Αυγενάκης, μετά την ολοκλήρωση..."/>
  </head>
  <body>
    <article>
      <h1>Αυγενάκης: Το νέο νομοσχέδιο αποτελεί τομή για τον αθλητισμό</h1>
      <address>
        <time datetime="2019-11-11T20:32:00+00:00">11 Nov 2019, 20:32</time>
      </address>
      <p>Το δικό του μήνυμα, για ένα νέο νομοσχέδιο «που θα αποτελεί τομή για τον αθλητισμό της χώρας», απέστειλε <a href="http://www.enikos.gr/politics/683547/to-efcharisto-tou-avgenaki-se-olympionikes-kai-protathlites">ο Λευτέρης Αυγενάκης</a>, μετά την ολοκλήρωση και της συζήτησης επί των άρθρων στη Διαρκή Επιτροπή Μορφωτικών Υποθέσεων της Βουλής.</p>
      <p>Ο υφυπουργός Αθλητισμού έκανε λόγο για αλλαγή σελίδας, ενώ υπογράμμισε ότι με τη συμβολή και των υπολοίπων κομμάτων θα καταλήξει σε ένα νομοθέτημα, με το οποίο θα υπάρξει διοικητική αναζωογόνηση των ομοσπονδιών της χώρας, αξιοποίηση των Ολυμπιονικών και μετεξέλιξη της Ελληνικής Ολυμπιακής Επιτροπής σε νομικό πρόσωπο ιδιωτικού δικαίου. Παράλληλα, με την κύρωση της σύμβασης Macolin θα αντιμετωπιστούν τα «στημένα παιχνίδια» και η βία.</p>
      <p>«Ολοκληρώθηκε η ακρόαση φορέων, αλλά και η δεύτερη ανάγνωση του νέου νομοσχεδίου, το οποίο αποτελεί τομή για τον αθλητισμό. Για τον αθλητισμό που οραματιζόμαστε για τη χώρα μας. Θέλω να ευχαριστήσω τους Ολυμπιονίκες, τους πρωταθλητές όλο το υγιές στοιχείο του ελληνικού αθλητισμού, που έστειλε ένα δικό του μήνυμα: ότι επιτέλους θέλουμε αλλαγή σελίδα», είπε αρχικά ο υφυπουργός Αθλητισμού και συνέχισε: «Θέλω να ευχαριστήσω και όλους τους συναδέλφους, όλων των κομμάτων, που με το δικό τους τρόπο συμβάλουν στο να καταλήξουμε σε ένα νομοθέτημα, εξαιρετικά χρήσιμο, λειτουργικό, που θα συμβάλει σε έναν αθλητισμό που ζητά και έχει ανάγκη η χώρα μας. Ενίσχυση του μαζικού, ερασιτεχνικού αθλητισμού, του σωματειακού, αλλά και από την άλλη θα υπηρετεί το σχεδιασμό μίας ενιαίας εθνικής στρατηγικής για τον αθλητισμό στη χώρα μας. Σε αυτή την προσπάθεια, η συμβολή όλων είναι απολύτως απαραίτητη. Γι` αυτό το λόγο θέλω να πω ότι με λογική, με σύνεση, αλλά κυρίως με ωριμότητα προχωρούμε να αντιμετωπίσουμε τα στημένα παιχνίδια στη χώρα μας, κυρώνοντας τη σύμβαση Macolin. Προχωρούμε με βήματα μετρημένα στην αντιμετώπιση της βίας, μία μάστιγα που θέλει δουλειά. Θέλει δουλειά από πολλούς και συμμετοχή και ευθύνη από πολλούς. Θα αντιμετωπίσουμε τη διοικητική αναζωογόνηση των ομοσπονδιών της χώρας μας, να αξιοποιήσουμε τους Ολυμπιονίκες της Ελλάδας, αλλά και από την άλλη να μετεξελίξουμε την Ελληνική Ολυμπιακή Επιτροπή σε νομικό πρόσωπο ιδιωτικού δικαίου, ευέλικτο, λειτουργικό και χρήσιμο. Η προσπάθεια θέλει μεγάλη βοήθεια, γι` αυτό το λόγο και σήμερα η παρουσία όλων των εκπροσώπων των φορέων ήταν εξαιρετικά σημαντική και οφείλω να πω ένα μεγάλο ευχαριστώ. Η δουλειά συνεχίζεται, οι προτάσεις που κατατέθηκαν θα αξιολογηθούν και μέχρι την Παρασκευή που θα έχουμε στην Ολομέλεια το νομοσχέδιο υπάρχει δρόμος να γίνουν αρκετές βελτιώσεις».</p>
      <p>Να σημειωθεί ότι στη συνεδρίαση επί των άρθρων του νέου αθλητικού νομοσχεδίου, το σχέδιο νόμου έγινε δεκτό επί της αρχής, κατά πλειοψηφία, με μοναδικά «όχι» αυτά του εισηγητή του ΣΥΡΙΖΑ, Ιωάννη Μπουρνού, και της ειδικής αγορήτριας του ΜέΡΑ 25, Σοφίας Σακοράφα.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/683547/to-efcharisto-tou-avgenaki-se-olympionikes-kai-protathlites%0A%20%20%20%20%0A"/>
        <a href="http://www.enikos.gr/politics/683546/se-dimosia-diavoulefsi-to-nomoschedio-gia-tin-psifo-ton-apodimon-%0A%20%20%20%20%0A"/>
        <a href="http://www.enikos.gr/politics/683158/kyvernitikes-piges-kindynologies-apo-ton-syriza-ta-pragmata-pigai%0A%20%20%20%20%0A"/>
        <a href="http://www.enikos.gr/politics/683028/simera-sta-kommata-to-schedio-nomou-gia-ti-psifo-ton-apodimon-se-%0A%20%20%20%20%0A"/>
        <a href="http://www.enikos.gr/politics/682901/psifistike-epi-tis-archis-to-nomoschedio-pou-kyronei-praxeis-nomo%0A%20%20%20%20%0A"/>
        <a href="http://www.enikos.gr/politics/682907/avgenakis-eimaste-etoimoi-na-analavoume-to-politiko-kostos-prokei%0A%20%20%20%20%0A"/>
        <a href="http://www.enikos.gr/politics/682909/paradidetai-tin-paraskevi-sta-kommata-to-nomoschedio-gia-tin-psif%0A%20%20%20%20%0A"/>
        <a href="http://www.enikos.gr/politics/681560/psifistike-me-evreia-pleiopsifia-to-nomoschedio-gia-to-asylo-poio%0A%20%20%20%20%0A"/>
        <a href="http://www.enikos.gr/politics/681513/mitsotakis-i-ellada-apokta-ena-domimeno-kai-leitourgiko-systima-a%0A%20%20%20%20%0A"/>
      </related>
    </article>
  </body>
</html>