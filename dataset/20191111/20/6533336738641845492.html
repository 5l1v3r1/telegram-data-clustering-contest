<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/caschi-bianchi-fine-nera-morto-istanbul-apparentemente-218767.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-11T20:10:33+00:00"/>
    <meta property="og:title" content="Caschi bianchi, fine nera -"/>
    <meta property="og:description" content="CASCHI BIANCHI, FINE NERA - È MORTO A ISTANBUL, APPARENTEMENTE PER OMICIDIO, JAMES LE MESURIER, EX SPIA BRITANNICA E FONDATORE DEI CASCHI BIANCHI SIRIANI. ATTIVITÀ CHE GLI È VALSO IL CAVALIERATO DELLA REGINA D'INGHILTERRA, ANCHE SE LE OMBRE SULLA SUA FIGURA E SULL'OPERATO DELLA SUA ONG SONO FORTI"/>
  </head>
  <body>
    <article>
      <h1>Caschi bianchi, fine nera -</h1>
      <address>
        <time datetime="2019-11-11T20:10:33+00:00">11 Nov 2019, 20:10</time>
      </address>
      <p>
        <b>
          <b>CASCHI BIANCHI, FINE NERA - È MORTO A ISTANBUL, APPARENTEMENTE PER OMICIDIO, JAMES LE MESURIER, EX SPIA BRITANNICA E FONDATORE DEI CASCHI BIANCHI SIRIANI. ATTIVITÀ CHE GLI È VALSO IL CAVALIERATO DELLA REGINA D'INGHILTERRA, ANCHE SE LE OMBRE SULLA SUA FIGURA E SULL'OPERATO DELLA SUA ONG SONO FORTI</b>
        </b>
      </p>
      <hr/>
      <p>
        <b>Roberto Vivaldelli per <a href="https://it.insideover.com/">https://it.insideover.com/</a></b>
      </p>
      <p>È morto nel suo appartamento di Istanbul, apparentemente per un caso di omicidio, <b>James Le Mesurier</b>, ex spia britannica e fondatore dei <a href="https://it.insideover.com/guerra/chi-sono-davvero-gli-elmetti-bianchi.html"><b>Caschi bianchi sirian</b></a>i. Come riporta l’<i>Agi,</i> rimangono da chiarire le cause del decesso, ma tutto sembra ricondurre a un omicidio, come confermato dalla procura di Istanbul: meno probabile l’ipotesi del suicidio. Le Mesurier, ex agente dei servizi britannici Mi6, era noto per essere il fondatore dei Caschi bianchi siriani e della Ong <a href="https://maydayrescue.org/"><b>Mayday Rescue. </b></a>Attività, ricorda l’<i>Agi</i>, che è valsa a Le Mesurier il cavalierato, conferitogli dalla regina di Inghilterra, anche se le ombre sulla sua figura e sull’operato della sua Ong sono forti.</p>
      <figure>
        <a href="https://www.dagospia.com/mediagallery/Dago_fotogallery-255192/1236894.htm">
          <img src="https://cdn-static.dagospia.com/img/foto/11-2019/james-le-mesurier-1236894.jpg"/>
        </a>
        <figcaption>James Le Mesurier</figcaption>
      </figure>
      <p>Attivi dal 2013, i <b>Caschi bianchi</b> siriani sono stati celebrati e premiati in tutto l’occidente per “il coraggio, la compassione e l’impegno umanitario eccezionali nel soccorrere i civili”. Già candidati al <b>Nobel per la Pace</b> e vincitori del “Nobel alternativo” ideato nel 1980 dallo scrittore Jakob von Uexkull, i soccorritori siriani operanti nelle aree della Siria controllate dai ribelli sono diventanti celebri in tutto il mondo grazie all’omonimo documentario-cortometraggio prodotto da Netflix, premiato agli Oscar nella rispettiva categoria.</p>
      <p>
        <b>Chi era James Le Mesurier</b>
      </p>
      <p>Come molti altri ufficiali dell’esercito britannico, Le Mesurier ha frequentato la <b>Royal Academy of Military</b>, dove si è diplomato con il massimo dei voti, ricevendo persino la Medaglia dalla Regina. In seguito <a href="http://www.zoominfo.com/p/James-LeMesurier/1321474360"><b>ha servito l’esercito britannico</b></a> in molti teatri di guerra. In particolare, ha lavorato come capo dell’intelligence inglese a Pristina, in Kosovo. Nel 2000, Le Mesurier ha lasciato l’esercito e ha iniziato a lavorare per le Nazioni Unite, poiché “l’aiuto umanitario è più efficace” di un esercito nei teatri di guerra, secondo la sua esperienza.</p>
      <p>In un’intervista a <a href="http://www.ilfoglio.it/esteri/2016/10/05/news/intervista-all-addestratore-inglese-dei-caschi-bianchi-in-siria-104899/"><b><i>Il Foglio</i></b></a> del 5 ottobre 2016, <b>James Le Mesurier</b> racconta come ha fondato i Caschi bianchi siriani: “Il mio <i>background</i> è nei processi di stabilizzazione. Lavoro in medio oriente da circa vent’anni. Ho lavorato in zone di conflitto in tutto il medio oriente, e l’approccio standard dei governi che vogliono stabilizzare degli stati falliti o fragili di solito segue due linee guida: la democratizzazione e il buon governo e il rafforzamento del settore della sicurezza. Ho iniziato a lavorare in Siria nel 2011 e quello che ha iniziato a prendere corpo era il solito lavoro di supporto secondo manuale: sostenere un paese che stava cadendo verso una instabilità drammatica e implementare una serie di programmi di democratizzazione e buon governo per la popolazione siriana”.</p>
      <figure>
        <a href="https://www.dagospia.com/mediagallery/Dago_fotogallery-255192/1236895.htm">
          <img src="https://cdn-static.dagospia.com/img/foto/11-2019/james-le-mesurier-1236895.jpg"/>
        </a>
        <figcaption>James Le Mesurier</figcaption>
      </figure>
      <p>
        <b>Un passato da 007</b>
      </p>
      <p>Prima di fondare i Caschi bianchi, <a href="https://www.zoominfo.com/p/James-LeMesurier/1321474360"><b>Le Mesurier ricopre ruoli di prim’ordine nell’Olive Group</b></a>, un’organizzazione privata di mercenari che si è poi fusa con Blackwater-Academi in quello che oggi è conosciuto come Constellis Holdings. Poi, nel 2008, Le Mesurier lascia l’Olive Group dopo essere stato nominato direttore della Good Harbor Consulting, presieduta da <a href="https://www.sourcewatch.org/index.php/Richard_A._Clarke"><b>Richard A. Clarke</b></a>, un veterano della sicurezza nazionale statunitense sotto le amministrazioni Bush e Clinton. Grazie ai contatti di Le Mesurier, i Caschi bianchi siriani hanno ricevuto importanti<b> finanziamenti governativi</b> da parte dei governi occidentali. Come rileva il<a href="https://www.telegraph.co.uk/news/worldnews/middleeast/syria/11894944/As-the-West-drops-demand-for-Assad-to-go-meet-the-group-the-UK-funds-to-support-his-victims.html"><b> <i>Telegraph</i></b></a>, il Foreign and Commonwealth Office, il dicastero del Regno Unito responsabile della promozione degli interessi del Paese all’estero, rappresenta la “principale fonte di finanziamento” della ong.</p>
      <p>
        <b>Le ombre sui Caschi bianchi siriani</b>
      </p>
      <figure>
        <a href="https://www.dagospia.com/mediagallery/Dago_fotogallery-255192/737349.htm">
          <img src="https://cdn-static.dagospia.com/img/foto/11-2015/in-fuga-dalle-bombe-in-siria-737349.jpg"/>
        </a>
        <figcaption>in fuga dalle bombe in siria</figcaption>
      </figure>
      <p>I Caschi bianchi siriani, attualmente, come dimostrano i loro stessi report dalle zone di guerra, operano soprattutto nel governatorato di Idlib, nella Siria nord-occidentale, e nelle campagne di Aleppo. Nella città di Idlib è presente la formazione islamista di <b>Hayat Tahrir al-Sham (Hts)</b>, di gran lunga la formazione ribelle estremista più organizzata e radicata in quella regine, nata dalle ceneri di al-Nusra, cioè la diramazione siriana di al-Qaeda. Il vice segretario alla Difesa degli Stati Uniti Michael Mulroy <a href="https://www.dailymail.co.uk/wires/afp/article-4722840/Jihadists-control-Syrias-Idlib-rebel-pull-monitor.html"><b>ha dichiarato nel giugno 2019</b></a> che “Idlib è presente la più grande concentrazione di affiliati di al-Qaeda al mondo in questo momento”, mentre secondo il generale Joseph Dunford a Idlib ci sono tra i 20mila e i 30mila terroristi.</p>
      <figure>
        <a href="https://www.dagospia.com/mediagallery/Dago_fotogallery-255192/589226.htm">
          <img src="https://cdn-static.dagospia.com/img/foto/09-2014/bombardamenti-in-siria-589226.jpg"/>
        </a>
        <figcaption>bombardamenti in siria</figcaption>
      </figure>
      <p>I Caschi bianchi, dunque, operano solamente in queste zone controllate da milizie ribelli radicali e dai terroristi islamici. È dunque del tutto evidente la contiguità e l’affinità non solo ideologica ma anche operativa dei Caschi bianchi siriani con queste formazioni salafite: i recenti post contro le milizie curde dimostrano chiaramente che la celebre Ong è tutto fuorché neutrale nel conflitto siriano e ha fatto – da sempre – megafono alla narrativa dei “ribelli” e alla loro propaganda,<a href="https://it.insideover.com/guerra/chi-sono-davvero-gli-elmetti-bianchi.html"><b> come più volte abbiamo sottolineato su questa testata</b></a>, nonostante le celebrazioni planetarie e gli endorsement dei vip.</p>
    </article>
  </body>
</html>