<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546584.html/%D8%A2%DA%98%D8%A7%D9%86%D8%B3-%D8%A7%D8%AA%D9%85%DB%8C-%D8%BA%D9%86%DB%8C-%D8%B3%D8%A7%D8%B2%DB%8C-%D8%A7%D9%88%D8%B1%D8%A7%D9%86%DB%8C%D9%88%D9%85-%D8%AF%D8%B1-%D9%81%D8%B1%D8%AF%D9%88-%D8%B1%D8%A7-%D8%AA-%DB%8C%DB%8C%D8%AF-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T20:18:00+00:00"/>
    <meta property="og:title" content="آژانس اتمی غنی‌سازی اورانیوم در فردو را تأیید کرد"/>
    <meta property="og:description" content="آژانس بین‌المللی انرژی اتمی در گزارشی روز دوشنبه گفته ایران از تاریخ ۹ نوامبر اقدام به غنی‌سازی اورانیوم در سایت فردو کرده است."/>
  </head>
  <body>
    <article>
      <h1>آژانس اتمی غنی‌سازی اورانیوم در فردو را تأیید کرد</h1>
      <address>
        <time datetime="2019-11-11T20:18:00+00:00">11 Nov 2019, 20:18</time>
      </address>
      <p>آژانس بین‌المللی انرژی اتمی در گزارشی روز دوشنبه گفته ایران از تاریخ ۹ نوامبر اقدام به غنی‌سازی اورانیوم در سایت فردو کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ آژانس بین‌المللی انرژی اتمی در گزارش فصلی جدید خود گفته ایران از تاریخ ۹ نوامبر اقدام به غنی‌سازی اورانیوم در سایت فردو کرده است. </p>
      <p>در گزارش فصلی آژانس بین‌المللی انرژی اتمی که روز دوشنبه برای اعضای شورای حکام ارسال شده تصریح کرده میزان ذخایر اورانیوم کم‌غنای ایران ۳۷۲.۳ کیلوگرم بوده است.</p>
      <p>نهاد دیده‌بان هسته‌ای سازمان ملل متحد گفته ایران اقدام به نصب سانتریفیوژهای پیشرفته از جمله IR-8B، IR-9، IR-S و  IR-6SMO کرده است. </p>
      <p>در بخشی از این گزارش ادعا شده آژانس بین‌المللی انرژی اتمی در منطقه‌ای که به آژانس اعلام نشده ذرات اورانیوم طبیعی کشف کرده است. </p>
      <p>جمهوری اسلامی ایران در واکنش به اقدام یکجانبه آمریکا در خروج از برجام از ۱۸ اردیبهشت سال جاری هر ۶۰ روز یکبار گام‌هایی را در جهت کاستن از تعهدات خود ذیل برجام برداشته است. تهران، چهارمین گام را از چند روز پیش برداشته است. </p>
      <p>«حسن روحانی»، رئیس‌جمهور اسلامی ایران چهاردهم آبان ماه با اعلام گام چهارم برجامی ایران اظهار داشت: «گامی که از فردا آغاز می‌کنیم در فردو خواهد بود و می‌دانید که طبق برجام بیش از هزار سانتریفیوژ در فردو داریم. در برجام قرار بود این سانتریفیوژها بچرخند اما گاز به آنها تزریق نکنیم که بنده امروز در دستوری به سازمان انرژی اتمی می‌گویم که از فردا گازدهی را در فردو آغاز کنیم و این گام ممکن است سر و صدا کند؛ همه اینها را می‌دانیم، حساسیت آنها را می‌دانیم و حساسیت آنها را نسبت به فردو و سانتریفیوژها می‌دانیم.»</p>
      <p>«علی‌اکبر صالحی»، معاون رئیس‌جمهور و رئیس سازمان انرژی اتمی ایران تصریح کرد که ایران از روز چهارشنبه (پانزدهم آبان) در فردو و با حضور بازرسان آژانس دست به غنی‌سازی تا سقف ۵ درصد خواهد زد. اقدامات ایران در کاهش تعهدات برجامی ذیل سازوکار بندهای ۳۶ و ۳۷ توافق برجام صورت می‌گیرند (<a href="https://www.farsnews.com/news/13980814000108/%DA%AF%D8%A7%D9%85-%DA%86%D9%87%D8%A7%D8%B1%D9%85-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D8%A2%D8%BA%D8%A7%D8%B2-%DA%AF%D8%A7%D8%B2%D8%AF%D9%87%DB%8C-%D8%A8%D9%87-%DB%B1%DB%B0%DB%B4%DB%B4-%D8%B3%D8%A7%D9%86%D8%AA%D8%B1%DB%8C%D9%81%DB%8C%D9%88%DA%98-%D8%AF%D8%B1-%D9%81%D8%B1%D8%AF%D9%88">جزئیات بیشتر</a>).</p>
      <p>منبع: فارس</p>
      <p>انتهای پیام/ </p>
    </article>
  </body>
</html>