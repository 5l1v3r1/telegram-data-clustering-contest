<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/11/noi-ferfi-agy-kozhiedelmet-cafoltak-kutatok"/>
    <meta property="og:site_name" content="infostart"/>
    <meta property="article:published_time" content="2019-11-11T20:43:24+00:00"/>
    <meta property="og:title" content="Női-férfi agyfejlődés - közhiedelmet cáfoltak kutatók"/>
    <meta property="og:description" content="Egy amerikai kutatócsoport megállapította, hogy a közvélekedéssel szemben nincs különbség a lányok és fiúk agyfejlődésében: sem az agyfunkciókban, sem a matematikai képességekben nem találtak eltérést a nemek között."/>
  </head>
  <body>
    <article>
      <h1>Női-férfi agyfejlődés - közhiedelmet cáfoltak kutatók</h1>
      <address><time datetime="2019-11-11T20:43:24+00:00">11 Nov 2019, 20:43</time> by <a rel="author">Infostart / MTI</a></address>
      <h3>Egy amerikai kutatócsoport megállapította, hogy a közvélekedéssel szemben nincs különbség a lányok és fiúk agyfejlődésében: sem az agyfunkciókban, sem a matematikai képességekben nem találtak eltérést a nemek között.</h3>
      <p>A kutatást a pittsburghi Carnegie Mellon Egyetem tudósa, Jessica Cantlon vezette. A csoport eredményeit a Science of Learning akutális számában publikálták - számolt be róla a medicalxpress.com tudományos portál.</p>
      <p>"A tudomány nem támasztja alá, amit az emberek gondolnak. Azt tapasztaltuk, hogy a gyerekek agyműködése hasonló, tekintet nélkül a nemükre, tehát végre újra fogalmazhatjuk elvárásainkat azzal kapcsolatban, hogy mit érhetnek el matematikából a lányok és a fiúk" - mondta Cantlon.</p>
      <aside>Társadalmi hatások<br/>Cantlon szerint a társadalom és a kultúra fordítja el a lányokat és a fiatal nőket a matematikától és a természettudományos területektől. Korábbi tanulmányok szerint a családok több időt töltenek kisfiúkkal olyan játékokkal, amelyek térbeli megismerést igényelnek. Számos tanár a matematikaórákon több időt fordít a fiúkra, s ezzel előre megjósolható a későbbi matematikai eredményesség. Végül a gyerekek jól érzékelik azt is, hogy a szülők mit várnak tőlük matematikából.</aside>
      <p>Cantlon és kutatócsoportja végezte el az első kutatást, amely kisgyerekkorban, agyi képalkotással vizsgálta a matematikai képességek közötti eltérést a nemek között.</p>
      <p>A kutatók MRI-vel mérték az agyi aktivitást 104 három-tízéves gyereknél, 55 volt köztük a lány. A gyerekek a vizsgálat közben alapfokú matematikai témájú - például számolást és összeadást - oktató videót néztek.</p>
      <p>A fiúk és a lányok agyáról készült felvételeket összehasonlították. A kutatók az agyi érettséget is vizsgálták oly módon, hogy a gyerekek agyfelvételeit összehasonlították felnőttekével. A felnőtt csoport létszáma 63 volt, ebből 25 nő. A felnőttek agyfelvételei úgy készültek, hogy ugyanazokat a matematikai tárgyú videókat nézték.</p>
      <p>A statisztikai összehasonlításokból kiderült, hogy a lányok és fiúk agyfejlődése között semmiféle különbség nincs.</p>
      <p>Továbbá a matematikai képességekben sem találtak különbséget, a lányok és fiúk ugyanolyan figyelemmel nézték az oktatóvideókat. A gyerekek - lányok és fiúk - agyi érettsége statisztikailag megfelelt annak, amit a felnőtt csoport női, valamint férfi tagjainál mértek.</p>
      <p>"Nemcsak arról van szó, hogy a fiúk és a lányok ugyanúgy használják a matematikai rendszert, hanem arról is, hogy az egész agyban megfigyelhetők ezek a hasonlóságok. Ez is arra figyelmeztet, hogy az emberek jobban hasonlítanak egymásra, mint amennyiben különböznek" - mutatott rá Alyssa Kersey, a Chicagói Egyetem pszichológiai karának posztdoktori kutatója, a tanulmány egyik szerzője.</p>
      <p>A kutatók elvégeztették a korai matematikai képességeket vizsgáló teszteket is, amelyet három-nyolcéves gyerekeknek fejlesztettek ki. A tesztekben 97 résztvevő, köztük 50 lány vett részt.</p>
      <p>Az eredmények szerint a gyerekek matematikai képességei egyformák voltak, sem nemek, sem kor szerint nem mutatkozott különbség. Nemi különbséget a matematikai képességekben és az agy érettségében sem talált a kutatócsoport.</p>
      <p>
        <i>Nyitókép: Pixabay</i>
      </p>
    </article>
  </body>
</html>