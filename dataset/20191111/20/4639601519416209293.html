<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T20:21:52+00:00"/>
    <meta property="og:title" content="Ιωάννινα: Σπουδαία εκδήλωση με τη σφραγίδα των εφημερίδων «Βήμα» και «ΝΕΑ»"/>
    <meta property="og:description" content="«Οι Μεγάλες Σχολές των Ιωαννίνων – Ο προεπαναστατικός διαφωτισμός και ο Ηπειρωτικός Ευεργετισμός» ήταν το αντικείμενο της"/>
  </head>
  <body>
    <article>
      <h1>Ιωάννινα: Σπουδαία εκδήλωση με τη σφραγίδα των εφημερίδων «Βήμα» και «ΝΕΑ»</h1>
      <h2>«Οι Μεγάλες Σχολές των Ιωαννίνων – Ο προεπαναστατικός διαφωτισμός και ο Ηπειρωτικός Ευεργετισμός» ήταν το αντικείμενο της</h2>
      <address><time datetime="2019-11-11T20:21:52+00:00">11 Nov 2019, 20:21</time> by <a rel="author">Κρουστάλλη Δήμητρα</a></address>
      <p>Με πολιτικές τοποθετήσεις διάνθισαν τις ομιλίες τους, οι οποίες ήταν αφιερωμένες στην πνευματική ζωή των Ιωαννίνων και την κληρονομιά των μεγάλων σχολών των πόλης, ο Πρόεδρος της Βουλής Κώστας Τασούλας και ο πρώην υπουργός Αλέκος Παπαδόπουλος.</p>
      <p>Ο πρώτος ανέφερε μια φράση του Κωνσταντίνου Καραμανλή: «Το Σύνταγμα είναι ο σκελετός της Πολιτείας.  Τα κόμματα, ο λαός και ο Τύπος είναι η σάρκα και το αίμα της. Αν αυτά τα στοιχεία δεν είναι σφριγηλά και υγιή κανένα Σύνταγμα με τις λέξεις του δεν μπορεί να βοηθήσει τη χώρα να πάει μπροστά».</p>
      <p><a href="https://www.in.gr/2019/11/11/economy/anadromika-posa-lefta-prepei-na-perimenoun-oi-syntaksiouxoi/">Αναδρομικά : Πόσα λεφτά πρέπει να περιμένουν οι συνταξιούχοι <br/></a>Ο κ. Παπαδόπουλος αναφέρθηκε στους εορτασμούς για τα 200 χρόνια από την Ελληνική Επανάσταση του 1821 και επισήμανε ότι δεν πρέπει να χαθεί αυτή «η μοναδική ευκαιρία αναστοχασμού της κατάστασης μας για την εθνική επιβίωση που δεν είναι δεδομένη».</p>
      <figure>
        <img src="https://www.in.gr/wp-content/uploads/2019/11/thumbnail-2-600x400.jpg"/>
        <figcaption>Ο διευθυντής του Βήματος, Αντώνης Καρακούσης</figcaption>
      </figure>
      <p>Ο πρώην υπουργός, χαρακτήρισε την επέτειο μεγάλο πολιτικό γεγονός το οποίο δεν πρέπει να γίνει «ανορθολογικό καταφύγιο της απελπισίας» αλλά ένα «νέο κεφάλαιο ρήξεων με όσα εξεμέτρησαν το ζην ώστε να θωρακιστεί η χώρα με άλλης ποιότητας αξίες».</p>
      <h3>Μια σπουδαία εκδήλωση</h3>
      <p>Οι παραπάνω σκέψεις διατυπώθηκαν στη μεγάλη εκδήλωση που διοργάνωσαν  «Το Βήμα», «ΤΑ ΝΕΑ», τα ηλεκτρονικά μέσα in.gr, tovima.gr, tanea.gr και ο τηλεοπτικός σταθμός ONE Channel στην πόλη των Ιωαννίνων, με θέμα: «Οι Μεγάλες Σχολές των Ιωαννίνων – Ο προεπαναστατικός διαφωτισμός και ο Ηπειρωτικός Ευεργετισμός».</p>
      <figure>
        <img src="https://www.in.gr/wp-content/uploads/2019/11/thumbnail_LBV_0765-600x400.jpg"/>
      </figure>
      <figure>
        <img src="https://www.in.gr/wp-content/uploads/2019/11/thumbnail-1-1-600x400.jpg"/>
      </figure>
      <p>Στην εκδήλωση συμμετείχαν περισσότεροι από 700 πολίτες στην κατάμεστη αίθουσα του πνευματικού κέντρου του Δήμου και από τους εξέχοντες ομιλητές παρουσιάστηκε το ιστορικό πλαίσιο και η προσφορά των μεγάλων ευεργετών και των σχολών που ίδρυσαν στην περιοχή διατηρώντας ζωντανή την ελληνική Παιδεία στα χρόνια της Τουρκοκρατίας.</p>
      <p>«Σήμερα μια ιστορική εφημερίδα της χώρας που σύντομα θα κλείσει τα 100 χρόνια ζωής διάλεξε ως πρώτο σταθμό ενός ενδιαφέροντος αφιερωματικού οδοιπορικού ανά την Ελλάδα τον τόπο μας», δήλωσε χαρακτηριστικά στην ομιλία του ο πρόεδρος της Βουλής κ. Κωνσταντίνος Τασούλας.</p>
      <p>«Το Βήμα» που κυκλοφόρησε το 1922 ως «Ελεύθερο Βήμα», από τον Δημήτρη Λαμπράκη, με την προτροπή του Ελευθέριου Βενιζέλου και τη χρηματική συνδρομή  του Προδρόμου Μποδοσάκη, έζησε πρόσφατα μια μεγάλη περιπέτεια στην οποία αναφέρθηκε ο διευθυντής της εφημερίδας Αντώνης Καρακούσης, επισημαίνοντας ότι «Το Βήμα» όπως και «Τα Νέα» κατάφεραν να σταθούν στα πόδια τους και να ξαναπιάσουν το νήμα της Ιστορίας.</p>
      <figure>
        <img src="https://www.in.gr/wp-content/uploads/2019/11/thumbnail-4-600x400.jpg"/>
      </figure>
      <p>Μάλιστα αυτή την Κυριακή θα κυκλοφορήσει μαζί με  «Το Βήμα» η φωτογραφική επανατύπωση της έκδοσης του 1930 «Τα Γιάννενα κι  η Νεοελληνική Αναγέννηση (1648-1820)» του Φάνη Μιχαλόπουλου.</p>
      <p>Στην εκδήλωση  μίλησε ο Δήμαρχος  Ιωαννίνων, κ. Μωυσή Ελισάφ, ο οποίος αναφέρθηκε στην ιστορία της περιοχής των Ιωαννίνων και την άνθηση των μεγάλων Σχολών. Επίσης μίλησαν ο πρώην υπουργός κ. Αλέκος Παπαδόπουλος, ο καθηγητής και πρώην πρύτανης του Πανεπιστημίου Ιωαννίνων, κ. Γεώργιος Δ. Καψάλης, και η Προϊσταμένη Διεύθυνσης της Ζωσιμαίας Δημόσιας Κεντρικής Ιστορικής Βιβλιοθήκης Ιωαννίνων κυρία Βάγια Οικονομίδου.</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>