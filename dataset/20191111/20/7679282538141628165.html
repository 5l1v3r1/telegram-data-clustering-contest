<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-indian-economy-will-be-10-thousand-billion-dollars-in-next-10-15-years-says-rajnath-singh-2844633.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T20:16:20+00:00"/>
    <meta property="og:title" content="अगले 10-15 वर्षों में भारत की अर्थव्यवस्था 10 हजार अरब डालर की होगी : राजनाथ"/>
    <meta property="og:description" content="रक्षा मंत्री राजनाथ सिंह ने सोमवार को भरोसा जताया कि अगले 10-15 वर्षों में भारत की अर्थव्यवस्था बढ़कर 10 हजार अरब डॉलर हो जाएगी। रक्षा उत्कृष्टता के लिए नवाचार (आईडीएक्&amp;zwj;स) पहल की उपलब्धियों..."/>
  </head>
  <body>
    <article>
      <h1>अगले 10-15 वर्षों में भारत की अर्थव्यवस्था 10 हजार अरब डालर की होगी : राजनाथ</h1>
      <address><time datetime="2019-11-11T20:16:20+00:00">11 Nov 2019, 20:16</time> by <a rel="author">एजेंसी ,नयी दिल्ली।</a></address>
      <p>रक्षा मंत्री राजनाथ सिंह ने सोमवार को भरोसा जताया कि अगले 10-15 वर्षों में भारत की अर्थव्यवस्था बढ़कर 10 हजार अरब डॉलर हो जाएगी। रक्षा उत्कृष्टता के लिए नवाचार (आईडीएक्‍स) पहल की उपलब्धियों पर रक्षा मंत्रालय द्वारा आयोजित 'डेफ कनेक्ट 2019' के उद्घाटन सत्र को संबोधित करते हुए सिंह ने यहां कहा कि आज इन स्टार्टअप्स को देखकर उन्हें गर्व की अनुभूति हो रही है और इनके लिये अनुकूल स्थितियां बनाने की जरूरत है।<br/> </p>
      <p>उन्होंने कहा, “हमारे प्रधानमंत्री नरेंद्र मोदी ने 2024 तक अर्थव्यवस्था को पांच हजार अरब डालर तक पहुंचाने का लक्ष्य रखा है। भारत में मौजूद प्रतिभाओं को देखते हुए मुझे पूरा भरोसा है कि हम अगले 10-15 सालों में 10 हजार अरब डालर की अर्थव्यवस्था बन सकते हैं।” सिंह ने कहा कि भारत रक्षा प्रौद्योगिकी के क्षेत्र में आयातक की जगह नवाचार करने वाले और निर्यातक के तौर पर उभरेगा।<br/> </p>
      <p>स्टार्टअप अनुकूलन को बेहद जटिल चुनौती मानते हुए उन्होंने कहा,“विचार महान हो सकते हैं और एक अभिनव सोच समाधान भी तलाश सकती है, लेकिन ऐसी सोच को पनपने और फलने-फूलने के लिए अनुकूल माहौल इन्‍क्‍यूबेशन की जरूरत पड़ती है। हालांकि सावधानीपूर्ण और जोशीले तरीके से अनुकूलन नहीं मिलने पर रचनात्मकता और परियोजनाएं विफल हो सकती हैं।<br/>उन्‍होंने अनुसंधान, विकास और विनिर्माण को एक संयुक्‍त प्रक्रिया करार देते हुए सार्वजनिक और निजी क्षेत्र के बीच सामंजस्य बनाने का आह्वान किया। उन्होंने रक्षा उद्योग और राष्ट्र निर्माण के स्वदेशीकरण में सरकार के पूर्ण समर्थन का भरोसा भी दिया।<br/> </p>
      <p>इस मौके पर रक्षा सचिव अजय कुमार ने कहा कि देश में कभी भी अन्वेषकों की कमी नहीं रही।<br/>कार्यक्रम में सचिव (रक्षा उत्पादन) सुभाष चंद्र ने कहा कि लक्ष्य 250 स्टार्टअप्स को धन मुहैया कराना और अगले पांच सालों में 50 मूर्त नवाचार हासिल करना है। रक्षा मंत्रालय इस उद्देश्य से 500 करोड़ रुपये की मंजूरी हासिल करने की प्रक्रिया में है।</p>
    </article>
  </body>
</html>