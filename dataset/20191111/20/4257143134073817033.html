<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/11/nem-bizonyult-tokeletes-josnak-a-nemzeti-bank-es-a-penzugyminiszterium"/>
    <meta property="og:site_name" content="infostart"/>
    <meta property="article:published_time" content="2019-11-11T20:07:00+00:00"/>
    <meta property="og:title" content="Nem bizonyult tökéletes jósnak a nemzeti bank és a pénzügyminisztérium"/>
    <meta property="og:description" content="A korábban vártnál mérsékeltebb ütemben növekszik a cseh gazdaság, mint ahogy arra a nemzeti bank és a pénzügyminisztérium számított. A prognózis 2,9 százalékos gazdasági növekedést vetített előre, ezzel szemben a jegybank ezt fél százalékkal lejjebb, 2,4 százalékra csökkentette."/>
  </head>
  <body>
    <article>
      <h1>Nem bizonyult tökéletes jósnak a nemzeti bank és a pénzügyminisztérium</h1>
      <address><time datetime="2019-11-11T20:07:00+00:00">11 Nov 2019, 20:07</time> by <a rel="author">Infostart / InfoRádió - Kiss Balázs (Pozsony)</a></address>
      <h3>A korábban vártnál mérsékeltebb ütemben növekszik a cseh gazdaság, mint ahogy arra a nemzeti bank és a pénzügyminisztérium számított. A prognózis 2,9 százalékos gazdasági növekedést vetített előre, ezzel szemben a jegybank ezt fél százalékkal lejjebb, 2,4 százalékra csökkentette.</h3>
      <p>Mérsékeltebb ütemben növekszik a cseh gazdaság, mint ahogy arra a nemzeti bank és a pénzügyminisztérium számított.</p>
      <blockquote>A prognózis 2,9 százalékos gazdasági növekedést vetített előre, ezzel szemben a jegybank ezt fél százalékkal lejjebb, 2,4 százalékra csökkentette.</blockquote>
      <p>A gazdasági növekedés csökkenéséről tett friss előrejelzések szerint nemcsak 2020-ban, hanem 2021-ben is lassabb lesz a tempó. Az idei előrejelzést a cseh jegybank megtartotta, továbbra is 2,6 százalékos növekedéssel számol. De jövőre fél, az azt követő évben pedig 0,2 százalékos lesz a visszaesés az előre tervezetthez képest. 2021-ben a jegybank 2,8 százalékos gazdasági növekedést vár, míg korábban ez 3 százalék volt.</p>
      <p>Jiří Rusnok, a Cseh Nemzeti Bank elnöke közölte, hogy jelenleg az alapkamatot változatlanul 2 százalékon tartja a jegybanktanács. Hozzátette azonban, hogy az év végéig és a jövő év első negyedében nagy valószínűséggel emelésre kényszerülnek majd a nemzetközi gazdasági folyamatok hatására. Ezzel szeretnék elejét venni annak, hogy az éves infláció meghaladja a 3 százalékot.</p>
      <blockquote>Az Európai Bizottság új prognózisában szintén visszafogottabb,</blockquote>
      <p>mint korábban, az idén 2,5 százalékos, jövőre 2,2 százalékos, 2021-ben pedig 2,1 százalékos cseh gazdasági növekedést jósol.</p>
      <p>A Cseh Statisztikai Hivatal hétfői jelentése szerint szeptemberben az éves infláció 2,7 százalékos volt Csehországban. Októberben pedig ugyancsak 2,7 százalékkal voltak magasabbak a fogyasztói árak, mint egy éve. A múlt hónapban elsősorban az élelmiszerek kerültek többe, de emelkedtek a lakbérek, a villanyáram és más, lakhatási költségek is. Az élelmiszerárak átlagban 2,8 százalékkal voltak magasabbak, mint egy éve. Drágábbak voltak a húsok, hústermékek és a joghurtok. A legnagyobb mértékben, 25 százalékkal a burgonya ára emelkedett. A tömény alkoholos italok 4,1 százalékkal, a sör 3 százalékkal, a bor pedig 1,5 százalékkal volt drágább. Emelkedtek a dohánytermékek árai is. Az alkoholnál és a dohánytermékeknél a közeljövőben további drágulás várható, mert növekedni fog a fogyasztási adójuk.</p>
      <p>Elemzők azt várják, hogy az éves csehországi infláció a következő hónapokban is 3 százalék körül fog mozogni, az egész évre 2,8 százalékkal számolnak az előrejelzések.</p>
      <p>
        <b>Kapcsolódó hang</b>
      </p>
      <p>Nagyobb gazdasági növekedésre számítottak a csehek</p>
      <figure>
        <audio src="https://infostart.hu/audio/00005/0000506fb.mp3"/>
      </figure>
      <p> </p>
    </article>
  </body>
</html>