<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/11/v-kryg-policeiski-nevoli-choveshki-skatavki.429262"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T20:24:00+00:00"/>
    <meta property="og:title" content="&quot;В кръг&quot; – полицейски неволи, човешки скатавки"/>
    <meta property="og:description" content="Филмът на Стефан Командарев вече е в кината | Dnes.bg"/>
  </head>
  <body>
    <article>
      <h1>"В кръг" – полицейски неволи, човешки скатавки</h1>
      <h2>Филмът на Стефан Командарев вече е в кината</h2>
      <address><time datetime="2019-11-11T20:24:00+00:00">11 Nov 2019, 20:24</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>След като се опита да ни покаже "Посоки"-те на таксиметровите шофьори из столицата, Стефан Командарев продължава да изследва случващото се в страната, но този път покрай нощното патрулиране на полицаите. </p>
      <p>"В кръг" е вторият разказ от планираната му трилогия, в който три патрулки "се разхождат" из столицата, сблъсквайки се с тривиалността, безсмислието и безкруполността у всеки от нас.</p>
      <p>За разлика от "Посоки" този път режисьорът заменя мелодраматичния песимизъм и кахърно черногледство с доста сполучлив черен хумор, стегнат диалог и точен анализ на случващото ни се през последните години.</p>
      <p>Като фон по радиото и телевизията текат анализите за прехода, а персонажите засичат качеството на живот в реално време. Героите циркулират "В кръг" около районите си, срещайки се с отделни случаи, отразяващи безсмислието на системата.</p>
      <p>Липсата на духовност, човещина, уважение се засичат, покрай отношението ни към безпомощните, несависимо дали са скитащи тийнейджъри, болни възрастни, безпомощни наркомани, починали.</p>
      <p>Командарев много точно е уловил безхаберието на системата, покрай безкомпромисното държане на взелия се насериозно политик (Николай Урумов) и с лекота е отразил мъртвото лице на бюрокрацията ни, докато персонажите му разнасят  из влаковите релси безжизнено тяло на "възкръсналия" Лазар (Ованес Торосян).</p>
      <p>Командарев разкоства държавността с усмивка, нещо, което не сме виждали досега в негови филми ("Светът е голям и спасение дебне отвсякъде", "Съдилището" ).</p>
      <p>Безспорен успех този път е и хомегенното партньорство на актьорите Иван Бърнев и Асен Блатечки, влизащи в образа на доброто и лошото ченге, всеки от тях защитаващ противоречащите се тези кога сме живели по-добре през социализма или днес. Режисьорът вмъква романтична нотка около героите на Стефан Денолюбов и Ирини Жамбонас с втората патрулка и събира поколенията на униформените в лицето на Васил Василев Зуека и Стоян Дойчев ( от "Възвишение") в третата кола.</p>
      <p>Макар и изграден върху реални случки, събрани от Синдикалната федерация на служителите на МВР, "В кръг" няма да покаже "красивото лице" на униформените, а ще ги погледне като хора - често заобикалящи правилата и още по-често патещи си затова.</p>
      <p> </p>
      <figure>
        <iframe src="https://www.youtube.com/embed/YOXa90rVKVg" width="560" height="315" data-service="Youtube" scrolling="no"/>
      </figure>
    </article>
  </body>
</html>