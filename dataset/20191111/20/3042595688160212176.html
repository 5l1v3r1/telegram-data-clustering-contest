<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mdg-bil-stjalet-i-floro/71807636"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T20:27:06+00:00"/>
    <meta property="og:title" content="MDG-bil stjålet i Florø"/>
    <meta property="og:description" content="El-bilen ble parkert og forlatt i en time. Da MDG-politikeren kom tilbake, var den søkk borte."/>
  </head>
  <body>
    <article>
      <h1>MDG-bil stjålet i Florø</h1>
      <h2>El-bilen ble parkert og forlatt i en time. Da MDG-politikeren kom tilbake, var den søkk borte.</h2>
      <address><time datetime="2019-11-11T20:27:06+00:00">11 Nov 2019, 20:27</time> by <a rel="author">Audun Hageskal</a></address>
      <p>
        <b>SISTE: Klokka 21.30 ble bilen funnet.</b>
      </p>
      <p>Politiker Odd Bovim i Miljøpartiet de grønne har søndag kveld opplevd å få sin MDG-bil stjålet i Florø. Det skriver lokalavisa <a href="https://www.firdaposten.no/lokalnytt/tjuveri/kinn-mdg/nokon-har-stole-mdg-bilen-men-tjuvane-kjem-nok-ikkje-langt/s/5-16-356844?fbclid=IwAR1GS6mG6U91ZzYF_r-UbfVv85PYkauVjEJmD9ngkQEx5_E6HvL4VcEJKKI">Firdaposten</a>.</p>
      <p>- Den er foreløpig ikke funnet igjen. Den ble parkert nedenfor kirka like før klokka 19. Da jeg kom tilbake en time seinere, var den borte, forteller Bovim til Dagbladet.</p>
      <h3>Ber om tips</h3>
      <p>Han gikk selv rett til politiet og anmeldte biltyveriet. Halvannen time seinere, er bilen fremdeles ikke funnet. Nå ber politikeren folk i nærmiljøet om å ringe ham, dersom de ser bilen.</p>
      <p>- Om noen har sett den, så håper jeg de tar kontakt med meg eller politiet. Det er en Renault Zoe, og den har registreringsnummer EV42582, sier Bovim, som allerede har fått noen tips om hvor bilen kan ha blitt av.</p>
      <h3>Lett gjenkjennelig</h3>
      <p>MDG-politikerens bil er en el-bil, og Bovim tror ikke den eller de som har stukket av med den kan ha kommet langt. Det var nemlig ikke særlig mye strøm igjen på batteriet, da bilen forsvant.</p>
      <p>- Den har et ganske spesifikt ladesystem, så jeg tviler på at de har fått ladet den. Jeg har sjekket den ene hurtigladeren her som de kan ha brukt, og det er nok ganske lite trolig, selv om jeg ikke kan utelukke det, forteller Bovim.</p>
      <p>Han tror de fleste i lokalsamfunnet har sett bilen, da den ble flittig brukt i valgkampen og i etterkant av valget.</p>
    </article>
  </body>
</html>