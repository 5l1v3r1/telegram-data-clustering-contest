<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698078/%D8%B1%D8%A6%DB%8C%D8%B3%DB%8C-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7%DB%8C%DB%8C-%D8%A8%D9%87-%D9%87%DB%8C%DA%86-%D9%88%D8%AC%D9%87-%D8%B9%D9%82%D8%A8-%D9%86%D8%B4%DB%8C%D9%86%DB%8C-%D9%86%D8%AE%D9%88%D8%A7%D9%87%D8%AF-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="رئیسی: دستگاه قضایی به هیچ وجه عقب نشینی نخواهد کرد"/>
    <meta property="og:description" content="آیت الله رئیسی در چهارمین همایش جامعه اطلاعاتی سپاه اقدامات انجام شده در زمینه برخورد و مقابله با فساد را عادلانه و منصفانه دانست و گفت: مردم به حول قوه الهی هوشیارند و دستگاه قضایی هم به هیچ وجه عقب نشینی نخواهد کرد. به گزارش مرکز رسانه قوه قضائیه؛ آیت الله رئیسی، رئیس قوه قضائیه در چهارمین همایش جامعه اطلاعاتی سپاه که صبح امروز سه شنبه در تهران برگزار شد با قدردانی از اقدامات سازنده سازمان اطلاعات سپاه در حوزه‌های گوناگون کشور، نقش این سازمان در مقابله با تهدیدات داخلی و خارجی دشمن را مهم ارزیابی کرد و گفت: پیش بینی‌های لازم، پیشگیری‌های لازم و برخورد متناسب سه امر بسیار مهمی است که در اقدام اطلاعاتی باید مورد توجه باشد."/>
  </head>
  <body>
    <article>
      <h1>رئیسی: دستگاه قضایی به هیچ وجه عقب نشینی نخواهد کرد</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>آیت الله رئیسی در چهارمین همایش جامعه اطلاعاتی سپاه اقدامات انجام شده در زمینه برخورد و مقابله با فساد را عادلانه و منصفانه دانست و گفت: مردم به حول قوه الهی هوشیارند و دستگاه قضایی هم به هیچ وجه عقب نشینی نخواهد کرد. <br/><br/>به گزارش مرکز رسانه قوه قضائیه؛ آیت الله رئیسی، رئیس قوه قضائیه در چهارمین همایش جامعه اطلاعاتی سپاه که صبح امروز سه شنبه در تهران برگزار شد با قدردانی از اقدامات سازنده سازمان اطلاعات سپاه در حوزه‌های گوناگون کشور، نقش این سازمان در مقابله با تهدیدات داخلی و خارجی دشمن را مهم ارزیابی کرد و گفت: پیش بینی‌های لازم، پیشگیری‌های لازم و برخورد متناسب سه امر بسیار مهمی است که در اقدام اطلاعاتی باید مورد توجه باشد.</p>
      <figure>
        <img src="https://cdn.asriran.com/files/fa/news/1398/8/21/1036458_947.jpg"/>
      </figure>
      <p>رئیس قوه قضائیه با تاکید بر اینکه حفظ نظام در شرایط کنونی اوجب واجبات است، افزود: حضور فعال سازمان اطلاعات سپاه در میدان حفظ انقلاب اسلامی یک حضور مهم و کلیدی است به گونه‌ای که این سازمان با همکاری سایر نهاد‌های نظامی، انتظامی، امنیتی و اطلاعاتی دیگر توانسته نقش و جایگاه مهمی در پاسداری از انقلاب اسلامی ایفا نماید.</p>
      <p>آیت الله رئیسی در ادامه با اشاره به اهمیت شناخت دشمنی‌ها و تهدیدات و آسیب‌های موجود گفت: دشمن در ۴۰ سال گذشته تلاش کرد همواره از پیشرفت نظام جمهوری اسلامی در حوزه‌های سیاسی، اقتصادی و نظامی جلوگیری کند، ولی علی رغم این تلاش‌ها در قالب جنگ تحمیلی، تحریم، توطئه و اشکال مختلف، نظام جمهوری اسلامی هم تثبیت شد و هم به پیش رفت.</p>
      <p>رئیس قوه قضائیه در بخشی از سخنان خود با اشاره به اهمیت بیانیه گام دوم انقلاب به عنوان سندی که واقعیت‌ها و راهبرد‌های آتی در آن به دقت مورد توجه قرار گرفته است، تاکید کرد: بیانیه گام دوم انقلاب از سوی رهبرمعظم انقلاب بسیار واقع بینانه تدوین و خط سیر آینده به بهترین شکل ممکن در آن ترسیم شده است.<br/>آیت الله رئیسی اقدامات انجام شده در زمینه برخورد و مقابله با فساد را عادلانه و منصفانه دانست و گفت: مردم به حول قوه الهی هوشیارند و دستگاه قضایی هم به هیچ وجه عقب نشینی نخواهد کرد.</p>
      <p>رئیس قوه قضائیه همچنین بر لزوم رسیدگی عادلانه به پرونده‌های فساد تاکید کرد و گفت: امروز هر آنچه موضوع و پرونده فساد در ذهن مردم شکل گرفته باید منصفانه رسیدگی و امیدی که در دل مردم ایجاد شده باید حفظ شود.</p>
      <p>آیت الله رئیسی در پایان سخنان خود با اشاره به راهبرد مقاومت در برهه کنونی گفت: این راهبرد، باعث اقتدار نظام و باعث غرور ملی شده است که باید همچنان در این مسیر بود و گام برداشت.</p>
    </article>
  </body>
</html>