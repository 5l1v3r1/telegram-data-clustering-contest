<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/cosa-diavolo-e-successo-roberto-inglese"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Cosa diavolo è successo a Roberto Inglese?"/>
    <meta property="og:description" content="“Ehi Bobby, ci senti? Siamo noi, i tifosi del Parma. Dobbiamo confessartelo, ci manchi, ci manchi da morire in attacco”. No, non siamo impazziti né siamo entrati..."/>
  </head>
  <body>
    <article>
      <h1>Cosa diavolo è successo a Roberto Inglese?</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">Cesare Milanti</a></address>
      <p>“Ehi Bobby, ci senti? Siamo noi, i tifosi del Parma. Dobbiamo confessartelo, ci manchi, ci manchi da morire in attacco”. No, non siamo impazziti né siamo entrati in un fan club ducale; questo incipit è quello che ci immaginiamo in un’ipotetica lettera scritta dal tifo parmense a <b>Roberto Inglese</b>, ennesimo protagonista del nostro “Chi l’ha visto?” in stampo calcistico.</p>
      <p>Effettivamente questo quesito non se lo pongono solo nell’Emilia gialloblù, ma in tutta la Penisola; se lo chiedono i fantallenatori, coloro che si mettono davanti alla TV alle 15 della domenica e persino le fidanzate degli uomini appartenenti a queste due categorie: cosa diavolo è successo all’attaccante che l’anno scorso ha retto in piedi (assieme a <b>Gervinho</b>) l’attacco della sorprendente neopromossa crociata?</p>
      <p>
        <b>LEGGI ANCHE: <a href="https://calciatoribrutti.com/it/cosa-diavolo-e-successo-mangala">COSA DIAVOLO E' SUCCESSO A MANGALA?</a></b>
      </p>
      <p>
        <b>LEGGI ANCHE: <a href="https://calciatoribrutti.com/it/cosa-diavolo-e-successo-ad-alvaro-morata">COSA DIAVOLO E' SUCCESSO A MORATA?</a></b>
      </p>
      <p>Beh, facciamo prima un passo indietro, ben prima dei 9 gol siglati nella scorsa stagione: spostiamoci a Lucera, vastissimo comune (il trentesimo d’Italia per estensione) del foggiano, dove il 12 novembre 1991 nasce Roberto. Il piccolo di casa Inglese (che di anglosassone ha solo il soprannome) cresce in mezzo a fortezze medievali ed architetture d’epoca romana, tra cui il celebre anfiteatro della città; in quel possente edificio, però, non vuole essere ricordato come il gladiatore venuto duemila anni dopo: preferisce posizionarci una porta, chiamare un amico che possa fare da estremo difensore e calciare potente per bucare la rete.</p>
      <p>Quei primi calci al pallone, però, durano poco: è tempo di spostarsi, perché i genitori abruzzesi vogliono crescere il primogenito di famiglia a Vasto, dove il piccolo Roberto entra in vero e proprio contatto con il mondo del calcio, prima con la PGS Vigor Don Bosco e successivamente con la compagine del paese, l’ASD<b> Virtus Vasto Calcio</b>.</p>
      <p>A 16 anni arriva la grande chiamata: lo vuole il Pescara, che nota in lui quest’innata propensione al gol, in maniera particolare tramite via aerea. Due anni di giovanili, un gol (il primo ed unico in Serie B con la maglia biancazzurra) ed il tesseramento da parte del Chievo, che lo gira in prestito al Lumezzane e, successivamente, al <b>Carpi</b>; è proprio con i biancorossi che fa vedere a tutt’Italia la fioritura del nuovo 9 vecchio stampo, fisico e spalle alla porta, ma anche dribbling e propensione al gioco in verticale.</p>
      <p>A Verona si convincono di riportarlo a casa, ed Inglese ripaga la fiducia: tra il 2016 ed il 2018 arrivano 25 gol e 5 assist che sanno di rinnovo fino al 2020 ed interessamento del <b>Napoli</b>, che per 11 milioni lo porta all’ombra del Vesuvio.</p>
      <p>Eccoci qui, arrivati al capolinea del tragitto calcistico di Roberto Inglese: la locomotiva non si è fermata in Campania, perché quell’Emilia che l’aveva coccolato a Carpi lo richiamava sotto mentite spoglie, quelle crociate di un Parma voglioso di mostrare all’Italia intera che i miracoli, su un campo da calcio, senza interferenze esterne che portano a situazioni impensabili, possono succedere: dopo tre promozioni consecutive, tornano nel Paradiso che li ha sempre accolti, la <b>Serie A</b>.</p>
      <p>
        <b>LEGGI ANCHE: <a href="https://calciatoribrutti.com/it/cosa-diavolo-e-successo-renato-sanches">COSA DIAVOLO E' SUCCESSO A RENATO SANCHES?</a></b>
      </p>
      <p>
        <b>LEGGI ANCHE:<a href="https://calciatoribrutti.com/it/cosa-diavolo-e-successo-ad-eden-hazard"> COSA DIAVOLO E' SUCCESSO A EDEN HAZARD?</a></b>
      </p>
      <p>Serve un bomber, uno che abbia familiarità con le porte della massima categoria: quel ragazzo di Lucera ora vale 20 milioni (2 + 18 di riscatto, avvenuto qualche mese fa) e conduce i gialloblù ad una salvezza tranquilla, con la formazione di D’Aversa che sembra ambire all’Europa dopo la prima parte di campionato. Altro che <b>Harry Kane</b>: per tutti il vero bomber british, a Parma, è Bobby English.</p>
      <p>Se provate a passeggiare in Piazza Duomo, vicino al Teatro Regio o a quello Farnese, però, troverete affissi annunci ovunque: Inglese è sparito, il movente lo si trova nell’infermeria dei ducali. Quella caviglia sinistra che gli aveva dato problemi anche durante la scorsa stagione, ha fatto nuovamente crack: al 12esimo minuto della sfida interna contro il <b>Genoa</b>, infatti, il numero 9 ha riportato un trauma distorsivo alla caviglia sinistra, con conseguenti due settimane di immobilizzazione e successiva riabilitazione.</p>
      <p>Il problema, principale, però, è da ricercare sulla panchina dei parmensi: a sostituirlo, contro il Grifone, ci ha pensato <b>Andreas Cornelius</b>, capace di realizzare una fantastica tripletta per il definitivo 5-1. Non solo: il danese ha messo la propria firma anche nell’ultima vittoria contro la Roma, che ha spedito il Parma al decimo posto in classifica, pronto a mordere le contendenti all’Europa.</p>
      <p>Non il compleanno migliore per Bobby English, che dovrà aspettare la fine della sosta per poter rientrare nei disponibili della compagine parmense. Una cosa è certa: dalle parti del Tardini nessun dialetto emiliano. A Parma, quest’anno, si parla la lingua del gol: da una parte il danese Cornelius, dall’altra l’italo-britannico Bobby English. Che la sfida per la titolarità abbia inizio, nella speranza che Inglese torni quello di una volta: ci manchi, Bobby.</p>
      <figure>
        <iframe src="https://www.youtube.com/embed/MzYkk6RiAOA" width="560" height="315" data-service="Youtube" scrolling="no"/>
      </figure>
    </article>
  </body>
</html>