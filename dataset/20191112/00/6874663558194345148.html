<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773576,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="ביהמ&quot;ש אישר: הכונסים של מעדני מיקי יוציאו אותה למכירה"/>
    <meta property="og:description" content="נשיא המחוזי בת&quot;א השופט איתן אורנשטיין, החליט לקיים הדיון לאור &quot;דחיפות בהליך המכירה&quot; והעובדה שהחברה מעסיקה כ-230 עובדים, למרות ההנחיות הבטחוניות לקיים דיוני חירום בלבד; אורנשטיין: &quot;השבתת עסקי החברה, עלולה לגרום נזק בלתי הפיך לכלל נושי החברה&quot;"/>
  </head>
  <body>
    <article>
      <h1>ביהמ"ש אישר: הכונסים של מעדני מיקי יוציאו אותה למכירה</h1>
      <h2>נשיא המחוזי בת"א השופט איתן אורנשטיין, החליט לקיים הדיון לאור "דחיפות בהליך המכירה" והעובדה שהחברה מעסיקה כ-230 עובדים, למרות ההנחיות הבטחוניות לקיים דיוני חירום בלבד; אורנשטיין: "השבתת עסקי החברה, עלולה לגרום נזק בלתי הפיך לכלל נושי החברה"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">ליטל דוברוביצקי</a></address>
      <p>נשיא בית המשפט המחוזי בתל אביב, השופט איתן אורנשטיין, אישר היום (ג') <a href="https://www.calcalist.co.il/local/articles/0,7340,L-3773304,00.html">לכונסי הנכסים של מעדני מיקי</a>  תעשיות מזון דגים וסלטים, המעסיקה 230 עובדים, להוציא אותה למכירה.</p>
      <p>בכך נעתר בית המשפט לבקשת כונסי החברה שקרסה, עוה"ד אלון קזיוף, ארז חבר ויניב אזרן. הדיון נערך בבוקר והנשיא אמר בפתח הדיון כי "אנחנו במצב חירום ביטחוני ויש הנחיה מערכתית שלא לקיים דיון למעט במקרים דחופים".</p>
      <figure>
        <img src="https://images1.calcalist.co.il/PicServer3/2019/11/07/945986/7_l.jpg"/>
        <figcaption>חומוס עם זעתר של מעדני מיקי <br/>צילום: יעקב הררי</figcaption>
      </figure>
      <p>באי כוח מטעמם של כל הצדדים ביקשו לקיים אותו, לאור דחיפותו והנשיא אכן קיים אותו. בהחלטתו לאשר את הוצאת פעילות החברה למכירה קבע הנשיא כי "התרשמתי שקיימת דחיפות בהליך המכירה שכן אחרת קיים חשש שלא ניתן יהיה להפעיל את עסקי החברה, דבר שיגרום נזק בלתי הפיך לכלל נושי החברה.</p>
      <p>"בעלי התפקיד דאגו להמשך פעילות של החברה תוך שבאו בדברים עם העובדים, הנושים המובטחים, דאגו למימון לפרק זמן מוגבל ובמכלול אלה יש איפוא מקום להחיש את מימוש נכסי החברה. קיים חשש שללא מימוש מהיר לא ניתן יהיה בסופו של דבר להפעיל את עסקי החברה".</p>
      <p>הנשיא הסמיך את הכונסים לפעול למכירת נכסי החברה. בדיון טענה עו"ד רחל סובול, באת כוח עובדים בחברה כי "מדובר בחברה עם 200 עובדים קשיי יום. רוב העובדים מקבלים שכר מינימום. אתמול היה לנו עובד ששאלנו מה כתובתו והוא אמר שהוא ברחוב. אני מודה לכונסים שנרתמו בעניין (מתן סכום על חשבון -ל.ד) בשעות לא שעות". במקביל הגישו הכונסים דו"ח ראשוני לבית משפט, במסגרתו ציינו כי פעלו באופן מיידי לחידוש הייצור בשני מפעלי החברה. השופט טרם הכריע באשר לבקשה שהגיש הכנ"ר באשר לזהות בעלי התפקידים.</p>
      <figure>
        <img src="https://images1.calcalist.co.il/PicServer3/2018/06/20/826425/1LM.jpg"/>
        <figcaption>משה קאופטייל מבעלי מעדני מיקי</figcaption>
      </figure>
      <p>כזכור, ביום חמישי האחרון, בנק אגוד, בנק הפועלים ובנק לאומי הגישו לבית המשפט המחוזי בתל אביב <a href="https://www.calcalist.co.il/local/articles/0,7340,L-3773304,00.html">בקשת כינוס נגד מעדני מיקי </a>, המעסיקה 230 עובדים. הבקשה הוגשה בהסכמת החברה המיוצגת על ידי עוה"ד שלום גולדבלט ואהוד גינדס. בבקשה נטען כי החברה אינה יכולה לעמוד בתשלום המשכורות הקרוב בסך כ-1.9 מיליון שקל.</p>
      <p>במסגרת הבקשה טענו הבנקים כי החברה החייבת, חברת מעדני מיקי תעשיות מזון דגים וסלטים הינה חברה ידועה ובעלת מוניטין אשר נוסדה בשנת 1992, כהמשך לעסק משפחתי אשר פעל וצבר מוניטין של כ-80 שנים. החברה עוסקת בתחום ייצור ושיווק של סלטים מוכנים ומוצרי מזון אחרים לרשתות השיווק והצרכניות השונות ברחבי הארץ.</p>
      <p>החברה מחזיקה בשני מפעלים: מפעל לייצור ושיווק סלטים באיזור ראשון לציון ומפעל לייצור דגים באיזור בית-שמש. סך חובותיה לנושים המובטחים נאמד בכ-26 מיליון שקל.</p>
    </article>
  </body>
</html>