<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698004/%D8%B4%D8%A7%D9%85-%D8%AF%DB%8C%D8%B1%D9%88%D9%82%D8%AA-%D9%88-%D8%B3%D9%86%DA%AF%DB%8C%D9%86-%D8%A8%D8%B1%D8%A7%DB%8C-%D8%B2%D9%86%D8%A7%D9%86-%D9%85%D9%85%D9%86%D9%88%D8%B9"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="شام دیروقت و سنگین برای زنان ممنوع"/>
    <meta property="og:description" content="محققان توصیه می‌کنند پس از ساعت ۶ بعد از ظهر از مصرف غذاهای سنگین و به ویژه پرکالری اجتناب شود. بیماری های قلبی مهمترین عامل مرگ و میر در سراسر جهان است و علائم آن در زنان متفاوت‌تر از مردان است."/>
  </head>
  <body>
    <article>
      <h1>شام دیروقت و سنگین برای زنان ممنوع</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>
        <b>محققان توصیه می‌کنند پس از ساعت ۶ بعد از ظهر از مصرف غذاهای سنگین و به ویژه پرکالری اجتناب شود. بیماری های قلبی مهمترین عامل مرگ و میر در سراسر جهان است و علائم آن در زنان متفاوت‌تر از مردان است.</b>
      </p>
      <figure>
        <img src="https://cdn.asriran.com/files/fa/news/1398/8/21/1036318_691.jpg"/>
      </figure>
      <p>مطالعات اخیر محققان دانشگاه کلمبیا نشان می‌دهد، خوردن شام سنگین و دیر هنگام تهدیدی جدی برای سلامت قلب زنان است.</p>
      <p>به گزارش ایرنا، این مطالعه با بررسی ۱۱۲ زن با میانگین سنی ۳۳ سال نشان می‌دهد زنانی که در ساعات پایانی روز و قبل از خواب غذاهای سنگین و پرکالری مصرف می‌کنند، در معرض بیماری‌های قلبی قرار دارند.</p>
      <p>بر اساس این مطالعه نحوه سوخت و ساز، ‌ریتم شبانه‌روزی و ‌چرخه انسولین-کورتیزول نمی‌تواند از وعده‌های سنگین در پایان روز حمایت کند. علاوه بر اینکه بدن نمی‌تواند مواد غذایی مصرفی در پایان روز را به خوبی هضم کند، عدم تحرک در هنگام خواب نیز کالری‌ مصرفی را به انرژی تبدیل نمی‌کند. بر این اساس زنانی که پس از ساعت ۶ بعد از ظهر غذاهای سنگین و پرکالری مصرف می‌کنند، فشار خون، شاخص توده بدنی و قند بالاتری دارند.</p>
      <p>محققان توصیه می‌کنند پس از ساعت ۶ بعد از ظهر از مصرف غذاهای سنگین و به ویژه پرکالری اجتناب شود.<br/>بیماری های قلبی مهمترین عامل مرگ و میر در سراسر جهان است و علائم آن در زنان متفاوت‌تر از مردان است.</p>
      <p>بر اساس آمار انجمن قلب آمریکا، برخی از این علائم عبارتند از :<br/>-احساس درد در ناحیه فک، گردن، پشت و بازو<br/>-عرق سرد<br/>-تنگی نفس، احساس سبکی سر و حالت تهوع<br/>-احساس فشار و ناراحتی در قفسه سینه<br/>-معده درد<br/>-خستگی</p>
      <p>بر اساس مطالعات، زنان در دوران یائسگی و پس از آن بیشتر در معرض بیماری‌های قلبی قرار دارند. این امر ناشی از تغییرات هورمونی است و معمولا علائم بیماری در زنان ۵۰ سال به بالا شامل درد در ناحیه معده، گردن، بازو، فک و پشت، قفسه سینه و ضربان نامنظم قلب و تعریق فراوان است.</p>
    </article>
  </body>
</html>