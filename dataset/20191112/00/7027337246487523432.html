<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698070/%D8%A7%D8%AD%D8%AA%D9%85%D8%A7%D9%84-40-%D8%AF%D8%B1%D8%B5%D8%AF%DB%8C-%D9%88%D9%82%D9%88%D8%B9-%D8%B3%DB%8C%D9%84-%D8%AF%D8%B1-%D8%AD%D9%88%D8%B6%D9%87-%D8%AF%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="احتمال 40 درصدی وقوع سیل در حوضه دز"/>
    <meta property="og:description" content="مدیرعامل سازمان آب و برق خوزستان شرایط تاب‌آوری رودخانه‌های این استان را نامناسب دانست و گفت: سال آبی جاری در حوضه دز ۴۰ درصد و در حوضه کرخه ۱۰ درصد احتمال وقوع سیل و آبگرفتگی وجود دارد."/>
  </head>
  <body>
    <article>
      <h1>احتمال 40 درصدی وقوع سیل در حوضه دز</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036448_952.jpg"/>
      </figure>
      <p>مدیرعامل سازمان آب و برق خوزستان شرایط تاب‌آوری رودخانه‌های این استان را نامناسب دانست و گفت: سال آبی جاری در حوضه دز ۴۰ درصد و در حوضه کرخه ۱۰ درصد احتمال وقوع سیل و آبگرفتگی وجود دارد.</p>
      <p>به گزارش ایرنا؛ فرهاد ایزدجو روز سه شنبه در «همایش ملی سیلاب ۹۸-۹۷ اگر تکرار شود» در اهواز، با اشاره به پیش‌بینی بارندگی نرمال در سال آبی جاری، افزود: رودخانه کرخه حداکثر ظرفیت عبور ۵۰۰ مترمکعب بر ثانیه را دارد و خروجی بیشتر از این میزان از سد کرخه باعث آبگرفتگی برخی مناطق و مزارع می‌شود.</p>
      <p>وی اضافه کرد: احتمال وقوع سیل در پایین دست کرخه در سال‌های نرمال از جمله سال آبی جاری ۱۰ درصد است.</p>
      <p>ایزدجو ظرفیت عبوری سد دز را نیز یک هزار مترمکعب بر ثانیه بیان کرد و گفت: احتمال آبگرفتگی در سال‌های نرمال از جمله سال آبی جاری در پایین دست دز ۴۰ درصد است.</p>
      <p>وی تنها راه کاهش خسارت سیلاب در حوضههای دز و کرخه را اجرای طرح‌های مقابله با سیلاب دانست و بیان کرد: کانال عبور سیلاب، تثبیت بازه‌های فرسایشی بحرانی و احداث سیل بند از راهکارهای مقابله با سیلاب است.</p>
      <p>به گفته وی اجرای طرح‌های مقابله با سیلاب در خوزستان نیاز به ۳۵ هزار میلیارد ریال اعتبار دارد که ۱۰ هزار میلیارد ریال آن مربوط به کانال‌های انحراف سیلاب است.</p>
      <p>وی با بیان اینکه در حوضه کرخه ساخت کانال خسرج باید در اولویت قرار گیرد، افزود: در حوضه دز ساخت سد بختیاری و افزایش ارتفاع سد دز می‌تواند در مدیریت سیلاب موثر باشد، در غیر این صورت پخش سیلاب اجتناب ناپذیر است.</p>
      <p>ایزدجو با اشاره به تشکیل کارگروه مشورتی با حضور خبرگان حوزه آب، خاطرنشان کرد: مدیریت مخازن سدها با وجود ۳۰۰ ایستگاه پایش دبی انجام می‌شود.</p>
      <p>مدیرعامل سازمان آب و برق خوزستان همچنین هدف از برگزاری این همایش را استفاده از تجارب برای ارتقای مدیریت سیلاب بیان کرد و گفت: سیلاب فروردین امسال بسیار بزرگ بود و با مدیریت خوب استان و تبعات آن با هماهنگی دستگاه‌ها به حداقل کاهش یافت.</p>
      <p>وی افزود: در فروردین امسال ۱۸۶ میلیمتر بارندگی رخ داد و ۱۵ میلیارد متر مکعب آب به سدها وارد شد در حالیکه حجم سدهای استان ۱۳ میلیارد مترمکعب است.</p>
    </article>
  </body>
</html>