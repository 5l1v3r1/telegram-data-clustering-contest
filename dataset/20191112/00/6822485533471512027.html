<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819185.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T00:02:00+00:00"/>
    <meta property="og:title" content="چند نکته درباره انتقادات روحانی از قوه قضائیه و مبارزه با فساد"/>
    <meta property="og:description" content="حسن روحانی در سخنرانی خود در جمع مردم یزد از رویه قوه قضائیه در برخورد با فساد انتقاد و گفت حال که با فسادهای میلیون و میلیارد تومانی برخورد می شود با فسادهای میلیارد دلاری نیز مقابله شود. روحانی همچنین گفت «فساد میلیارد دلاری را برای مردم توضیح بدهید تا مردم خوشحال شوند و بدانند»."/>
  </head>
  <body>
    <article>
      <h1>چند نکته درباره انتقادات روحانی از قوه قضائیه و مبارزه با فساد</h1>
      <address>
        <time datetime="2019-11-12T00:02:00+00:00">12 Nov 2019, 00:02</time>
      </address>
      <p>حسن روحانی در سخنرانی خود در جمع مردم یزد از رویه قوه قضائیه در برخورد با فساد انتقاد و گفت حال که با فسادهای میلیون و میلیارد تومانی برخورد می شود با فسادهای میلیارد دلاری نیز مقابله شود. روحانی همچنین گفت «فساد میلیارد دلاری را برای مردم توضیح بدهید تا مردم خوشحال شوند و بدانند».</p>
      <p>روحانی با تأکید بر اینکه یک ریال و یک دلار در این دولت گم نخواهد شد، گفت: یک عده بی‌اخلاق نوشتند ۱۸ میلیارد دلار ارز گم شده است</p>
      <p>رئیس جمهور ضمن بیان آمارهایی از بهبود وضعیت اقتصادی و معیشتی مردم سخن گفت و نسبت به افرادی که نسبت به شرایط گلایه و شکایت داشتند گفت نباید خواسته های آمریکا از حنجره عده ای محدود بیان شود. </p>
      <p>به نظر می رسد سخنان دیروز رئیس جمهور، محقق کننده وعده اول آبان وی است. روحانی در جلسه هیات دولت در اول آبان ماه گفته بود درباره کسانی که مملکت را به تعطیلی کشانده اند سخن خواهد گفت. </p>
      <p>به همین دلیل نیز الف در نوشته ای{ بگویید و مردم را خلاص کنید} قبلاً از وی خواسته بود به جای اینکه ادبیات محمود احمدی نژاد را سرلوحه کار خود قرار دهد دقیقاً بیان کند منظور از ایراد چنین سخنانی چیست و چه کسانی مدنظر وی می باشند. </p>
      <p>
        <b>بیشتر بخوانید:</b>
      </p>
      <p>
        <a href="https://www.alef.ir/news/3980819071.html">
          <b>روحانی: هر کسی که به فساد آلوده است باید با او برخورد شود/ در این دولت یک ریال یا یک دلار گم نخواهد شد</b>
        </a>
      </p>
      <p>
        <a href="https://www.alef.ir/news/3980814036.html">
          <b>بگویید و مردم را خلاص کنید !</b>
        </a>
      </p>
      <p>در باب اوضاع اقتصادی و اینکه رئیس جمهور با ارائه آمار عنوان می کند شرایط بهتر شده باید گفت بدون شک آمار و ارقام اقتصادی بیان کننده تمام واقعیت نیستند. به خصوص این که مردم انتظار دارند شرایط به صورت ملموس و واقعی نه روی کاغذ تغییر کند. پر واضح است اینکه برای کاهش نرخ بیکاری و ایجاد اشتغال، شاخص یک ساعت کار در هفته ملاک باشد یا اینکه مبنای آمار اشتغال، اشاره به تاکسی های اینترنتی که جوانان تحصیل کرده از روی ناچاری به آن روی آورده اند، هرگز معیارهای مناسبی نیستند. وضعیت بازار مسکن، اجاره‌بها و حاشیه‌نشینی نیز که نیازی به توضیح ندارد و بسیاری از مردم با گوشت و پوست خود در دو یا سه سال اخیر آن را لمس کرده اند. </p>
      <p>به همین دلیل بود که احمد زیدآبادی، تحلیل گر اصلاح‌طلب در تحلیلی پیرامون سخنان دیروز روحانی نوشت: «آمار و ارقامی که از بهبود شرایط اقتصادی حکایت دارد، در این پایین و وسط و حتی بخشی از بالای جامعه نه قابل لمس است و نه قابل پذیرش! این آمار و ارقام بیشتر به کار کسانی می‌آید که بی‌خبر از حال و روز عینی اکثریت مردم، قصد فریب خود را دارند!».</p>
      <p>اما مهم تر این که رئیس جمهور شعارها و انتقادات اقتصادی بخشی از مردم را به بیان «خواست آمریکا از حنجره عده ای معدود» توصیف کرد. پرواضح است که به اذعان نه اصولگرایان بلکه خود اصلاح طلبان به عنوان حامیان روحانی، کارنامه رئیس جمهور چیزی برای ارائه ندارد بنابراین این گونه سخن گفتن به منزله توهین به منتقدان دولت است. در حال حاضر شرایط دولت، چنان برای اصلاح طلبان سخت و ناگوار است که یکی از دغدغه های آن برای انتخابات ۹۸، چگونگی پاسخ به عملکرد دولت و توجیه ضعف‌های آن برای اقناع پایگاه رای خود است.</p>
      <p>همچنین اینکه رئیس جمهور انتقادات مردم را بیان خواست آمریکا می داند نه تنها منطقی نیست بلکه کاری غیراخلاقی است. در واقع برخلاف انتظار رئیس جمهور که دائماً از بهتر شدن شرایط اقتصادی سخن می گوید واقعاً بخش عمده ای از مردم گرفتار مسائل اقتصادی شده اند و زیر بار مشکلات اقتصادی کمر خم کرده اند و صحبت های همیشگی و گفتاردرمانی رئیس جمهور نیز تاثیری بر زندگی مردم نداشته است. </p>
      <p>موضوع دیگر انتقادات از قوه قضائیه در فرایند برخورد و مبارزه با فساد است. بدون شک در حال حاضر هیچ فردی نمی تواند مدعی باشد رویه جدید قوه که بعد از آمدن حجت الاسلام رئیسی آغاز شده کاملاً مثبت و بدون عیب بوده است. در واقع حرف اصلی این است در دوره جدید، قوه قضائیه حتماً چند گام رو به جلو برداشته و همه باید کمک کنند تا اگر ایراد و نقصی در کار هست اصلاح و ترمیم شود. اما تخریب و تعطیلی فرایند مبارزه با رانت خواری و فساد در شرایط کنونی بهترین کمک به مفسدان اقتصادی است که حتماً تبعات آن دامن دولت را نیز خواهد گرفت و آن را ناکارآمدتر از وضعیت فعلی خواهد کرد.</p>
      <p>آسیب اصلی مبارزه با فساد، جناحی و باندی برخورد کردن با آن است که حداقل چنین چیزی از اقدامات قوه تاکنون برداشت نشده است. البته اگر چنین رویه ای خدای ناکرده در آینده بر قوه حکمفرما شود حتماً به معنای شکست کامل برنامه های آن خواهد بود.</p>
      <p>در این بین از رئیس جمهور انتظار می رود اگر قوه قضائیه با موضوع یا پرونده ای برخورد نکرده حتماً مستندات آن را در اختیارشان قرار دهد و اگر بعد از مدتی تحرکی از جانب آنها مشاهده نشد می تواند آن را اعلام کند. بخصوص اینکه ظاهراً رئیس قوه نیز در جلسه شورای عالی هماهنگی اقتصادی قوا خواستار چنین چیزی شده است.</p>
      <p>اما اشاره به پرونده های قدیمی که در زمان خودش در قبال آنها سکوت شده یا چندان در مورد آن تاکید و پافشاری صورت نگرفته هرگز نمی تواند سخنان رئیس جمهور را توجیه نماید و مجوزی برای تخریب قوه باشد. البته اگر در گذشته دادگاه عادلانه ای در این باره برگزار نشده حتماً لازم است به اتهام تمامی طرف های آن رسیدگی شود.</p>
      <p>در نهایت نیز باید گفت قوه قضائیه اگر چه باید از انتقادات استقبال کند اما هرگز نباید فرایند مبارزه با مفسدان را که آغاز کرده تعطیل نماید. مماشات، کوتاه آمدن و قبیله گرایی بزرگترین سم و ضربه به مبارزه با فساد است.  در این بین اطلاع رسانی مناسب در زمان لازم از روند برخورد با فساد و اقناع افکار عمومی بهترین راه حل برای مقابله با تخریب هاست.</p>
    </article>
  </body>
</html>