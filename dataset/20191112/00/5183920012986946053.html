<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kontrakty.ua/article/145908"/>
    <meta property="og:site_name" content="Контракты.UA"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Повернення в держвласність приватизованих підприємств стане перепоною для інвесторів, - експерти"/>
    <meta property="og:description" content="Залучення інвестицій є запорукою економічного зростання України, проте реприватизаційні процеси стануть перепоною для інвесторів."/>
  </head>
  <body>
    <article>
      <h1>Повернення в держвласність приватизованих підприємств стане перепоною для інвесторів, - експерти</h1>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Залучення інвестицій є запорукою економічного зростання України, проте реприватизаційні процеси стануть перепоною для інвесторів.</p>
      <p>Про це за підсумками Київського міжнародного економічного форуму <a href="https://www.youtube.com/watch?v=mOp9bH_LOxs&amp;feature=youtu.be">розповіли експерти  журналістам телеканалу «NewsОne»</a>. Опитані експерти сходяться в тому, що запорука економічного зростання - залучення нових інвестицій. Але вони наголошують, що інвестори мають бути захищені не тільки на словах. Зокрема, засновник і директор HORIZON CAPITAL Олена Кошарна зазначила, що згідно соціологічного опитування найбільшою перешкодою для бізнесу в Україні люди вважають судову систему.</p>
      <p>«74 % людей сказали - суди, 51 % сказали - податкові служби, 48% - силові структури, Україна за 27 років незалежності має нарешті зняти це питання, ми раді чути про Міжнародний арбітражний суд для інвесторів в Україні, ми віримо, що це хороша ідея», - сказала Кошарна.</p>
      <p>При цьому зацікавленість Україною з боку іноземних інвесторів є. Зокрема, гендиректор та засновник компанії DRAGON CAPITAL Томаш Фіала наголосив, що вони почали інвестувати в Україну з  2015 року і за цей час вклали майже півмільярда доларів та хотіли б продовжувати інвестувати.</p>
      <p>«Ми хотіли б продовжувати інвестувати з глобальних причин - через те, що це нижчі і нижчі ставки  на довший період часу, а також через ті зміни, які відбуваються в Україні, які роблять нас обережно оптимістичними», - сказав Фіала.</p>
      <p>В той же час міжнародні економічні експерти зазначають, що будь-які спроби чиновників повертати в держвласність раніше продані підприємства, вкрай негативно позначаться на бажанні інвесторів вкладати кошти в українську економіку. Так, політолог Микола Давидюк зазначив, що весь позитивний імідж інвестиційного клімату в Україні нівелюється розмовами про можливу реприватизацію.</p>
      <p>«Заяви про те, що найбільша українська телекомунікаційна компанія «Укртелеком» може бути повернута в державну власність, як мінімум, викликали велике здивування у західних інвесторів, які до цього з оптимізмом дивилися на нову хвилю приватизації», - сказав Давидюк.</p>
      <p>Раніше економіст Олексій Кущ висловив думку, що можливе повернення в держвласність «Укртелекому» може поставити хрест на інвестиційних планах уряду та русі інвестицій в приватний сектор. Він вважає, що інвестору потрібно надати довгострокові гарантії. Та зазначив, що націоналізація «Укртелекому» викличе необхідність його повторної приватизації, але виручити за нього колишні 10,575 млрд. грн. вже не вдасться, оскільки нинішня вартість компанії в 4-8 разів нижче.</p>
      <p> </p>
      <related>
        <a href="http://kontrakty.ua/article/145807"/>
        <a href="http://kontrakty.ua/article/145812"/>
        <a href="http://kontrakty.ua/article/145801"/>
      </related>
    </article>
  </body>
</html>