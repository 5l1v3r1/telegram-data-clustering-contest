<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/i-zid-je-napukao-tim-u-polufinalu-dokovic-sa-federerom-za-plasman/342330"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="I Zid je napukao: Tim u polufinalu, Đoković sa Federerom za plasman"/>
    <meta property="og:description" content="U četvrtak protiv Švajcarca Novaku potrebna pobeda za polufinale završnog mastersa u Londonu"/>
  </head>
  <body>
    <article>
      <h1>I Zid je napukao: Tim u polufinalu, Đoković sa Federerom za plasman</h1>
      <h2>U četvrtak protiv Švajcarca Novaku potrebna pobeda za polufinale završnog mastersa u Londonu</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Nudi <b>Rafael Nadal</b> poklone <b>Novaku Đokoviću</b>, jedini pretendent na svrgavanje Španca sa ATP trona velikodušno ih odbija. Izgubio je Bik sa Majorke od <b>Aleksandra Zvereva</b>, ali poklekao je i Srbin pred <b>Dominikom Timom</b> i posle polovine takmičenja u drugom kolu Mastersa u Londonu kao da se nije ni igralo.</p>
      <p><b>Đoković</b> je i pored vođstva morao da pruži ruku Austrijancu, koji ga je savladao preokretom (7:6, 6:4, 6:7) i naneo mu prvi poraz još od <b>Stefanosa Cicipasa</b> u Šangaju. Sve rivale u međuvremenu 32-godišnji Beograđanin je dobijao bez izgubljenog seta, da bi u okviru drugog kola grupe „Bjorn Borg“ ispustio prednost i posle teško stečenog vođstva kao da se – uglasio!? Na kratko se sa „off“ moda prebacio na „on“sredinom odlučujućeg seta, nedovoljno da bi osvetlio put u narednu fazu. </p>
      <p>Delovalo je da će <b>Novak</b> <i>– ili kako ga je Nebojša Višković sa Sportkluba u odlučujućim trenucima krstio „Zid“zbog načina na koji je odbijao nalete snažnog riovala</i> – iskoristiti trenutak slabosti <b>Tima</b> u odlučujućim trenucima, ali ovoga puta je on taj koji je popustio pod pritiskom.  Samim tim plasman u polufinale turnira završnog turnira u 2019. visi mu o koncu i moraće da se „čupa“ protiv <b>Rodžera Federera</b>. Kakav će to klasik biti u četvrtak veče. Obojicu je ranio <b>Dominik Tim</b>, koji je na ovaj način prošao grupu, a za njim može samo jedan, pa će i Srbin i Švajcarac jedan naspram drugog da reše ko ide dalje.</p>
      <p>S obzirom da su i <b>Novak Đoković</b> i <b>Dominik Tim</b> u 2019. osvojila po pet titula ništa manje od fantastičnog tenisa nije se ni očekivalo. Publika u O2 areni ga je i dobila. Pogotovo u prvom setu, koji je osim u uvodnoj fazi (<i>obojica po brejk</i>) obilovao sigurnim servisom i strašnim razmenama. Došlo se do taj-brejka, a tu je <b>Novak</b> još jednom pokazao da su mu živci kao konopci. Kad je najteže obično je najbolji. Triput je oduzeo servis Austrijancu, naterao ga da treći forhend u tom delu meča, posle dva uspešna, ispuca u aut i povede 1:0. Kako je igrao <b>Đoković</b> pokazuje zvanična statistika: za 66 minuta napravio je samo dve neiznuđene greške. Za razliku do 17 Timovih.</p>
      <figure>
        <img src="https://mozzartsport.com/upload/CKEditor/11.11.2019/2019-11-12T214818Z_1129109482_RC2X9D9Q6VP3_RTRMADP_3_TENNIS-ATPFINALS.JPG"/>
      </figure>
      <p>Koliko retko <b>Đoković</b> gubi mečeve kad dobije prvi set pokazuje podatak da je na završnim masterima sezone sve do ovog meča imao učinak 29 pobeda i dva poraza. Jedan mu je zadao <b>Žo Vilfred Conga</b> 2008, drugi <b>Janko Tipsarević</b> 2011. i evo celih osam godina je prošlo dok se nije pojavio <b>Dominik Tim</b> i preokretom oborio na obe plećke <b>Novaka</b>. Bio mu je to četvrta pobeda u desetom međusobnom meču. Dokaz da je fokusiran i spreman. Jer, u dva dana savladao je veličine poput <b>Rodžera Federera</b> i <b>Novaka Đokovića</b>. Obezbedio je polufinale i to sa prvog mesta, čak i kako izgubi od <b>Matea Beratinija</b> u četvrtka. <b>Novaku</b> nije vredelo ni što se u trećem setu vratio iz nezgodnog položaja. „Ubile“ su ga brejk lopte.  </p>
      <p>Nije zgoreg podsetiti se još jednom na sistem podovanja kad je završni masters u pitanju. Pobeda u grupi vredi 200 poena, trijumf u polufinalu donosi 400, a trofej 500. To znači da <b>Novak Đoković</b> sad ne može do maksimuma od 1.500 bodova. Najviše što može da skupi je 1.300, ponovo je u igri <b>Rafael Nadal</b>, ali o kallukacijama drugom prilikom.</p>
      <p>Prvo da uđe u polufinale....</p>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/WQ68rnlnpx0" width="425" height="349" data-service="Youtube" scrolling="no"/>
      </figure>
      <p><b>FOTO</b>: <i>Reuters</i></p>
      <p> </p>
    </article>
  </body>
</html>