<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773519,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="נתניהו: &quot;כשר תקשורת, לא ביקרתי פעם אחת במשרד התקשורת&quot;"/>
    <meta property="og:description" content="תמלילי תיק 4,000 נחשפים: בחקירותיו טען רה&quot;מ כי בזמנו כשר התקשורת היה מנותק לחלוטין מהנעשה במשרד: &quot;זה בסך הכל חתימות פורמליות בתוך הגומיות האלה. זה מה שאני עושה&quot;. וגם: &quot;אני לא עסקתי בדברים שקשורים בבזק&quot;"/>
  </head>
  <body>
    <article>
      <h1>נתניהו: "כשר תקשורת, לא ביקרתי פעם אחת במשרד התקשורת"</h1>
      <h2>תמלילי תיק 4,000 נחשפים: בחקירותיו טען רה"מ כי בזמנו כשר התקשורת היה מנותק לחלוטין מהנעשה במשרד: "זה בסך הכל חתימות פורמליות בתוך הגומיות האלה. זה מה שאני עושה". וגם: "אני לא עסקתי בדברים שקשורים בבזק"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">תומר גנון וליטל דוברוביצקי</a></address>
      <p>אחד משני הצירים המרכזיים <a href="https://www.calcalist.co.il/local/articles/0,7340,L-3751147,00.html">בתיק 4000 </a>הוא ההירתמות לכאורה של משרד התקשורת להטיב ולדאוג לאינטרסים הכלכלים של מונופול התקשורת בזק ובעל השליטה בו שאול אלוביץ', גם אם זה בא על חשבון הציבור - והכל בהוראה והנחיה ישירה שהעביר ראש הממשלה בנימין נתניהו למנכ"ל המשרד שלמה פילבר.</p>
      <p>
        <b>יום שישי, 2 במרץ 2018</b>
      </p>
      <p>חוקר: "מר נתניהו, שאול אלוביץ' הוא איש עסקים, הוא חבר אישי שלך. אתה ראש הממשלה ושר התקשורת. לשיטתך כל השיחות ביניכם הן בעניינים אידיאולוגיים. ואנחנו שוכחים למעשה את הקשר ביניכם: קשרים של ראש ממשלה, שר ממונה, ואיש עסקים שיש לו עסקים שאתה אמור לקבל החלטות לגביהם. כך שלהביא את כל השיחות האלה אגב טיעונים אידיאולוגיים, נשמע לי קצת מופשט".</p>
      <p>נתניהו: "אני לא חושב שזה מופשט, ואני חושב שזה אמיתי, הרעיון שאני מדבר איתו אך ורק במונחים האלה, ואני לא קושר את זה לשום דבר בנושא העסקי שלו. אני גם לא עוסק בזה ותכף ניגע בזה. אצלי יש חומה סינית... יותר מזה. במידה שאני עושה אני נותן חתימות פורמליות.</p>
      <p>"אני רוצה שתבינו: מביאים לי פקטה כזאת, עם גומיות, יש גומיות כאלה וניירות, אני לא מגזים, כל יום לפחות, או יותר. ואני אפילו לא מסתכל עליהם. פותח. אני לא מוציא את זה מהגומיה אפילו, בדרך כלל. חותם, עובר הלאה. חותם, חותם, חותם. זו מידת המעורבות שלי".</p>
      <figure>
        <img src="https://images1.calcalist.co.il/PicServer3/2019/07/14/920347/1NL.jpg"/>
        <figcaption>בנימין נתניהו <br/>צילום: AFP</figcaption>
      </figure>
      <p>חוקר: "אני רוצה לשאול אותך על שיחות שקיימת עם שאול אלוביץ' בקשר לאישור העברת השליטה בחברת yes לחברת בזק ורפורמת השוק הסיטונאי".</p>
      <p>נתניהו: "אני לא זוכר אף שיחה כזאת...אני לא זוכר פשוט. לא זוכר".</p>
      <p>חוקר: "אתה מטפל בכל הנושא כשר תקשורת בלי שקיימת שיחה עם שאול אלוביץ'? אני פשוט נותן לך הזדמנות..."</p>
      <p>נתניהו: "כשר. ודאי. למה, מדוע אני צריך לדבר איתו?"</p>
      <p>חוקר: "כי כרגע הסברת לנו כמה טבעי הדבר הזה. ששרי תקשורת אמורים לעסוק בנושאים רגולטורים".</p>
      <p>נתניהו: "הפוך. אמרתי הפוך. בואו נחזור אחורה. שרי תקשורת הם פוליטיקאים. פוליטיקאים יש להם כל הזמן שיג ושיח עם אמצעי התקשורת. עכשיו באותה מידה גם הם עוסקים בעניין של אותם גורמים. אז קודם כל זה חל על כולם. בפועל אני לא עסקתי בדברים שקשורים בבזק. אתם שאלתם אותי על דברים שקשורים בבזק. אני לא עסקתי בהם".</p>
      <p>חוקר: "למה אדוני לא עסק?"</p>
      <p>נתניהו: "כי זה לא עניין אותי. באתי למשרד התקשורת למטרה אחרת לגמרי. זה משרד מאוד מקצועי. זה כמו משרד הבריאות בערך, כן? יש שם תהליכים שמתבצעים עם ועדות, עם יועצים, יועצים משפטיים, יועצים טכניים השד יודע מה. אני לא באתי לשם בשביל זה. באתי רק במטרה אחת עיקרית, שבערוצי הטלוויזיה המסחרית תהיה יותר תחרות. לאפשר כניסת מתחרים. זה מה שעניין אותי. ויותר מזה היה גם תאגיד, דבר קטן שלוקח מאיתנו בערך 8 מיליארד שקל בעשור. אפשר להשתמש בזה לדברים יותר טובים. כן? 8 מיליארד שקל בשביל אחוז וחצי ריטיינג. היינו יכולים לתת למשטרת ישראל".</p>
      <p>החוקרים הזכירו לנתניהו, כי לאחר ש"הארץ" פרסם תחקיר על קשריו עם אלוביץ' הודיע לו היועץ המשפטי לממשלה - במחצית שנת 2016 - שהוא מנוע מהמשך עיסוק בבזק.</p>
      <p>נתניהו: "עשיתי פו על היוגורט. קחו את היוגורט הזה", מקטין נתניהו את ההחלטה. "זה לא מעניין אותי גם".</p>
      <p>חוקר: "ביקשת מאנשים שלך לדבר עם אלוביץ'?"</p>
      <p>נתניהו: "ביקשתי בענייני סיקור הוגן. דברים שקשורים לאיזון של האתר הזה. אבל אם אתה שואל: האם היו עניינים שקשורים לבזק? אפס. אפס. אפס. חד־משמעית. אני כשר התקשורת חתמתי על מסמכים... רק כדי להבין, שתבינו", אמר נתניהו לחוקרים. "נתון שיסביר מה אני כשר תקשורת. אני לא ביקרתי פעם אחת במשרד התקשורת. אני לא יודע איפה זה משרד התקשורת".</p>
      <p>חוקר: "לא צריך להיות שם כדי לתת הנחיות. דוד שרן (ראש הלשכה של נתניהו לשעבר - ל.ד ות.ג) אומר לנו בחקירה שאתה שוחחת איתו על בזק ואמרת לו שיש לך בעיה בעניין בזק. מה תגובתך?"</p>
      <p>נתניהו: "לא זוכר דבר כזה".</p>
      <p>חוקר: "הוא חבר שלך".</p>
      <p>נתניהו: "הוא לא חבר, הוא מכר... אני לא מקבל החלטות. ההחלטות שאני מקבל בענייניו הן החלטות לגמרי נקיות, מקצועיות מהדרג המקצועי. חד־משמעית... זה בסך הכל חתימות. חתימות פורמליות בתוך הגומיות האלה. זה מה שאני עושה".</p>
      <h3>"זה היה כמו סינית בשבילי"</h3>
      <p>בשלב זה, ראש היחידה הארצית למאבק בפשיעה הכללית אלי אסייג שואל: "מה התדירות שאתה פונה לאלוביץ' בעניין של להעלות כתבות לשנות גכתבות? אתה יכול לומר לנו?"</p>
      <p>נתניהו: "הרבה פחות מאשר לשלדון אדלסון ו... רגב (עמוס רגב, עורך ישראל היום לשעבר — ל.ד ות.ג). הרבה, הרבה פחות. אבל מה הבעיה כאן?"</p>
      <p>חוקר: "הבעיה שאתה שר התקשורת".</p>
      <p>נתניהו: "נו בסדר".</p>
      <p>חוקר: "אותה חומה סינית שאתה מתאר גם מקיימת איזושהי תכונה ממש על־אנושית. הפרדה מלאכותית לא יכולה להתקיים והיא נסדקת על ידי חומר הראיות שלנו. גם על ידי עדים".</p>
      <p>נתניהו: "היא לא על־אנושית. ככה אני עובד. כל מי שמכיר אותי יודע שזה הצופן הגנטי שלי. אני לא מתערב, ולא הנחתי ולא אמרתי, ולא עשיתי... זה פשוט לא מעניין אותי הנושא הזה. אמרתי לך שאם דברים הגיעו אלי, אז עסקתי בהם אבל לא התעניינתי בזה, ב־yes. בזק לא עניין אותי. בזק־yes בכלל לא ידעתי מה זה, זה היה כמו סינית בשבילי".</p>
      <p>בתגובה, החוקרים הציגו לנתניהו פניה שנשלחה ממנו ליו"ר רשות הכבלים והלווין יפעת בן חי שגב, שבה ביקש לקדם את אישור העברת השליטה בחברת yes.</p>
      <p>נתניהו: "אני ניסחתי את זה? דבר כזה לא מישהו אמר (לי), הביאו לי את זה וקידמתי את זה".</p>
      <p>חוקר: "זה בדיוק הפוך ממה שאמרת לנו. מה קרה שאחרי הבחירות הדבר הזה, פתאום אתה..."</p>
      <p>נתניהו: "זה אחרי הבחירות?"</p>
      <p>ראש היחידה אלי אסייג: "כן. בניגוד לשיטת הגומיות".</p>
      <figure>
        <img src="https://images1.calcalist.co.il/PicServer3/2019/11/11/946671/1L.jpg"/>
        <figcaption>מימין: ניר חפץ ומנכ"ל משרד התקשורת לשעבר אבי ברגר <br/>צילומים: עמית שעל, יאיר שגיא</figcaption>
      </figure>
      <p>
        <b>יום שני, 26 במרץ 2018</b>
      </p>
      <p>ב־26 במרץ 2018, קצת פחות מחודש אחרי החקירה הראשונה, נחקר ראש הממשלה שוב. הפעם, אחרי שהתווסף לתיק 4000 עד מדינה נוסף: ניר חפץ. בלב גרסתו של נתניהו בחקירה זו ניצב הטיעון הבא: "אני משרת את המדינה. אני לא משרת את שאול אלוביץ', אני לא עושה בשביל איזה פקקטע שתי כתבות בקמפיין, וגם לא בשביל מאה כתבות, ולא אלף כתבות - אני לא עושה שום דבר, שום הטיה. סרקתם את בשרי. לא אתם אבל המערכות האלה סרקו את בשרי במשך 20 וכמה שנים וכבר יודעים: אין דבר כזה. ה־DNA שלי זה לעשות את הדבר הנכון, אני לא משרת אף אחד... יש לי בקשה אחת: הגינות בתקשורת", אמר נתניהו לחוקריו.</p>
      <p>חוקר רשות ניירות ערך אמר לראש הממשלה בפתח החקירה: "אני הולך לשאול אותך שאלות על אירועים שאתה מעורב בהם ישירות. לגבי האירועים האלה עוצמת הראיות שלנו היא בטון".</p>
      <p>נתניהו: "כבר הייתי בבטון יצוק".</p>
      <p>חוקר: "אז זה בטון מזוין".</p>
      <p>נתניהו: "הייתי גם בבטון מזוין".</p>
      <p>בהמשך החקירה אמר החוקר לנתניהו: "אנחנו מדברים עכשיו על התקופה של בחירות 2015, דצמבר 2014 עד מרץ 2015. מר נתניהו, האם בתקופה הזו שאול אלוביץ' או מישהו מטעמו פנה אליך כדי לשקול את קידום העסקה בין בזק ל־yes, בשל הסיבה שיש כאן סד זמנים שעומד לפוג.. תוקף האישור של הממונה על ההגבלים עסקיים יכול לפוג, ולכן יש צורך שתשקול את הצורך לקדם את העסקה הזאת".</p>
      <p>נתניהו: "לא זוכר שאף אחד פנה אליי".</p>
      <p>חוקר: "לגבי הנושא שקיים פה סד זמנים, עקב העובדה שגלעד ארדן ואבי ברגר - ותאמין לי כול מילה שאני אומר לך מדודה - תקעו את התהליך הזה לאורך זמן... ולכן מבקשים ממך לשקול את קידום אישור העסקה במשרדך".</p>
      <p>נתניהו: "לא זוכר שום פנייה כזאת, לא זוכר שדיברו איתי על זה, אני גם לא מבין בבזק־yes, לא מבין מה העסקה הזאת עד היום, אבל איכשהו לומד בדיעבד".</p>
      <p>חוקר: "אם מישהו היה פונה, אתה היית כן זוכר?"</p>
      <p>נתניהו: "עובדה שאני לא זוכר... אני לא זוכר שום פנייה כזאת, לא עסקתי בזה, גם לא הנחיתי אף אחד, שמעתי את הדברים שאמרתם בפעם שעברה. זה אבסורד, אני הנחיתי את פילבר... (מנכ"ל משרד התקשורת לשעבר שלמה פילבר - ת.ג ול.ד) לפי מה שאמרתם... הנחיתי את איך קראו לבחור הזה, צפריר".</p>
      <p>בהמשך אמר נתניהו לחוקרים: "אין עסקת בזק־yes משום שאני בכלל לא הבנתי מה זה. הגישו לי את זה וחתמתי מתוך חתימות הגומי האלה. אנשים מכירים את זה, כל מי שיש לידי או בממשלה או בכנסת או במשרד שלי מביאים לי חתיכת קלסר כזה עם גומיות, כן? ויש שם תגים אתה אפילו לא קורא מה ש... ואתה חותם".</p>
      <p>חוקר: "ויש ברשותנו אנשים שאומרים שזה היה אחרת. מר נתניהו אני חושב שאולי לך יש סיבה הרבה, הרבה יותר גדולה לא לומר לנו את האמת".</p>
      <p>נתניהו: "אני אומר לכם את האמת. אני אומר לכם את האמת".</p>
      <p>חוקר: "כולם משקרים ואתה אומר: אני אומר את האמת".</p>
      <p>נתניהו: "לחלוטין".</p>
      <p>בהמשך אמרו החוקרים לנתניהו שיש ברשותם הקלטה של ניר חפץ וביקשו ממנו להקשיב ולהגיב. חפץ אמר בהקלטה: "כשישבתי עם נתניהו ונתתי לו את המסמך אמרתי לו ששאול טוען שגלעד ארדן, וכעת ממשיך דרכו של ארדן אבי ברגר, מורחים בכוונה את הזמן ולא מאפשרים חתימה של המשרד על עסקת yes כדי ששעון החול של הרשות להגבלים עסקיים יאזל והעסקה תרד מן הפרק. כאמור הסברתי לנתניהו בשני משפטים והוא מהיר תפיסה, לא צריך להסביר לו פעמיים".</p>
      <p>נתניהו (בתנועות שפתיים ללא קול): "שקרן. שקרן".</p>
      <p>בהקלטה חפץ ממשיך: "איך יודעים אצלו אם הוא מתכוון לעשות? אם הוא רושם את הדברים על פתק נייר רחב כזה... את הדבר הזה יכולים לדעת רק הקרובים ביותר. הוא איש של המילה הכתובה הוא עיין במסמך הזה יותר ביסודיות מאשר..."</p>
      <p>נתניהו: "What a liar, what a liar" (איזה שקרן, איזה שקרן).</p>
      <p>חוקר: "תקשיב עד הסוף בבקשה".</p>
      <p>הקלטת חפץ ממשיכה: "וניכר שהבין אותו והרים את הטלפון ללשכת ראש הממשלה וביקש ממזכירתו לקבוע לו פגישה עם אלוביץ'".</p>
      <p>בשלב זה עצר החוקר את ההקלטה ופנה לנתניהו: "אני רואה שאתה מאוד נסער. פונה אליך ניר חפץ בשם שאול אלוביץ', שהזעיק אותו יום קודם לכן כולו חיוור, כששעון החול של העסקה הולך ואוזל. לגיטימי - הוא מבקש ממנו לסור אל שר התקשורת, שזה אתה, יחד עם מסמך ולהגיד לך: תיפגש איתי בדחיפות".</p>
      <p>נתניהו: "אני לא זוכר שהוא דיבר איתי אי פעם על בזק".</p>
      <p>חוקר: "אז הוא ממציא?".</p>
      <p>נתניהו: "בהחלט יכול להיות".</p>
      <p>חוקר: "רק לפני שבועיים אמרת לנו שהוא אדם ישר".</p>
      <p>נתניהו: "לפני שבועיים אני ידעתי שהאיש הזה נחקר במצ"ח על אפשרות של הרג? על מותו של חייל לידו, והאפשרות שהוא שם את הגווייה על פסי הרכבת?".</p>
      <p>חוקר: "הוא יצא דובר אמת בפוליגרף".</p>
      <p>נתניהו: "יצא דובר אמת. אני לא יודע. בוא נשאל אתכם שאלה: אם אני הייתי מעלה על דעתי שהאיש הזה היה בחקירה כזאת על הנושא הזה, אתה חושב שהייתי לוקח אותו? סליחה, אתם בדקתם האם האיש הזה שהיה פה ש... לך תדע מה הוא עשה כאן, אבל האיש הזה שיקר והיה בתפקיד ממלכתי, האם הוא דיווח על חקירת מצ"ח הזאת בשאלון שהיה לו?".</p>
      <p>חוקר: "זאת לא השאלה".</p>
      <p>נתניהו: "מציע לכם לבדוק לגבי המהימנות של האיש הזה".</p>
      <p>חוקר: "אתם לא בדקתם, ואתם העסקתם אותו כמה שנים. הכנסתם אותו פה לחדרי חדרים".</p>
      <p>נתניהו: "העובדה שלא בדקנו לא אומרת שהאיש מהימן. זה אומר שיכול להיות שהאיש הזה הטעה אותנו בענק".</p>
      <p>חוקר: "חפץ הוא דוור, הוא מביא מסר".</p>
      <p>נתניהו: "אני מציע שתבדקו אם האיש דיווח על חקירת מצ"ח שלו".</p>
      <p>חוקר: "רק לפני שבועיים גם אתה חילקת לו קומפלימנטים".</p>
      <p>נתניהו: "בסדר... מתגלים דברים".</p>
      <p>עורך הדין אילן סופר, בא כוחו של ניר חפץ, מסר בתגובה: ״מדובר בדברי בלע, שקר וכזב מזעזעים, המהווים המשך ישיר להסתה המתנהלת נגד מרשי על מנת להרתיעו מעדות האמת שמסר. ניסיון זה לא יצלח״.</p>
      <p>פעולותיו של נתניהו במשרד התקשורת</p>
      <p>נתניהו: "אני לא עסקתי בדברים שקשורים בבזק..."</p>
      <p>חוקר: "למה אדוני לא עסק?"</p>
      <p>נתניהו: "זה לא עניין אותי, אני באתי למשרד התקשורת למטרה אחרת לגמרי... באתי לשם במטרה אחת עיקרית שבטלוויזיה המסחרית תהיה יותר תחרות... זה מה שעניין אותי. והיה גם תאגיד, דבר קטן שלוקח מאיתנו בערך 8 מיליארד שקל בעשור. אפשר להשתמש בזה לדברים יותר טובים. היינו יכולים לתת למשטרת ישראל"</p>
      <p>חוקר: "יש ברשותנו אנשים שאומרים שזה היה אחרת. מר נתניהו אני חושב שאולי לך יש סיבה הרבה, הרבה יותר גדולה לא לומר לנו את האמת" מימין: ניר חפץ ומנכ"ל משרד התקשורת לשעבר אבי ברגר. "אמרתי לנתניהו שברגר מורח את הזמן" ראש הממשלה בנימין נתניהו. "לא עסקתי בדברים שקשורים בבזק"</p>
    </article>
  </body>
</html>