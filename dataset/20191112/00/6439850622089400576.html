<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460156/%E0%A6%B0%E0%A6%BE%E0%A6%9C%E0%A6%A7%E0%A6%BE%E0%A6%A8%E0%A7%80%E0%A6%A4%E0%A7%87-%E0%A6%8F%E0%A6%95-%E0%A6%9F%E0%A7%8D%E0%A6%B0%E0%A6%BE%E0%A6%95-%E0%A6%AB%E0%A7%87%E0%A6%A8%E0%A6%B8%E0%A6%BF%E0%A6%A1%E0%A6%BF%E0%A6%B2-%E0%A6%9C%E0%A6%AC%E0%A7%8D%E0%A6%A6-%E0%A6%85%E0%A6%B8%E0%A7%8D%E0%A6%A4%E0%A7%8D%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="রাজধানীতে এক ট্রাক ফেনসিডিল জব্দ ॥ অস্ত্র উদ্ধার"/>
    <meta property="og:description" content="স্টাফ রিপোর্টার ॥ ওদের ধারণা ছিল- বুলবুলির আঘাতের সময় রাজধানীতে সবাই থাকবে তটস্থ। রাজপথে আইনশৃঙ্খলা বাহিনী থাকবে ঝড় মোকাবেলায় ব্যস্ত। সেই সুযোগে ফেনসিডিলের ট্রাক অনায়াসে পার করা যাবে গাবতলী টার্মিনাল। কিন্তু এত পরিকল্পনা ও কৌশলও তাদের কাজে আসেনি। ধরা তাদের পড়তেই হয়েছে। রবিবার রাতে যখন ..."/>
  </head>
  <body>
    <article>
      <h1>রাজধানীতে এক ট্রাক ফেনসিডিল জব্দ ॥ অস্ত্র উদ্ধার</h1>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <ul>
        <li>গাবতলীতে র‌্যাবের অভিযান</li>
      </ul>
      <p>স্টাফ রিপোর্টার ॥ ওদের ধারণা ছিল- বুলবুলির আঘাতের সময় রাজধানীতে সবাই থাকবে তটস্থ। রাজপথে আইনশৃঙ্খলা বাহিনী থাকবে ঝড় মোকাবেলায় ব্যস্ত। সেই সুযোগে ফেনসিডিলের ট্রাক অনায়াসে পার করা যাবে গাবতলী টার্মিনাল। কিন্তু এত পরিকল্পনা ও কৌশলও তাদের কাজে আসেনি। ধরা তাদের পড়তেই হয়েছে। রবিবার রাতে যখন ট্রাকটি গাবতলীতে পৌঁছে তখনই সেখানে গিয়ে হানা দেয় র‌্যাবের একটি টহল দল। হাতেনাতে ধরে ফেলে ট্রাকটি। যার ভেতরে ছিল ৭১ হাজার ফেনসিডিল ও তিনজন অস্ত্রধারী মাদকব্যবসায়ী।</p>
      <p>র‌্যাব জানিয়েছে, গ্রেফতারকৃতরা হলো, শাহ্জালাল বুলেট (৩২), মোঃ নাসির (৩৫) ও মোঃ ফারক হোসেন (২৮)। রবিবার রাত ৮টার দিকে গোপন সংবাদের ভিত্তিতে র‌্যাব-৪ এর একটি চৌকস দল অতিরিক্তি ডিআইজি মোঃ মোজাম্মেল হকের নেতৃত্বে এবং মেজর কাজী সাইফুদ্দিন আহমেদের সহযোগিতায় গাবতলীতে অভিযান চালিয়ে তাদের গ্রেফতার করা হয়। ফেনসিডিল বহনের কাজে ব্যবহৃত ট্রাকসহ গ্রেফতারকৃতদের কাছ থেকে একটি বিদেশী পিস্তল, একটি দেশীয় ওয়ান শূটারগান, একটি ম্যাগাজিন, দুই রাউন্ড গুলি ও ফেনসিডিল বিক্রির ১৩ হাজার টাকা এবং ৫টি মোবাইল ফোন জব্দ করা হয়। এ সম্পর্কে র‌্যাব-৪ এর সিনিয়র সহকারী পরিচালক (মিডিয়া কো-অর্ডিনেটর) ও সিনিয়র সহকারী পুলিশ সুপার মোহাম্মদ সাজেদুল ইসলাম সজল জানান, প্রাথমিক জিজ্ঞাসাবাদে জানা যায়- গ্রেফতারকৃতদের নামে বিভিন্ন থানায় একাধিক মামলা রয়েছে। আসামিরা অস্ত্রধারী হওয়ায় সাধারণ জনগণ তাদের বিরুদ্ধে কথা বলতে সাহস করত না। কেউ তাদের বিরুদ্ধে কোন অভিযোগ করলে অস্ত্র প্রদর্শন করে ভয়ভীতি দেখাতো। তারা পরস্পর যোগসাজশে চাঁপাইনবাবগঞ্জ হতে ফেনসিডিল সংগ্রহ করে ঢাকা জেলার আশুলিয়া, ডেমরা, সাইনবোর্ডসহ বিভিন্ন জায়গায় পাইকারিতে বিক্রি করতেন। তাদের বিরুদ্ধে প্রয়োজনীয় আইনানুগ ব্যবস্থা নেয়া হয়েছে।</p>
      <p>কোথা থেকে এ চালান আনা হয়েছে জানতে চাইলে র‌্যাব সূত্র জানিয়েছে, ফেনসিডিলের চালান সাধারণত আসে ভারত থেকেই সীমান্ত দিয়ে। এটাও যশোর বেনাপোল পেট্রাপোল সীমান্ত এলাকা দিয়েই বাংলাদেশে প্রবেশের পর সড়ক পথেই রাজধানীর উদ্দেশে রওনা হয়। এ বিষয়ে আগাম তথ্য পাওয়ার পরই র‌্যাবের নজরদারি চলতে থাকে। রবিবার রাতে সেটা গাবতলীতে পৌঁছার পরই র‌্যাব সেখানে হানা দেয়।</p>
    </article>
  </body>
</html>