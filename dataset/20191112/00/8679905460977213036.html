<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/le-7-risse-piu-famose-allenamento"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Le 7 risse più famose in allenamento"/>
    <meta property="og:description" content="Una diatriba cominciata sul terreno di gioco la domenica e conclusasi, in malo modo, il lunedì sera nel campo d’allenamento della nazionale, con tanto di alzate di man..."/>
  </head>
  <body>
    <article>
      <h1>Le 7 risse più famose in allenamento</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">Calciatori Brutti</a></address>
      <p>Una diatriba cominciata sul terreno di gioco la domenica e conclusasi, in malo modo, il lunedì sera nel campo d’allenamento della nazionale, con tanto di alzate di mani e intervento obbligatorio dei compagni che hanno evitato che la situazione degenerasse. Le tensioni vissute tra <b>Joe Gomez</b> e <b>Raheem Sterling</b> nelle ultime 48 ore sono ormai di dominio pubblico e per quante voci possano trapelare, la vicenda ha ancora tantissimi lati oscuri.</p>
      <p>I due si sono detti qualche parola di troppo domenica sera durante <b>Liverpool - Man City</b> subito dopo uno scontro di gioco e se le sono ripromesse il giorno successivo una volta arrivati a <b>St. George Park</b>, il centro sportivo della nazionale inglese. Si dice che Sterling abbia addirittura preso per il collo Gomez, causandogli anche una ferita appena sopra lo zigomo, sebbene le notizie che trapelano sia frammentarie e poco chiare. </p>
      <p>Al netto di quello che è accaduto, però, resta evidente il fatto che i due giocatori non avrebbero dovuto portare nello spogliatoio della nazionale problematiche personali che riguardano le rivalità tra squadre di club. La loro condotta ha fatto riaffiorare alla mente di molti alcuni degli episodi più curiosi, meglio conosciuti come “<i>risse di spogliatoio</i>”, accaduti nel corso degli ultimi anni in giro per l’europa e nel mondo. Per questo motivo, abbiamo riassunto le più epiche. </p>
      <figure>
        <img src="https://calciatoribrutti.com/application/files/6315/7357/3746/gomezster.jpg"/>
      </figure>
      <p>
        <b>#1 Ibra contro Onyewu</b>
      </p>
      <p>Uno scontro di gioco in allenamento che fa riaffiorare vecchi attriti. Prima Onyewu sfiora la spalla di Ibra, poi Ibra gli da una testata, infine il parapiglia: tra i due oltre a parole pesanti volano pugni, schiaffi e calci, a tal punto che per dividerle serve l’intervento di mezza squadra. Lo svedese dichiarerà che il difensore americano lo pregava di smettere, sebbene non sia mai arrivata una reale conferma da parte del diretto interessato. </p>
      <figure>
        <img src="https://calciatoribrutti.com/application/files/4915/7357/3273/0_World-Cup-2010-Group-C-England-v-USA-Royal-Bafokeng-Stadium-120610.jpg"/>
        <figcaption> </figcaption>
      </figure>
      <p>
        <b>#2 Mario Balotelli contro Micah Richards</b>
      </p>
      <p>Verso la fine di un allenamento, i due prima si scontrano e poi si scambiano qualche cortesia verbale. Mario forse esagera perché il compagno di squadra reagisce malamente, scagliandosi contro di lui. A quel punto anche l’attaccante non si fa pregare e risponde alle provocazione: servirà l’intervento di una decina di compagni per dividerli. </p>
      <figure>
        <img src="https://calciatoribrutti.com/application/files/1115/7357/3172/balotelli1_2086422i.jpg"/>
        <figcaption> </figcaption>
      </figure>
      <p>
        <b>#3 Dabo contro Joey Barton</b>
      </p>
      <p>Mai mettersi contro un ex galeotto, direbbe Marianella. Peccato che Ousmane Dab non fosse dello stesso avviso quando scelse di far arrabbiare Joey Barton. Basti pensare che il francese ne uscirà con un paio di ferite al volto, una alla bocca e la retina dell’occhio sinistro distaccata. Bene ma non benissimo… </p>
      <figure>
        <img src="https://calciatoribrutti.com/application/files/5915/7357/3082/dabo-1.jpg"/>
        <figcaption> </figcaption>
      </figure>
      <p>
        <b>#4 Andy Carroll contro Steven Taylor</b>
      </p>
      <p>La colpa del centrocampista fu quella di messaggiare con una delle ex ragazze dell’attaccante inglese. Peccato solo che Carroll abbia deciso di sfogare la sua gelosia durante una sessione d’allenamento e non abbia optato per risolverla privatamente. Ne uscì una rissa importante, che ad oggi, a Newcastle, tutti ricordano. </p>
      <figure>
        <img src="https://calciatoribrutti.com/application/files/9115/7357/3114/Steven-Taylor-left-and-An-002.jpg"/>
        <figcaption> </figcaption>
      </figure>
      <p>
        <b>#5 Aboubakar Kamara e Mitrovic</b>
      </p>
      <p>Prima litigano in campo su chi deve calciare un rigore, poi concludono la diatriba durante la sessione di yoga del giorno successivo alla quale la squadra si sottoponeva settimanalmente. Fu uno degli highlights più interessanti dell’orrenda stagione 2018/2019 del Fulham in Premier League. </p>
      <figure>
        <img src="https://calciatoribrutti.com/application/files/4315/7357/3139/gettyimages-1075736208.jpg"/>
      </figure>
      <p>
        <b>#6 Freddie Ljungberg contro Olof Mellberg</b>
      </p>
      <p>Solita rissa dovuta a un intervento troppo rude in allenamento. Questa volta durante la partitella della Svezia. I due vennero separati dagli avversari. Tutto finito lì? No, qualche anno dopo, 4 per la precisione, i due vennero alle mani nello spogliatoio dopo aver giocato contro Trinidad e Tobago. Come andò quella volta però possono dircelo solo i compagni.</p>
      <figure>
        <iframe src="https://www.youtube.com/embed/On4t0ZKi3F4" width="560" height="315" data-service="Youtube" scrolling="no"/>
      </figure>
      <p> </p>
      <p>
        <b>#7 Hartson contro Berkovic</b>
      </p>
      <p>La causa della rissa fu, come spesso accade, un fallo di gioco. Hartson entra duro su Berkovic, che resta a terra. A palla lontana l’attaccante torna a sincerarsi delle condizioni del compagno, che non reagisce proprio bene. Hartson, preso a pugni sulla gamba decide così di vendicarsi in totale autonomia. Calcio in bocca e via. Il tutto si chiuderà con una mula di 20.000 sterline e una sospensione per 3 partite.</p>
      <figure>
        <iframe src="https://www.youtube.com/embed/nAz4Sz9gT0E" width="560" height="315" data-service="Youtube" scrolling="no"/>
      </figure>
    </article>
  </body>
</html>