<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773500,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="נתניהו אמר בחקירה על בנו יאיר: &quot;לפעמים יש לו הערות על התקשורת&quot;"/>
    <meta property="og:description" content="כך אמר רה&quot;מ בתשובה לשאלה &quot;על מה אתה מתייעץ איתו?&quot;; עוד אמר בחקירתו: שלבנו יאיר ולמשפחתו &quot;אין מושג ירוק&quot; בכל הנוגע לעסקת בזק־yes. לדבריו, יאיר &quot;ניזון מהתקשורת על כך שאני משרת את אלוביץ'. הוא מתרעם על זה שיש פה משטרת מחשבות נוראית&quot;"/>
  </head>
  <body>
    <article>
      <h1>נתניהו אמר בחקירה על בנו יאיר: "לפעמים יש לו הערות על התקשורת"</h1>
      <h2>כך אמר רה"מ בתשובה לשאלה "על מה אתה מתייעץ איתו?"; עוד אמר בחקירתו: שלבנו יאיר ולמשפחתו "אין מושג ירוק" בכל הנוגע לעסקת בזק־yes. לדבריו, יאיר "ניזון מהתקשורת על כך שאני משרת את אלוביץ'. הוא מתרעם על זה שיש פה משטרת מחשבות נוראית"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">ליטל דוברוביצקי ותומר גנון</a></address>
      <p>בחקירתו בסוף מרץ 2018 מספר ראש הממשלה בנימין נתניהו על מעורבות <a href="https://www.calcalist.co.il/local/articles/0,7340,L-3773354,00.html">בנו יאיר בנוגע לייעוץ התקשורתי שלו,</a> או ליתר דיוק, על אי־מעורבותו בעניינים אלה.</p>
      <h3>26 במרץ 2018</h3>
      <p>נתניהו: "לפני כמה חודשים היה דבר נורא. נהג שהיה אחראי על הסעת בני הקליט אותו בסתר, ובהקלטה התגלה הדבר הבא: הבן שלי מדבר עם הבן של קובי מימון. הוא אמר: 'תן לי 400 שקל אחרי המיליארדים שאבא שלי נתן לאבא שלך'. הוא אפילו לא יודע שהבן של קובי מימון מגחך, משום שכולם יודעים, שאם יש מישהו שעלתה לו העסקה הזו, עלתה מיליארדים, ניזוק מזה - זה היה קובי מימון. זה מראה את מידת הידיעה של הבנים שלי או של המשפחה שלי על הנושאים האלה. אין להם מושג ירוק. אולי מה שהם שומעים בתקשורת, בוודאי לא ממני. בדיחה".</p>
      <figure>
        <img src="https://images1.calcalist.co.il/PicServer3/2019/11/11/946423/1NL.jpg"/>
        <figcaption>בנימין נתניהו <br/>צילום: רויטרס</figcaption>
      </figure>
      <p>חוקר: "תספר לנו באמת מה התפקיד של יאיר בכל מה שקשור לייעוץ".</p>
      <p>נתניהו: "איזה תפקיד? הוא הבן שלי".</p>
      <p>חוקר: "במה אתה מתייעץ איתו?"</p>
      <p>נתניהו: "מעת לעת יש לו הערות על התקשורת".</p>
      <p>חוקר: "איך אתה מתייחס אליהן?"</p>
      <p>נתניהו: "תלוי מאוד. לפעמים ברצינות ולפעמים לא".</p>
      <p>חוקר: "אז בוא תספר לנו על הדברים שברצינות".</p>
      <p>נתניהו: "למשל 'הפייסבוק שלך זה מה שחשוב. לא ynet ולא וואלה ולא כלום'. להגיד לכם שהוא צודק? לא".</p>
      <p>חוקר: "ומה אתה יודע על הקשר של יאיר עם ניר חפץ במה שקשור לוואלה?"</p>
      <p>נתניהו: "לא יודע. בטח דיבר איתו על וואלה חמאס (יאיר טען שוואלה אתר שמאלני קיצוני ‑ ל"ד)".</p>
      <p>חוקר: "למרות שהאתר הזה הוא קיקיוני, כפי שאתה אומר".</p>
      <figure>
        <img src="https://images1.calcalist.co.il/PicServer3/2019/11/11/946678/3L.jpg"/>
        <figcaption>יאיר נתניהו <br/>צילום: יריב כץ</figcaption>
      </figure>
      <p>נתניהו: "הוא קיקיוני, בטח שהוא קיקיוני. אמרתי לך שיאיר אמר לי שהדבר החשוב זה לא כל האתרים האלה, אלא הפייסבוק ואתה יודע, הוא צודק".</p>
      <p>חוקר: "ספר לנו על מקרים ששוחחת עם יאיר על פרסומים שהיו בוואלה".</p>
      <p>נתניהו: "אני לא זוכר. לא התייחסנו. תגיד, מי התייחס ברצינות לאתר וואלה? אתה חושב שאם הכניסו שם איזה כתבה על רעייתי מישהו התייחס לזה ברצינות?"</p>
      <p>חוקר: "אתה לא התייחסת ברצינות?"</p>
      <p>נתניהו: "ממש לא. אני אמרתי לאלוביץ' גם, 'מה אתה חושב שזה מעניין אותי? זאת אומרת, אני לא רוצה לפגוע באשתי, נחמד מאוד, הכל יפה - אבל האתר שלך זה אתר אולטרה שמאלני. איך אתה ממשיך ככה? למה אתה לא נאמן לעצמך?'"</p>
      <p>חוקר: "אתה מסייע לבזק לשאול אלוביץ' באמצעות משרד התקשורת בכדי שתקבלו סיקור, אולי טוב, גם לבן שלך וגם לאשתך".</p>
      <p>נתניהו: "סליחה, לא רק שאני לא מסייע לו, אני מקבל כל הזמן תקשורת חורכת... זה אתר איום ונורא".</p>
      <p>בשלב מאוחר יותר בחקירה מציינים החוקרים בפני ראש הממשלה כי בנו אמר כשלא היה שבע רצון מהתנהלות אתר וואלה: "אחרי כל מה שעשית בשביל שאול אלוביץ'".</p>
      <p>נתניהו: "אני לא זוכר שהוא אמר דבר כזה. אבל אם הוא אמר דבר כזה זה מעיד על מידת הבנתו שהיא אפס. הוא לא מבין מה זה בזק, הוא לא מבין מה זה yes, אני בקושי מבין בזה. אז הוא מדבר, אז הוא ניזון מהתקשורת, big deal, על זה אתם רוצים לבנות case?".</p>
      <p>חוקר: "ניזון מהתקשורת על מה?"</p>
      <p>נתניהו: "שאני משרת את אלוביץ'. הוא שומע תקשורת שתוקפת את אבא שלו, והוא אומר לי 'התקשורת אולטרה שמאלנית'. הוא מתרעם על זה כמו שאני מתרעם על זה. הוא מתרעם על זה שיש פה משטרת מחשבות נוראית וזה באמת לא קיים בעולם המערבי".</p>
      <h3>"אני בדרך כלל נכנע"</h3>
      <p> </p>
      <p>חקירת נתניהו מלאה גם בסיפורים קטנים מחיי היום יום הצפופים של ראש הממשלה. כך למשל כשנשאל האם הוא ואשתו שוחחו בעניינים הקשורים למשפחת אלוביץ', אמר נתניהו: "אני עובד 16 עד 18 שעות ביממה. אני מגיע בלילה, מתקלח, נכנס למיטה, יש לנו שיח קצר מאוד על הילדים, על ענייני היום.</p>
      <p>"בדרך כלל ויכוח לא קטן בין Nagio Wild (כנראה הכוונה לערוץ נשיונל ג'אוגרפיק וויילד) למטבח הנוצץ. ואני בדרך כלל נכנע ... אז התשובה היא לא".</p>
    </article>
  </body>
</html>