<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697949/%D9%85%D9%88%D8%B1%D8%A7%D9%84%D8%B3-%D8%A8%D9%87-%D9%85%DA%A9%D8%B2%DB%8C%DA%A9-%D9%BE%D9%86%D8%A7%D9%87%D9%86%D8%AF%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="مورالس به مکزیک پناهنده می شود"/>
    <meta property="og:description" content="اکنون معاون رهبر سنای بولیوی گفته به عنوان رئیس جمهور موقت کنترل امور را در دست خواهد گرفت."/>
  </head>
  <body>
    <article>
      <h1>مورالس به مکزیک پناهنده می شود</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>
        <b>اکنون معاون رهبر سنای بولیوی گفته به عنوان رئیس جمهور موقت کنترل امور را در دست خواهد گرفت.</b>
      </p>
      <p>اوو مورالس یک روز بعد از استعفا از ریاست جمهوری بولیوی در خلال اعتراضات گسترده به نتایج انتخابات اخیر، می‌گوید پیشنهاد پناهندگی مکزیک را پذیرفته است.<br/><br/>به گزارش عصرایران، او در توییتی گفت ترک بولیوی برایش دردناک است، اما با "قدرت و انرژی" بیشتری باز خواهد گشت.<br/><br/>مارسلو ابرارد وزیر خارجه مکزیک تایید کرد که آقای مورالس اکنون سوار یک هواپیمای دولتی مکزیک شده است.<br/><br/><br/>بی بی سی  گزارش داد، در همین حال فرمانده ارتش بولیوی دستور داه سربازان در درگیری پلیس با هواداران مورالس از ماموران پلیس حمایت کنند.<br/><br/>در پی استعفای اوو مورالس درگیری‌هایی در این کشور روی داده و همزمان منتقدان آقای مورالس کناره گیری او را جشن گرفته اند.  </p>
      <figure>
        <img src="https://cdn.asriran.com/files/fa/news/1398/8/21/1036214_776.jpg"/>
      </figure>
      <p>به گزارش رسانه‌های محلی حداقل ۲۰ نفر در جریان درگیری هواداران مورالس و پلیس در شهر‌های لاپاز و ال آلتو مجروح شده اند.<br/><br/>آقای مورالس دوشنبه پلیس را به هدف گرفتن معترضان آرام متهم و مردم را به مقاومت در برابر "نیرو‌های تیره‌ای" دعوت کرده که می‌گوید او را به استعفا واداشتند.<br/><br/>آقای مورالس بعد از آن استعفای خود را اعلام کرد که فرمانده ارتش و رئیس پلیس علنا از او خواستند کناره‌گیری کند.<br/><br/>اکنون معاون رهبر سنای این کشور گفته به عنوان رئیس جمهور موقت کنترل امور را در دست خواهد گرفت.</p>
      <figure>
        <img src="https://cdn.asriran.com/files/fa/news/1398/8/21/1036215_450.jpg"/>
      </figure>
      <p>سازمان کشور‌های آمریکایی (او‌ای اس) که بر انتخابات نظارت داشت پیش از استعفای آقای مورالس گفت شواهدی از دستکاری گسترده در داده‌های مربوط به رای گیری یافته و نمی‌تواند نتیجه انتخابات را تایید کند. آقای مورالس پیروز انتخابات ۲۰ اکتبر اعلام شده بود.<br/><br/>آقای مورالس یک روز بعد از استعفا در پیامی تمردآمیز در توییتر نوشت که "مردم بولیوی هرگز مرا رها نکرده اند و من هرگز آن‌ها را رها نمی‌کنم. " او همچنین گفت که قربانی یک "کودتای اجتماعی" شده است.<br/><br/>متحدان بین المللی آقای مورالس هم تصویر مشابهی از تحولات این کشور ارائه کردند. وزارت خارجه روسیه گفت که "موج خشونت به راه افتاده توسط مخالفان اجازه نداد آقای مورالس دستور کارش را تکمیل کند. "<br/><br/>وزیر خارجه مکزیک هم گفت که رویداد‌های بولیوی معادل "کودتاست، چون ارتش خواستار کناره گیری رئیس جمهور شد و این ناقض قانون اساسی این کشور است. "<br/><br/>رهبران کوبا و ونزوئلا هم این رویداد‌ها را به عنوان یک "کودتا" محکوم کردند.<br/><br/>میگل دیاز کانل رئیس جمهور کوبا آن را تلاشی "خشونت بار و بزدلانه" علیه دمکراسی توصیف کرد درحالی که نیکلاس مادورو رهبر ونزوئلا در توییتی نوشت: "ما قویا این کودتا علیه برادر خود رئیس جمهور بولیوی را محکوم می‌کنیم. "<br/><br/>اسپانیا هم نسبت به نقش ارتش بولیوی ابراز نگرانی کرد و گفت که "این مداخله یادآور لحظاتی در گذشته آمریکای لاتین است. "<br/><br/>با این حال دونالد ترامپ، رئیس جمهور آمریکا، در بیانیه‌ای نوشت که استعفای آقای مورالس "لحظه مهمی برای دمکراسی در نیمکره غربی است. "</p>
      <figure>
        <img src="https://cdn.asriran.com/files/fa/news/1398/8/21/1036217_587.jpg"/>
      </figure>
      <p>او افزود: "رفتن او بعد از تقریبا ۱۴ سال و بعد از تلاش‌های اخیر برای زیر پا گذاشتن قانون اساسی بولیوی و اراده مردم کشورش، به حفظ دمکراسی کمک می‌کند و راه را هموار می‌کند تا صدای مردم بولیوی شنیده شود. "<br/><br/>او علاوه بر مردم بولیوی از ارتش این کشور به خاطر "پایبندی به عهد خود برای حفظ نه فقط یک شخص، بلکه قانون اساسی بولیوی" قدردانی کرد.<br/><br/>آقای مورالس که زمانی در کار کشت کوکا - ماده اولیه کوکائین - بود در سال ۲۰۰۶ رئیس جمهور شد.<br/><br/>او به خاطر مبارزه با فقر و بهبود اقتصاد بولیوی مورد ستایش بوده، اما سرپیچی اش از قانون اساسی در زمینه محدودیت دوره زمامداری و نامزد شدن در انتخابات ماه اکتبر برای چهارمین بار باعث جنجال شد، انتخاباتی که سازمان کشور‌های آمریکایی می‌گوید با نقض مکرر مقررات همراه بوده است.  </p>
      <figure>
        <img src="https://cdn.asriran.com/files/fa/news/1398/8/21/1036216_819.jpg"/>
      </figure>
      <p>  زمام امور در دست کیست؟ <br/>پاسخ این سوال هنوز به درستی روشن نیست که به بی ثابتی جاری در این کشور دامن می‌زند.<br/><br/>جنین آنی‌یز معاون رهبر سنا گفت او به عنوان رهبر موقت تا زمان برگزاری انتخابات زمان امور را به دست می‌گیرد.<br/><br/>خانم آنی‌یز پس از آن این موضوع را اعلام کرد که آلوارو گارسیا، معاون رئیس جمهور، آدریانا سالواتیرا رهبر سنا و ویکتور بوردا رئیس مجلس نمایندگان جملگی در روز یکشنبه استعفا کردند.<br/><br/>این‌ها کسانی بودند که طبق قانون در فقدان رئیس جمهور باید به ترتیب کنترل اوضاع را در دست گیرند.<br/><br/>خانم آنی‌یز گفت: "من این مشکل را فقط با یک هدف برای اعلام انتخابات تازه به عهده می‌گیرم. این فقط یک دوره انتقالی است. "<br/><br/>با این حال از آنجا که حزب آقای مورالس سنا و مجلس نمایندگان را کنترل می‌کند معلوم نیست نمایندگان خانم آنی‌یز، از حزب مخالف، را تایید کنند.</p>
    </article>
  </body>
</html>