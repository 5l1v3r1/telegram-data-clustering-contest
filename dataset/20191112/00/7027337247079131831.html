<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698053/%D8%AA%D8%AE%D8%AA-%D8%AC%D9%85%D8%B4%DB%8C%D8%AF-%D8%AF%D8%B1-%D9%85%D8%B9%D8%B1%D8%B6-%D8%AE%D8%B7%D8%B1-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="تخت جمشید در معرض خطر است"/>
    <meta property="og:description" content="برخی از مسئولان شهرستان مرودشت بر این باورند که آلایندگی‌های ناشی از فعالیت پتروشیمی شیراز بر مجموعه جهانی تخت جمشید اثرات مخرب دارد و باید بر اساس مطالعات علمی هر چه زودتر برای این امر چاره‌اندیشی شود."/>
  </head>
  <body>
    <article>
      <h1>تخت جمشید در معرض خطر است</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036408_991.jpg"/>
      </figure>
      <p>برخی از مسئولان شهرستان مرودشت بر این باورند که آلایندگی‌های ناشی از فعالیت پتروشیمی شیراز بر مجموعه جهانی تخت جمشید اثرات مخرب دارد و باید بر اساس مطالعات علمی هر چه زودتر برای این امر چاره‌اندیشی شود.</p>
      <p>به گزارش ایرنا؛ یادمان تاریخی تخت‌جمشید، شاخص‌ترین بنای بجا مانده از دوران ایران باستان است که با عوامل تخریبی متعددی از جمله عوامل طبیعی، گل سنگ، فرونشست و .... مواجه است.</p>
      <p>اما اکنون برخی مدیران شهرستان مرودشت که این میراث غنی در حریم این شهرستان واقع شده بر این عقیده هستند که عوامل انسانی و صنعتی از جمله فعالیت پتروشیمی شیراز که در این منطقه قرار دارد نیز بر روند تخریب این اثر تاریخی شاخص تاثیرگذار است.</p>
      <p>این موضوع در حالی از سوی برخی مسئولان مطرح شده که در حال حاضر گروه خارجی مرمتگران بدون مرز نیز در حال مرمت بخش‌هایی از مجموعه جهانی تخت جمشید در قالب فصل دوم کار خود در این مکان هستند، عملیات این مرمت از اواخر مهرماه ۹۸ آغاز شده و حدود یک ماه و نیم ادامه دارد.</p>
      <p>پتروشیمی شیراز در دامنه کوهی در مسیر شیراز به سمت مرودشت واقع شده که وجود ارتفاعات در یک سمت این مجموعه باعث شده آلایندگی‌های ناشی از فعالیت این واحد صنعتی به سمت شهر مرودشت و مجموعه جهانی تخت جمشید روانه شود و در شرایط وارونگی جوی به ویژه در فصل سرد موجب می شود که آلایندگی‎ها در سطح شهر مرودشت و تخت جمشید ثابت شود و بر وضعیت زیست محیطی این منطقه تاثیر منفی بگذارد.</p>
      <p>معاون سیاسی و اجتماعی فرمانداری ویژه شهرستان مرودشت به اثرات مخرب پتروشیمی شیراز بر تخت جمشید اشاره کرد و گفت: باید براساس مطالعات علمی، راهکارهای لازم در این مورد در نظر گرفته شود.</p>
      <p>محمد کریم میرزایی که در نشست هماهنگی مسائل حقوقی آثار ثبت جهانی استان فارس سخن می‌گفت با اشاره به قرار گرفتن میراث جهانی تخت جمشید و آثار مهم دیگری همچون نقش رستم، نقش رجب و شهر استخر در این شهرستان اظهار داشت: فعالیت پتروشیمی شیراز، اثرات مخربی بر میراث جهانی تخت جمشید باقی می‌گذارد و باید هرچه زودتر اقدامات لازم برای رفع این خطر از سر این میراث جهانی انجام شود.</p>
      <p>وی ادامه داد: موقعیت جغرافیایی مجموعه تخت جمشید با آثار جهانی سایر نقاط استان فارس از جمله کازرون و فیروزآباد متفاوت است زیرا اطراف تخت جمشید اراضی گسترده با ارزش افزوده زیاد وجود دارد که مشکلات عمومی بسیاری را به وجود آورده است.</p>
      <p>میرزایی اضافه کرد: با توجه به خصوصیات منحصر به فرد و وضعیت جغرافیایی و طبیعی متفاوت هر یک از میراث ثبت جهانی شده استان فارس، نیاز است که کارگروه‌های تخصصی و جداگانه‌ای برای هر یک از این میراث جهانی مطابق با شرایط آن اثر در هر شهرستان ایجاد شود.</p>
    </article>
  </body>
</html>