<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697947/%D8%A2%D8%BA%D8%A7%D8%B2-%D9%81%D8%B1%D8%B5%D8%AA-3-%D8%B1%D9%88%D8%B2%D9%87-%D8%A8%D8%B1%D8%A7%DB%8C-%D8%AB%D8%A8%D8%AA-%D9%86%D8%A7%D9%85-%D9%85%D8%B3%DA%A9%D9%86-%D9%85%D9%84%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="آغاز فرصت 3 روزه برای ثبت نام مسکن ملی"/>
    <meta property="og:description" content="نام نویسی در طرح اقدام ملی مسکن به صورت تدریجی و استان به استان انجام می‌شود و پایان مهلت سه روز ثبت نام برای هر استان به معنای تمام شدن کلی فرصت ثبت نام نیست."/>
  </head>
  <body>
    <article>
      <h1>آغاز فرصت 3 روزه برای ثبت نام مسکن ملی</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>
        <b>نام نویسی در طرح اقدام ملی مسکن به صورت تدریجی و استان به استان انجام می‌شود و پایان مهلت سه روز ثبت نام برای هر استان به معنای تمام شدن کلی فرصت ثبت نام نیست.</b>
      </p>
      <figure>
        <img src="https://cdn.asriran.com/files/fa/news/1398/8/21/1036208_363.jpg"/>
      </figure>
      <p> متقاضیان شرکت در طرح اقدام ملی مسکن در چهار استان از ساعت ۱۰ صبح امروز به مدت سه روز فرصت دارند تا مدارک خود را در سایت tem.mrud.ir بارگذاری کرده و در این طرح نام‌نویسی کنند.</p>
      <p>این سامانه از روز شنبه ۱۸ آبان باز شده بود تا تمام هموطنان در یک شرایط برابر از شروط نام‌نویسی آگاهی پیدا کنند.</p>
      <p>نام نویسی در طرح اقدام ملی مسکن به صورت تدریجی و استان به استان انجام می‌شود و پایان مهلت سه روز ثبت نام برای هر استان به معنای تمام شدن کلی فرصت ثبت نام نیست.</p>
      <p>در صورتی که متقاضایان در این سه روز نتوانند مدارک خود را بارگذاری کرده و در نهایت کدرهگیری ۱۰ رقمی را دریافت کنند، اگر منابع و ظرفیت ملکی در مناطق افزایش یابد مجددا ثبت‌نام انجام خواهد شد.</p>
      <p>وزارت راه و شهرسازی این فرصت را در اختیار استان‌ها می‌گذارد که در صوررت آماده‌سازی زمین‌های بیشتر برای ساخت خانه بطور مجدد فرصت ثبت نام برای استان‌ها فراهم شود.</p>
      <p>بارگذاری مدارک و دریافت کدرهگیری در این سامانه به معنای واجد شرایط بودن نیست و بعد از نام‌نویسی سه دستگاه پایش اطلاعات فرد متقاضی را آغاز می‌کنند.</p>
      <p>مهمترین وظیفه وزارت راه وشهرسازی در این مرحله شناسایی متقاضیان واقعی و متصل کردن آنها به پروژه های ساخت خانه است.</p>
      <p>پس از پایش متقاضیان ثبت‌نام شده در مرحله اول و در صورت وجود ظرفیت، سامانه پس از اطلاع‌رسانی برای ثبت‌نام مجدد تا سقف ظرفیت اعلام شده جدید، بازگشایی می‌شود.</p>
      <p>نام نویسی در طرح اقدام ملی مسکن اینترنتی انجام می شود و در صورتی که ثبت نام کننندگان شرایط واقعی را داشته باشند از طریق پیامک دعوت حضوری می شوند.</p>
      <p>قرار است از امروز ۱۰ استان برای طرح اقدام ملی مسکن نام‌نویسی کنند که به ترتیب از استان‌های سیستان و بلوچستان، خراسان رضوی و خراسان جنوبی و قم، آغاز می‌شود.</p>
      <p>سه روز بعد نام‌نویسی در کردستان، کهگیلویه و بویراحمد و گلستان انجام خواهد شد. سه روز پس از آن نیز هموطنان در چهارمحال و بختیاری، همدان و یزد نام‌نویسی می‌کنند.</p>
      <p>متقاضیان ثبت نام در طرح اقدام ملی و افراد تحت تکفل باید فاقد زمین مسکونی یا واحد مسکونی از روز اول فروردین ماه ۸۴ به بعد باشند و پس از انقلاب اسلامی از امکانات نهادهای عمومی غیردولتی مربوط به تأمین مسکن شامل زمین، واحد مسکونی و یا تسهیلات یارانه‌ای خرید و یا ساخت واحد مسکونی استفاده نکرده باشد. به عبارتی فرم ‹‹ج›› در استعلام از سامانه مربوطه باید سبز باشد.</p>
      <p>شرط دیگر متأهل یا سرپرست خانوار بودن است. البته زنان خودسرپرست مشروط به داشتن حداقل ۳۵ سال سن می‌توانند در این طرح نام‌نویسی کنند.</p>
      <p>داشتن حداقل پنج سال سابقه سکونت در پنج سال اخیر در شهر مورد تقاضا از دیگر الزامات است.</p>
      <p>سابقه سکونت در شهر جدید مورد تقاضا یا در شهر مادر حداقل پنج سال خواهد بود.</p>
      <p>نداشتن منع قانونی برای دریافت تسهیلات بانکی نظیر چک برگشتی، تسهیلات معوقه و غیره، توانایی تأمین هزینه ساخت مسکن مازاد بر تسهیلات بانکی، امکان سپرده‌گذاری حداقل ۳۰ درصد هزینه ساخت مازاد بر تسهیلات بانکی از جمله دیگر شروط اعلام شده است.</p>
    </article>
  </body>
</html>