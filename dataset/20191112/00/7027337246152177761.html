<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697984/%D9%85%D8%AF%DB%8C%D8%B1-%D8%B9%D8%A7%D9%85%D9%84-%D8%A7%D9%88%D8%A8%D8%B1-%D8%B3%D8%AE%D9%86%D8%A7%D9%86-%D8%AE%D9%88%D8%AF-%D8%B1%D8%A7-%D9%BE%D8%B3-%DA%AF%D8%B1%D9%81%D8%AA-%D9%85%D8%B1%DA%AF-%D8%AE%D8%A7%D8%B4%D9%82%DA%86%DB%8C-%D9%81%D8%B1%D8%A7%D9%85%D9%88%D8%B4-%D9%86%D9%85%DB%8C%E2%80%8C%D8%B4%D9%88%D8%AF-%D8%B9%D8%B1%D8%A8%D8%B3%D8%AA%D8%A7%D9%86-%D9%BE%D9%86%D8%AC%D9%85%DB%8C%D9%86-%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1-%D8%A8%D8%B2%D8%B1%DA%AF-%D8%A7%D9%88%D8%A8%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="مدیر عامل «اوبر» سخنان خود را پس گرفت: مرگ خاشقچی فراموش نمی‌شود/ عربستان پنجمین سرمایه‌گذار بزرگ اوبر"/>
    <meta property="og:description" content="گفت‌وگوی مدیر عامل اوبر باعث شکل گیری &quot;# اوبر ممنوع&quot; در توئیتر شد."/>
  </head>
  <body>
    <article>
      <h1>مدیر عامل «اوبر» سخنان خود را پس گرفت: مرگ خاشقچی فراموش نمی‌شود/ عربستان پنجمین سرمایه‌گذار بزرگ اوبر</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>
        <b>گفت‌وگوی مدیر عامل اوبر باعث شکل گیری "# اوبر ممنوع" در توئیتر شد.</b>
      </p>
      <p>"دارا خسروشاهی" مدیرعامل ایرانی‌‌تبار اوبر به دلیل اظهاراتش در مورد "قتل جمال خاشقچی" روزنامه‌نگار سعودی در رسانه‌های اجتماعی مورد انتقاد گسترده قرار گرفت و مجبور به معذرت‌خواهی شد.</p>
      <p>اوبر یک کمپانی آمریکایی ارائه تاکسی اینترنتی است که از طریق اَپ موبایل مسافرین را با نزدیکترین راننده مرتبط می‌سازد.</p>
      <p>به گزارش عصر ایران به نقل از "سی‌بی‌اس"، مدیر عامل اوبر پس از مصاحبه با مجموعه رسانه‌ای "اکسیوس" قتل جمال قاشقچی را یک "اشتباه جدی" خواند و آن را با یکی از کشته‌شدگان برخورد با اوبر مقایسه کرد.</p>
      <p>همین مساله باعث شد که خسروشاهی بابت اظهارات خود در حمایت از عربستان سعودی مجبور به عذرخواهی شود. خسروشاهی در این مورد گفت: بابت این گفته خود متاسف است و در مورد آنچه بر سر جمال خاشقچی آمده هیچ امکان بخشش یا فراموشی وجود ندارد.<b> من اشتباه کردم که این رویداد را یک اشتباه نامیدم.</b></p>
      <p>دارا خسروشاهی مدیر عامل ایرانی تبار شرکت اوبر/ عکس: رویترز</p>
      <figure>
        <img src="https://cdn.asriran.com/files/fa/news/1398/8/21/1036280_264.jpg"/>
      </figure>
      <p>چنین مقایسه‌ای باعث شکل گیری "# اوبر ممنوع" در توئیتر شد.</p>
      <p>اگرچه بالاترین مقام اجرایی اوبر سریعا از اظهار نظر خود عقب‌نشینی کرد، اما اوبر به دلیل اظهار نظر مدیرش در شبکه‌های اجتماعی مورد حمله گسترده قرار گرفت.</p>
      <p>"کن گاگن" یک کاربر توئیتر با اشاره به "# اوبر ممنوع" در توئیتر خود نوشت: من هرگز اپلیکیشن اوبر را نصب نکرده‌ام. اگر شما هم آن را حذف کرده‌اید، لطفا اَپ دیگری را جایگزین آن کنید.</p>
      <p>وی در پیج  فضای مجازی خود نوشت: هر کس از توئیتر استفاده کند باید پیامدهای حرف‌های "@د.خسروشاهی" را در نظر بگیرد.</p>
      <p>این کاربر توئیتر در ادامه آورد: اگر یکی از سرمایه‌گذاران اصلی "@اوبر" کسی را به قتل برساند، چندان اهمیتی ندارد و آنها همچنان به عنوان نمایندگان رژیم قاتل جایگاه خود را پشت میز هیات مدیره حفظ می‌کنند. زمانی که شما ثروتمند شوید <b>"جنایات" شما به "اشتباه" تبدیل می‌شوند.</b></p>
      <p>اوبر تاکسی خودران آمریکاست و نمونه‌هایی از تاکسی خودران دارد/ عکس: مدیوم</p>
      <figure>
        <img src="https://cdn.asriran.com/files/fa/news/1398/8/21/1036289_141.jpeg"/>
      </figure>
      <p>"کارن آتیا" نیز از تاثیر برجسته تحریم اوبر صحبت کرد. او افزود: هنوز مشخص نیست که چند نفر از کاربران اوبر اکانت خود را حذف کرده‌اند. اما سهام اوبر پس از آغاز به کار بازارها در روز دوشنبه 2 درصد افت داشت.</p>
      <p>یک اشتباه جدی</p>
      <p>خسروشاهی در مصاحبه خود با رسانه "آکسیوس" قتل خاشقچی را با نگرشی فناورانه با توسعه خودران‌ها مقایسه کرده بود. او مرگ روزنامه‌نگار سعودی در سال گذشته را با اشتباه خودروی خودران اوبر و شکست خودرو در شناسایی عابر پیاده مقایسه کرد و این قتل را یک اشتباه خواند.</p>
      <p> عربستان سعودی پنجمین سهامدار بزرگ اوبر به شمار می‌آید و  "یاسر بن عثمان الرومیان" رئیس صندوق سرمایه‌گذاری ملی این کشور از اعضای هیات مدیره اوبر است.</p>
    </article>
  </body>
</html>