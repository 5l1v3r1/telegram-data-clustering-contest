<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773517,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="נתניהו עונה בחקירה לגרסת פילבר: &quot;אם עסקת בזק־yes בכלל עלתה זה בגלל פילבר&quot;"/>
    <meta property="og:description" content="בחקירתו הכחיש רה&quot;מ כי הנחה את עד המדינה שלמה פילבר לקדם את עסקת בזק־yes, בניגוד לטענתו של פילבר. נתניהו: &quot;זה הפוך – הוא בא ואמר לי&quot;"/>
  </head>
  <body>
    <article>
      <h1>נתניהו עונה בחקירה לגרסת פילבר: "אם עסקת בזק־yes בכלל עלתה זה בגלל פילבר"</h1>
      <h2>בחקירתו הכחיש רה"מ כי הנחה את עד המדינה שלמה פילבר לקדם את עסקת בזק־yes, בניגוד לטענתו של פילבר. נתניהו: "זה הפוך – הוא בא ואמר לי"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">תומר גנון וליטל דוברוביצקי</a></address>
      <p>החוקרים עימתו את ראש הממשלה בנימין נתניהו עם עדותו של עד המדינה שלמה פילבר על ההנחיות שקיבל ממנו לכאורה <a href="https://www.calcalist.co.il/local/articles/0,7340,L-3773358,00.html">לקדם את האינטרסים של בזק.</a></p>
      <p>הם התחילו מאחת האפיזודות המרכזיות – פגישת ההנחיה לכאורה שבה פילבר, מיד לאחר כניסתו לתפקיד ב־7.6.15, מגיע לפגישה בלשכת ראש הממשלה. מה שזכה לכינוי "פגישת הכורסאות".</p>
      <figure>
        <img src="https://images1.calcalist.co.il/PicServer3/2019/11/09/946129/ECO91669_l.jpg"/>
        <figcaption>מימין: שאול אלוביץ' ושלמה פילבר <br/>צילום: יואב דודקביץ, אוהד צויגנברג</figcaption>
      </figure>
      <p>וכך העיד פילבר: "מעריך שדוד שרן ארגן את הפגישה. היא ארכה רבע שעה, 20 דקות. היה מינגלינג בהתחלה. הסיטואציה שזכורה לי זה שראש הממשלה ישב בכיסא והתחלנו לדבר. אחרי זה עברנו לכורסאות והתחלנו לדבר עבודה. היו שני פרקים. מדיה ואחר כך השוק הסיטונאי. בנושא השוק הסיטונאי, הוא לא הכיר את המושגים המדויקים, אני זוכר שאמר שחשוב להמשיך תחרות. הוא אמר שאלוביץ' דיבר איתו על הבעיות שיש לו במשרד התקשורת. הוא דיבר על איזה חברת ייעוץ שקבעה מחירים שלטענתו לא נכונים, הכוונה לוועדת פרונטיר.</p>
      <p>"הוא אמר 'אל תבטלו את התחרות אבל תראה מה אפשר לעשות, אולי למתן את זה לפחות ירידה', והוא עשה לי תנועה עם היד, תנועה מתונה כלפי מטה.</p>
      <p>"ואז הוא אמר שיש גם עוד עניין לגמור את מיזוג בזק־yes. 'תטפלו בזה ותגמרו את זה'. אני מבחין מבחינתי שזו משימה ואני מבין שיש דדליין. אני מדגיש שאני מבין שזה בהמשך ישיר לשיחה עם אלוביץ' וראש הממשלה".</p>
      <figure>
        <img src="https://images1.calcalist.co.il/PicServer3/2019/09/10/933735/9_l.jpg"/>
        <figcaption>נתניהו <br/>צילום: אבי חי</figcaption>
      </figure>
      <p>בחקירתו ב־2 במרץ 2018 החוקרים הקריאו את העדות ואז שאלו את נתניהו: "מתי לראשונה אתה מדבר עם פילבר על עסקת בזק־yes?"</p>
      <p>נתניהו: "לא זוכר שדיברתי איתו על זה".</p>
      <p>חוקר: "אתה בטוח?"</p>
      <p>נתניהו: "לא זוכר שדיברתי איתו על זה, אני לא זוכר. יכול להיות שהוא העלה את זה במסגרת השיחה איתי, אבל אני לא זוכר שאני יזמתי שיחה על בזק־yes".</p>
      <p>חוקר: "האם נתת הנחיות לפילבר בכל נושא אישור העברת אמצעי השליטה בחברת yes מיורוקום לבזק?".</p>
      <p>נתניהו: "לא נתתי שום הנחיות בעניין הזה. אני חושב שהוא, אם בכלל, אם זה עלה, זה הלך הפוך. הוא בא ואמר לי, כן".</p>
      <p>חוקר: "יש מנכ"ל שאתה ממנה. שעובד איתך בכמה סבבים. ואומר באופן חד־משמעי, שאתה אמרת לו שאלוביץ' דיבר איתך על הבעיות במשרד ואתה מבקש ממנו. נותן הנחיה".</p>
      <p>נתניהו: "אני לא ביקשתי את קידום עסקת yes־בזק. זה פשוט לא נכון. זה פשוט שקר, שקר. מה פתאום".</p>
      <p>חוקר: "אתה נותן לו הנחיה חד־משמעית, הוא לא מבין את זה אחרת".</p>
      <p>נתניהו: "לא נותן שום הנחיה והוא לא מבין את זה ככה. והוא לא יכול להבין".</p>
    </article>
  </body>
</html>