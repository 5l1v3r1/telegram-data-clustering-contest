<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698071/%D8%A8%D8%A7%DB%8C%D8%AF-%D8%A2%D8%AB%D8%A7%D8%B1-%D8%A8%D8%B1%D8%AE%D9%88%D8%B1%D8%AF-%D8%AF%D8%B1-%D8%AD%D9%88%D8%B2%D9%87-%D8%AA%D9%88%D9%84%DB%8C%D8%AF-%D9%88-%D8%A7%D8%B4%D8%AA%D8%BA%D8%A7%D9%84-%D8%AF%D8%B1-%D8%B4%D8%B1%D8%A7%DB%8C%D8%B7-%D8%AA%D8%AD%D8%B1%DB%8C%D9%85-%D8%B1%D8%A7-%D9%85%D9%88%D8%B1%D8%AF-%D8%AA%D9%88%D8%AC%D9%87-%D9%82%D8%B1%D8%A7%D8%B1-%D8%AF%D9%87%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="باید آثار برخورد در حوزه تولید و اشتغال در شرایط تحریم را مورد توجه قرار دهیم"/>
    <meta property="og:description" content="دیده بان ایران: صنعت خودرو سازی و صنایع وابسته و مولد آن پس از تحریم های آمریکا با مشکل روبرو شد، صنعت قطعه سازی یکی از همین صنایع مهم است. براساس گزارش انجمن صنایع همگن قطعه‌سازی با عنوان «وضعیت قطعه‌سازان خودروی کشور» که شهریورماه 1398 منتشر شد، «اشتغال مستقیم در صنعت قطعه، ۵۵۰ هزار نفر است که حدود نصف آنها در جریان اتفاقات مربوط به تحریم و عدم پرداخت به موقع مطالبات از سوی خودروسازان، تعلیق یا کار خود را از دست داده‌اند. طبق ادعای قطعه‌سازان، ۱۳۰ هزار نفر کارگر صنعت قطعه طی یک سال و اندی گذشته تعدیل و ۱۵۰ هزار نفر نیز تعلیق شده‌اند.»"/>
  </head>
  <body>
    <article>
      <h1>باید آثار برخورد در حوزه تولید و اشتغال در شرایط تحریم را مورد توجه قرار دهیم</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036449_200.jpg"/>
      </figure>
      <p>دیده بان ایران: صنعت خودرو سازی و صنایع وابسته و مولد آن پس از تحریم های آمریکا با مشکل روبرو شد، صنعت قطعه سازی یکی از همین صنایع مهم است. براساس گزارش انجمن صنایع همگن قطعه‌سازی با عنوان «وضعیت قطعه‌سازان خودروی کشور» که شهریورماه 1398 منتشر شد، «اشتغال مستقیم در صنعت قطعه، ۵۵۰ هزار نفر است که حدود نصف آنها در جریان اتفاقات مربوط به تحریم و عدم پرداخت به موقع مطالبات از سوی خودروسازان، تعلیق یا کار خود را از دست داده‌اند. طبق ادعای قطعه‌سازان، ۱۳۰ هزار نفر کارگر صنعت قطعه طی یک سال و اندی گذشته تعدیل و ۱۵۰ هزار نفر نیز تعلیق شده‌اند.»</p>
      <p>درکنار فشارهای اقتصادی اما فضای کسب و کار صنعت خودرو نیز این روزها، با چالش های دیگری روبرست، مدیران عامل 2 خودروساز بزرگ کشور بازداشت شده اند و مدیرعامل سابق ایران خودرو تفهیم اتهام شده و مالک گروه قطعه سازی عظام که آن را بزرگترین قطعه سازان ایران می دانند این روزها در دادگاه پاسخگوی اتهامات است.</p>
      <p> </p>
      <p>محمد حسینی نماینده مردم تفرش و عضو کمیسیون برنامه، بودجه و محاسبات در پاسخ به این پرسش که برای رونق تولید باید دولت و قوه قضاییه اقداماتی انجام دهند گفت: با توجه به منویات رهبر معظم انقلاب و نام گذاری امسال به نام رونق تولید همه ارکان نظام موظف هستند از تولید کنندگان حمایت کنند به خصوص "قوه مجریه" کخط مقدم پیشانی رونق و تولید محسوب می شود . دولت ضمن اصلاح بخشنامه ها و کوتاه شدن روند داری و بروکراسی های مرسوم با عنایت به خرید تولیدات داخلی و تشویق مردم به تولیدات داخلی می تواند گام موثری در این زمینه بردارد. قوه قضاییه باید با فساد اداری مبارزه کرده و از تولید کننده داخلی و افراد زحمتکش حمایت کند. <br/>عضو کمیسیون و برنامه و بودجه با اشاره به برگزاری دادگاه قطعه سازان گفت: باید زمینه های فساد اداری از میان برداشته شود. دادگاهی کردن عده ای تولید کننده و سرمایه گذار به معنای حل تمام معضلات فساد اداری در صنعت نیست. باید خاطر نشان کرد که صنعت خودرو سازی و به خصوص صنعت قطعه سازی جزو صنایع اشتغال زا و عامل رونق تولید است . باید حتی المکان فرصتی را فراهم کرد که مسائل قطعه سازان بدون حاشیه های رسانه ای و جنجال های پیرامون حل شود. بنابراین برخورد تبلیغاتی راهکار مبارزه با فساد نیست.</p>
      <p>عضو کمیسیون برنامه و بودجه مجلس دهم با اشاره به روند دادگاه قطعه سازان تاکید کرد: شیوه تبلیغات در خصوص مبارزه با فساد و رفتارها در قوه قضاییه باید جهت حمایت از تولید کنندگان باشد و تولید کنندگان این اطمینان خاطر را داشته باشند که اگر کسی متخلف باشد حتما با او برخورد خواهد شد. در عین حال نباید قوه قضاییه این پیام را به صنعت قطعه سازی و تولید کنندگان بدهد که مدیران شجاع و سرمایه گذاران در شرایط تحریم نمی توانند اقدامات مبتکرانه و جسورانه انجام دهند.</p>
      <p>محمد حسینی نماینده مجلس در پایان با تاکید بر این که «قوای سه گانه زمینه حمایت و تشویق سرمایه گذاران که شجاع و توانمند هستند را به وجود آورند» گفت: برخورد با فساد کار درستی است اما باید آثار برخورد در حوزه تولید و اشتغال در شرایط تحریم را مورد توجه قرار دهیم.</p>
    </article>
  </body>
</html>