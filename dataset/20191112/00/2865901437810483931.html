<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/taj-divni-divni-ajaks-od-1981-samo-21-minut-bez-igraca-iz-akademije-neke-smo-vec-i-zaboravili-sad-ih-ima-10-novih/342318"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Taj divni, divni Ajaks: Od 1981. samo 21 minut bez igrača iz akademije, neke smo već i zaboravili, sad ih ima 10 novih"/>
    <meta property="og:description" content="Možemo samo da aplaudiramo"/>
  </head>
  <body>
    <article>
      <h1>Taj divni, divni Ajaks: Od 1981. samo 21 minut bez igrača iz akademije, neke smo već i zaboravili, sad ih ima 10 novih</h1>
      <h2>Možemo samo da aplaudiramo</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Podatak zvuči fascinantno. Čak iako dolazi od statističara, nisu oni baš čuveni kao najzanimljiviji ljudi na svetu. Šalu na stranu, ono što je izvukao <b>Peter Volbers</b> prosto nas je ostavilo bez daha. Pa da pređemo odmah na stvar: Ajaks je od 21. septembra 1981. godine odigrao samo 21 minut bez igrača poniklog u klupskoj akademiji!</p>
      <p>Dakle, pročitajte to opet, nama je trebalo vremena da svarimo. Ali zaista je tako. <b>Herald Vanenburg</b>, <b>Frenk Rajkard</b>, <b>Jon van T’Šip, Aron Vinter, Denis Berkamp</b>, pa kasnije <b>Frenk de Bur</b>, <b>Mičel Razjziger</b>, <b>Ričard Vidžge, Mario Melkiot</b>, golman <b>Fred Grim</b>… Oni su uglavnom bili zaslužni za prve dve decenije tokom kojih Kopljanici nisu odigrali ni minut bez momka koji je u klubu bio bar otkako je postao 15-godišnjak. A neki i duže od toga.</p>
      <p>Onda se desila sezona 2002/2003 kad se i Ajaks okliznuo. Na gostovanjima kod Rode i Intera prvo 14, pa onda sedam minuta bez deteta obrazovanog u čuvenoj Toemkost akademiji, koja na toj adresi stanuje od 1996. Ali te sezone nisu uspeli, iako su u pvotimce već stasali <b>Rafael van der Vart, Vesli Snajder, Marten Stekelenburg, Najdžel de Jong, Endi van der Mejde</b>… Izuzev <b>Stekelenburga</b> svi su te sezone odigrali više od 20 utakmice, ali nije se dalo, protiv Rode i Intera Kopljanici su igrali bez klinaca iz svog pogona.</p>
      <related>
        <a href="https://www.mozzartsport.com/fudbal/vesti/mozzart-sport-s-de-burom-u-srcu-ajaksove-fabrike-fudbala/321435"/>
      </related>
      <p>Tad i nikad više, tokom 2000-ih godina za to su se pobrinuli <b>Van der Vart, Snajder, Stekelenburg, Džon Heitinga, De Jong</b>, pa zatim <b>Gregori van der Vil, Kenet Vermer, Vurnon Anita </b>i<b> Dejli Blind</b>.  svoj doprinos dali su i danas zaboravljeni<b> Ruben Ližon</b> (danas u Trenčinu u Slovačkoj) i <b>Rikardo Van Rijn</b> (bivši reprezentativac, odigrao osam mečeva za Holandiju, sada je u Herenvenu), koji su u sezoni 2012/2013  odigrali dve utakmice u kojima <b>Blind</b> nije bio na terenu.</p>
      <p><b>Van Rijn</b> se u narednoj sezoni ustalio kao prvotimac, posle smo dobili <b>Davija Klasena, Tetea, Džairo Ridevald</b>, na kraju naravno i <b>Donija van de Beka</b> i<b> Matijsa Lihta</b>.</p>
      <p>Pored <b>Van de Beka</b>, danas su tu i već pomenuti <b>Veltman</b>, on je tu još od 2001. godine, <b>Karel Ejting, Nusair Mazrui</b>, vratio se <b>Blind</b>, pa dalje <b>Jirgen Ekelenkamp</b>, <b>Noa Lang, Seržinjo Dest, Rajan Gravenberč</b>, a čak je i <b>Kvinsi Promes</b> dobar deo fudbalskog školovanja prošao u Toemkost akademiji, iako je profesionalnu karijeru počeo u Tventeu.</p>
      <p>Niste čuli za mnoge od ovih poslednjih? Ne brinite, nismo ni mi, ali ne sumnjamo da ćemo sve da ih dobro upamtimo u godinama koje slede. Jer svi će oni ako ništa drugo dobiti šansu.</p>
      <p>Uostalom, Ajaks punih 1.750 utakmica nije odigrao bez momka iz omladinske akademije!</p>
      <p>A od one 1981. sa početka teksta, da ponovimo još jednom, samo 21 minut bez momka iz sopstvenog pogona. Od ukupno 158.479!</p>
      <p>Divan, divan klub!</p>
      <figure>
        <img src="https://mozzartsport.com/upload/CKEditor/12.11.2019/5.jpg"/>
      </figure>
      <p>(FOTO: Reuters, MOZZART Sport)</p>
    </article>
  </body>
</html>