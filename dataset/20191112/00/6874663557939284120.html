<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773596,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="הגי'האד מאיים: &quot;ישראל לא תוכל לקבוע את אופן ותזמון סיום הלחימה&quot;"/>
    <meta property="og:description" content="בארגון הטרור איימו בהמשך הירי על ישראל, תוך הדגשה כי לא יאפשרו את חזרתה של מדיניות החיסולים: &quot;את התוצאות יראו בשטח&quot;. בנט סיים הערכת מצב עם הרמטכ&quot;ל ובכירי מערכת הביטחון"/>
  </head>
  <body>
    <article>
      <h1>הגי'האד מאיים: "ישראל לא תוכל לקבוע את אופן ותזמון סיום הלחימה"</h1>
      <h2>בארגון הטרור איימו בהמשך הירי על ישראל, תוך הדגשה כי לא יאפשרו את חזרתה של מדיניות החיסולים: "את התוצאות יראו בשטח". בנט סיים הערכת מצב עם הרמטכ"ל ובכירי מערכת הביטחון</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">ynet</a></address>
      <p>הזרוע הצבאית של הג'יהאד האיסלאמי איימה הערב (יום ג') בהמשך הירי הרקטי נגד ישראל, בעקבות חיסולו של בכיר הארגון בהא אבו אל-עטא, והתקיפות האוויריות שנמשכו לאורך היום ברצועת עזה: "היהירות הציונית ביצעה פשע גדול ונתניהו נתן אור ירוק לחיסול מנהיגי ההתנגדות מבחוץ ומבפנים, כך בוצע חיסולו אבו אל-עטא. השעות הבאות יוסיפו תבוסה חדשה לרשימת התבוסות של נתניהו, שמביא אך ורק הרס ומלחמה לציונים".</p>
      <p> </p>
      <p>בארגון הוסיפו כי הם אלו שיקבעו את תנאי הלחימה ולא יאפשרו את החזרת מדיניות החיסולים: "לא תוכלו לקבוע את אופן ותזמון סיום סבב הלחימה. ההחלטה נמצאת כעת בידי ההתנגדות הפלסטינית ופלוגות ירושלים. לא נאפשר להשיב את מדיניות החיסולים. את התוצאה של חיסול מנהיגי ובכירי ההתנגדות יראו בשטח".</p>
      <p>  </p>
      <p>דובר צה"ל הודיע כי לפני זמן קצר תקף כלי טיס של חיל האוויר עמדת שיגור תת קרקעית של ארגון הטרור בצפון רצועת עזה. מדובר בעמדה שממנה נורו מוקדם יותר רקטות משטח הרצועה לישראל. בעקבות התקיפות נורה מטח נוסף לעבר אשקלון.</p>
      <p>  </p>
      <p>בתוך כך השלים שר הביטחון, נפתלי בנט, הערכת מצב עם הרמטכ"ל אביב כוכבי ובכירי מערכת הביטחון בקריה בתל אביב. בנט קיבל דיווחים בנוגע להתפתחויות המבצעיות לאורך היום. </p>
      <p>שליחו של מזכ"ל האו"ם למזרח התיכון, ניקולאי מלאדנוב, שמעורב מאז שעות הבוקר במגעים בין הצדדים במאמץ להביא לרגיעה, יצא לביקור דחוף בקהיר כדי לנסות ביחד עם המתווכים המצרים לעצור את ההסלמה. גורמים שמעורבים במגעים אומרים, כי המצב מורכב מאוד והסיכוי להסלמה גבוה.</p>
      <p>גורמים מדיניים בכירים התייחסו לחיסולו אל אבו אל-עטא, שפתח את סבב הלחימה, וציינו כי סומן על ידי בכירים במערכת הביטחון כגורם הבעייתי ביותר, וההחלטה על סיכול ממוקד בעניינו הייתה המוצא האחרון. לפני כן בישראל אף בחנו אפשרות שיעזוב את עזה. </p>
      <p>בדיונים על חיסול אבו אל-עטא עלתה סוגיית ההערכה האם החמאס יצטרף באופן אוטומטי לפעולות התגובה, לכן היה חשוב להעביר לחמאס מסרים דרך המצרים שישראל אינה מעוניינת בהסלמה וכי שקט ייענה בשקט.</p>
      <p>לאחר הלווייתו של אבו אל-עטא המודיעין המצרי החל בפעילות אינטנסיבית מול הג'יהאד והחמאס כדי לנסות ולהביא לרגיעה. בישיבת הקבינט שהתקיימה בבוקר דנו בתרחישי הסלמה שונים כולל אפשרות שהג'יאהד ינסה לבצע גם פיגועי חדירה. כמו כן הועלה תרחיש של הסלמה בחזית הצפונית.</p>
      <p>    </p>
      <figure>
        <img src="https://images1.calcalist.co.il/PicServer3/2019/03/25/894532/Reuters_2019-03-25T194347Z_550272893_RC1BAFEB0A50_RTRMADP_423970_l.jpg"/>
        <figcaption>שיגור כיפת ברזל <br/>צילום: רויטרס</figcaption>
      </figure>
      <p>
        <b>מצב מיוחד בעורף</b>
      </p>
      <p>בנט הכריז אחר הצהריים על מצב מיוחד בעורף ביישובים הנמצאים בטווח של עד 80 ק"מ מרצועת עזה - כולל תל אביב, ירושלים ודרום השרון. ההכרזה תקפה ל-48 שעות, אלא אם תבוטל לפני כן על ידי הממשלה או שר הביטחון. משמעות המצב המיוחד היא בעיקר הקלות ושיפויים לאוכלוסייה ולעסקים. מצרים משמשת שחקן מרכזי בין הצדדים בניסיון להביא לרגיעה, אך לא ניכר כי בג'יהאד האיסלאמי נענים בחיוב.</p>
      <p>דובר צה"ל הודיע הערב (יום ג') כי החל משעות הבוקר זוהו כ-190 שיגורים משטח רצועת עזה לעבר ישראל. לוחמי כיפת ברזל יירטו עשרות שיגורים ולמערכת נרשמו יותר מ-90% הצלחה. יותר ממחצית מכלל השיגורים נפלו בשטחים פתוחים. מנכ"ל משרד החינוך, שמואל אבואב, אמר בראיון ל-ynet כי לפי שעה לא יתקיימו מחר לימודים מת"א דרומה, אך החלטה סופית בנושא תינתן בתום הערכת מצב ולאור ההתפתחויות בשעות הבאות.</p>
      <p>בינתיים, ביבנה, ראשון לציון, רחובות, אשדוד, באר טוביה, יהוד-מונסון ובאר שבע כבר הודיעו כי לא יתקיימו מחר לימודים. גם ברמת גן ובגבעתיים נוטים שלא לקיים מחר לימודים, אך החלטה סופית תתקבל ב-6:00 בבוקר.</p>
    </article>
  </body>
</html>