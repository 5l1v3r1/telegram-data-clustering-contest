<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698049/%D8%B2%D9%86%DA%AF%D9%86%D9%87-%D8%AF%D8%B1-%D9%BE%D8%A7%D8%B3%D8%AE-%D8%A8%D9%87-%D8%B3%D9%88%D8%A7%D9%84%DB%8C-%D8%AF%D8%B1%D8%A8%D8%A7%D8%B1%D9%87-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D9%85%D8%B1%D8%AF%D9%85-%D9%87%DB%8C%DA%86-%D9%86%DA%AF%D8%B1%D8%A7%D9%86%DB%8C-%D9%86%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="زنگنه در پاسخ به سوالی درباره سهمیه بندی بنزین: مردم هیچ نگرانی نداشته باشند"/>
    <meta property="og:description" content="وزیر نفت در پاسخ به این سوال که‌ بنزین امسال سهمیه‌بندی می‌شود،‌ گفت: مردم هیچ نگرانی نداشته باشند هر وقت دستوری به ما داده و ابلاغ شد به اطلاع مردم می‌رسانیم و همه تلاشمان را می‌کنیم که اگر هم هر کاری می‌شود خیرش بیشتر به طبقات ضعیف جامعه برسد."/>
  </head>
  <body>
    <article>
      <h1>زنگنه در پاسخ به سوالی درباره سهمیه بندی بنزین: مردم هیچ نگرانی نداشته باشند</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036398_921.jpg"/>
      </figure>
      <p>وزیر نفت در پاسخ به این سوال که‌ بنزین امسال سهمیه‌بندی می‌شود،‌ گفت: مردم هیچ نگرانی نداشته باشند هر وقت دستوری به ما داده و ابلاغ شد به اطلاع مردم می‌رسانیم و همه تلاشمان را می‌کنیم که اگر هم هر کاری می‌شود خیرش بیشتر به طبقات ضعیف جامعه برسد.</p>
      <p>به گزارش خانه ملت، بیژن نامدار زنگنه روز سه‌شنبه پس از حضور در کمیسیون انرژی در جمع خبرنگاران ضمن توضیح مباحث مطرح شده در این جلسه، توضیحاتی درخصوص میدان جدید نفتی کشف شده و آخرین تصمیمات درخصوص سهمیه‌بندی بنزین ارائه کرد.</p>
      <p>وی به کشف مخزن جدید نام‌آوران در خوزستان اشاره کرد و افزود: خوشبختانه نمایندگان مجلس از این کشف استقبال کرده و آن را به ملت ایران تبریک گفتند.</p>
      <p>وزیر نفت با بیان اینکه مخزن نفتی نام‌آوران مشترک نیست، عنوان داشت: میدان‌های دیگری نیز زیر میدان نام‌آوران، مانند میادین منصوری، سوسنگرد، آب‌تیمور، سپهر، جفیر و دارخوین کشف شده‌اند لذا طرح‌هایی هم برای توسعه‌ این میدان‌ها مد نظر داریم.</p>
      <p>زنگنه ادامه داد: میدان نفتی آب‌تیمور جزو طرح‌هایی بود که قرارداد آن تا مرز امضاء شدن نیز پیش رفت که به دلیل تحریم‌ها متوقف شد به همین دلیل تلاش می‌کنیم که دوباره در جریان توسعه قرار گیرد.</p>
      <p>وزیر نفت همچنین درپاسخ به این سوال که‌آیا سهمیه‌بندی بنزین در سال جاری اتفاق خواهد افتاد یا خیر؟ گفت: باید صبر کنیم .خواهش می‌کنم شایعه پراکنی نشود. چیزهایی که این طرف و آن طرف توییت می شود مردم را نگران می‌کند.</p>
      <p>وی افزود: مردم هیچ نگرانی نداشته باشند هر وقت دستوری به ما داده و ابلاغ شد به اطلاع مردم می‌رسانیم و همه تلاشمان را می‌کنیم که اگر هم هر کاری می‌شود خیرش بیشتر به طبقات ضعیف جامعه برسد.</p>
    </article>
  </body>
</html>