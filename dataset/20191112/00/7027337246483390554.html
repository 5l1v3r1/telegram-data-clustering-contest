<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697931/%D8%B3%DB%8C%D8%AF-%D8%AC%D9%84%D8%A7%D9%84-%D8%AD%D8%B3%DB%8C%D9%86%DB%8C-%D8%A8%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C-%DA%A9%D9%87-%D9%85%D8%B1%D8%AF%D9%85-%D8%B3%D8%A7%D8%AE%D8%AA%D9%86%D8%AF-%D8%B6%D8%B1%D8%A8%D9%87-%D8%B2%D8%AF%D9%86%D8%AF-%D8%AC%D8%B4%D9%86-%D8%B3%D9%88%D9%BE%D8%B1%D8%AC%D8%A7%D9%85-%D8%AF%D8%B1-%D8%B4%D8%A7%D9%86-%D9%87%D9%88%D8%A7%D8%AF%D8%A7%D8%B1%D8%A7%D9%86-%D9%85%D8%A7-%D9%86%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="سید جلال حسینی: به پرسپولیسی که مردم ساختند ضربه زدند/ جشن سوپرجام در شان هواداران ما نبود"/>
    <meta property="og:description" content="شاید کسی نداند که ما چه مشکلاتی داریم، اگر حرف نمی‌زنیم به این دلیل است که هواداران ناراحت نشوند. ما در این سه سال گذشته 7 جام گرفتیم اما یکسری مشکلاتی پیش آوردند که ما آنها را تحمل کردیم."/>
  </head>
  <body>
    <article>
      <h1>سید جلال حسینی: به پرسپولیسی که مردم ساختند ضربه زدند/ جشن سوپرجام در شان هواداران ما نبود</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>
        <b>شاید کسی نداند که ما چه مشکلاتی داریم، اگر حرف نمی‌زنیم به این دلیل است که هواداران ناراحت نشوند. ما در این سه سال گذشته 7 جام گرفتیم اما یکسری مشکلاتی پیش آوردند که ما آنها را تحمل کردیم.</b>
      </p>
      <figure>
        <img src="https://cdn.asriran.com/files/fa/news/1398/8/21/1036163_893.jpg"/>
      </figure>
      <p>کاپیتان تیم پرسپولیس گفت: سه سال زحمت کشیدیم و تیم خوبی ساختیم که 7 جام گرفت اما به آن تیم ضربه زدند.<br/><br/>سید جلال حسینی در گفت‌وگو با  فارس، در خصوص شرایط تیم فوتبال پرسپولیس، بازی با فولاد خوزستان، جشن سوپرجام و موارد دیگر صحبت‌هایی کرد که در زیر می‌خوانید:</p>
      <p>* بعد از 4 روز تعطیلی مجددا تمرینات پرسپولیس از یکشنبه آغاز شد.</p>
      <p>خدا را شکر که وضعیت تیم خوب است و بعد از چند بازی سخت 4 روز استراحت کردیم که خیلی به موقع بود. البته بدون حضور ملی‌پوشان تمرین می‌کنیم اما باید شرایط بهتری به وجود بیاید تا بتوانیم برای بازی‌های سختی که در پیش داریم، آماده باشیم؛ همان طور که می‌دانید کار خیلی سخت است.</p>
      <p>*در بازی بعد باید به مصاف نفت مسجدسلیمانی بروید که تاکنون در 12 بازی در لیگ برتر و جام حذفی باخت نداشته، این بازی را چطور می‌بینی؟</p>
      <p>به هر حال عملکرد مهدی تارتار کاملا مشخص است و او در هر تیمی که حضور داشته، تیم منسجم و خوبی را آماده کرده است. در پارس جنوبی و نفت مسجدسلیمان می‌بینیم که تیم‌های او چطور بازی می‌کنند و مطمئنا ما با یک تیم سخت‌کوش بازی خواهیم داشت. این تیم تا به حال در جام حذفی و لیگ برتر باخت نداشته و همین مسئله نشان می‌دهد که بازی سختی در پیش خواهد بود، اما امیدوارم ما با آمادگی کامل و در کنار هوادارانمان این بازی را انجام دهیم و بتوانیم 3 امتیاز خوب از این بازی بگیریم.</p>
      <p>* بعد از 66 روز مقابل فولاد خوزستان دوباره به ترکیب ثابت پرسپولیس برگشتی. شرایط چطور بود؟</p>
      <p>به هر حال بعد از این مدت بازی کردن مقابل تیم خوب جواد نکونام سخت بود، به خصوص اینکه آنها تیم سخت‌کوش و کاملی هستند. تیم فولاد در زمین خودش بازی می‌کرد و تماشاگران این تیم به خوبی از آنها حمایت می‌کردند و این موضوع باعث شد که ما تحت فشار باشیم، هر چند گل زودهنگامی زدیم و با دوندگی بالا توانستیم 3 امتیاز خوب را بگیریم.</p>
      <p>* آمار بعد از بازی نشان می‌داد که یکی از بهترین بازیکنان پرسپولیس در این بازی بودی.</p>
      <p>به هر حال سخت بود که بعد از این مدت که بازی نکرده بودم، مقابل چنین تیم خوبی به میدان بروم، اما با وجود کار بسیار حساسی که داشتیم، توانستیم برنده شویم و برد خوبی به دست بیاوریم. گرفتن این 3 امتیاز برای ما خیلی مهم بود و خوشحالم که دست پر به تهران برگشتیم.</p>
      <p>*اما جواد نکونام سرمربی فولاد خوزستان معتقد بود که پرسپولیس با وقت‌کشی توانست برنده این بازی باشد.</p>
      <p>امکان ندارد که پرسپولیس وقت‌کشی کند. ما سه سال است که بیشترین تلاش را انجام دادیم و با همه وجود کار کردیم. الان هم همین‌طور است و با همه وجود کار می‌کنیم و برنده شویم و این حرف‌ها درست نیست. ما مقابل هر تیمی بازی کنیم برای حمله کردن به زمین می‌رویم و این‌طور نیست که دفاعی بازی کنیم.</p>
      <p>* پرسپولیس فصل گذشته کار بزرگی کرد و در قهرمانی دبل کرد. با این همه جشن اهدای کاپ دیر برگزار شد و به نظر می‌آمد که در شان پرسپولیس نیست.</p>
      <p>متاسفانه این مسائل در حق پرسپولیس رخ می‌دهد. مطمئنا حق هواداران پرسپولیس خیلی بیشتر از این حرف‌ها بود؛ چراکه این دو قهرمانی در فصل گذشته با حمایت هواداران به دست آمد و جشن اهدای جام به گونه‌ای انجام شد که انگار ارزشی برای این قهرمانی قائل نشدند.</p>
      <p>ما در سه سال 7 قهرمانی به دست آوردیم و همه این جام‌ها برای ما ارزشمند و مهم است. این جام‌ها برای هواداران ماست؛ چراکه آنها زحمت زیادی کشیدند و با حمایت از ما باعث شدند که قهرمان شویم. خوشحالی هواداران برای ما خیلی مهم بود، اما به نظرم باید جشن خیلی بهتری برگزار می‌شد؛ چراکه جشنی که برگزار کردند در شان هواداران ما نبود.</p>
      <p>* با جامی که بعد از بازی با ماشین سازی بالای سر بردی، یکی از پرافتخارترین بازیکنان تاریخ ایران شدی.</p>
      <p>این برای من باعث خوشحالی است که توانستم این موفقیت‌ها را در این سال ها جشن بگیرم. گرفتن یک جام هم باعث خوشحالی است، اما گرفتن این همه جام قطعا خوشحالی خیلی بیشتری دارد. برایم باعث افتخار است که این قهرمانی‌ها را جشن گرفتم و چه در سپاهان، چه در سایپا و چه در پرسپولیس موفق شدم این جام‌ها را به دست بیاورم. این مسائل برای من افتخار زیادی دارد.</p>
      <p>*مشکلات مالی این روزها در فوتبال ایران حرف اول را می‌زند. مشکلات مالی پرسپولیس به کجا رسید؟</p>
      <p>به هر حال مشکلات مالی وجود دارد و من در این خصوص آقای انصاری‌فرد را دیده‌ام. خیلی از بازیکنان ما از فصل گذشته 50 درصد طلب دارند و امسال هم حدود 10 درصد پول‌ گرفته‌ایم. متاسفانه باید بگویم به تیمی که در این 4-3 سال با زحمت بازیکنان و حمایت هواداران ساخته شد، ضربه زدند اما ما همه تلاشمان را می‌کنیم تا تیم قدرتمند سال‌های گذشته را داشته باشیم، هرچند که به ما ضربه زدند.</p>
      <p>شاید کسی نداند که ما چه مشکلاتی داریم، اگر حرف نمی‌زنیم به این دلیل است که هواداران ناراحت نشوند. ما در این سه سال گذشته 7 جام گرفتیم اما یکسری مشکلاتی پیش آوردند که ما آنها را تحمل کردیم. ما تلاش می‌کنیم تا با همه ضرباتی که به پرسپولیس زده شده، کار کنیم و امیدوارم بتوانیم این وضعیت را درست کنیم. به هر حال آقای انصاری‌فرد هم تلاش خودش را می‌کند.همان اندازه که مربیان، بازیکنان و هواداران زحمت می‌کشند باید باشگاه هم کار کند تا زحمت بازیکنان تکمیل شود.</p>
      <p>کادر فنی پرسپولیس در این چند وقت پول نگرفته و امیدوارم با تلاش‌های باشگاه، مشکلات به وجود آمده برطرف شود.</p>
    </article>
  </body>
</html>