<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773524,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="נתניהו: &quot;התקשורת תוקפת אותי כי אני מנסה לשבור את הדואופול&quot;"/>
    <meta property="og:description" content="תמלילי החקירה בתיק 4,000 נחשפים: בחקירתו טען נתניהו שהתקשורת תוקפת אותו כי היא מוטה שמאלה: &quot;לו הייתי מאמץ את העמדות שלהם, היו מחבקים אותי כפי שחיבקו את אריק שרון&quot;; &quot;המדיניות שלי, לפתוח את המונופולים והדואופולים שלהם, זה לא למעני&quot;"/>
  </head>
  <body>
    <article>
      <h1>נתניהו: "התקשורת תוקפת אותי כי אני מנסה לשבור את הדואופול"</h1>
      <h2>תמלילי החקירה בתיק 4,000 נחשפים: בחקירתו טען נתניהו שהתקשורת תוקפת אותו כי היא מוטה שמאלה: "לו הייתי מאמץ את העמדות שלהם, היו מחבקים אותי כפי שחיבקו את אריק שרון"; "המדיניות שלי, לפתוח את המונופולים והדואופולים שלהם, זה לא למעני"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">ליטל דוברוביצקי ותומר גנון</a></address>
      <p>בחקירתו ב־10 ביולי 2018, ראש הממשלה בנימין נתניהו סיפר לחוקרים מה עמדתו על התקשורת בישראל. "ההשקפה של 70% מהציבור - היהודי, ליתר דיוק - היא שהתקשורת מוטה שמאלה. ההשקפה שלי זהה. אני מנסה לגוון אותה.</p>
      <p>התקשורת תוקפת אותי קודם כל בגלל היותי איש ימין, לא בגלל היותי בנימין נתניהו. לו הייתי מאמץ את העמדות שלהם, למשל חזרה לקווי 67' או היציאה מעזה, היו מחבקים אותי כפי שחיבקו את אריק שרון. ההתנגדות שלהם אליי נובעת מהמדיניות שלי. לגבי הפלסטינים בעיקר... אפילו בעניין של איראן, תקפו אותי אפילו על זה. והדבר השני זה לגבי המדיניות התקשורתית שלי, לפתוח את המונופול והדואופולים שלהם, אז בגלל זה תוקפים אותי".</p>
      <p>חוקר: בסדר.</p>
      <figure>
        <img src="https://images1.calcalist.co.il/PicServer3/2017/07/02/738903/YE1288048_l.jpg"/>
        <figcaption>מנכ"ל חברת חדשות 12, אבי וייס <br/>צילום: יאיר שגיא</figcaption>
      </figure>
      <p>נתניהו: "זה למען שינוי של דפוס התקשורת שהתחייבתי לבוחר".</p>
      <p>חוקר: או.קיי. תשובה ברורה.</p>
      <p>נתניהו: "בגלל זה אני פה. נבחרתי על זה".</p>
      <p>חוקר: מר נתניהו, אנחנו לא חולקים על כך שנבחרת.</p>
      <p>נתניהו: "אתם חולקים".</p>
      <p>חוקר: לא, זה לא העניין.</p>
      <p>נתניהו: "אתם אומרים: זה לא תקין שאני עושה מה שהבטחתי לבוחר".</p>
      <p>חוקר: זו לא החקירה שלנו. כתוצאה מכל הפרסומים בתקשורת אודות החקירות שמתנהלות בעניינך, אתה ביקשת לבדוק מול פילבר את ההחלטות וההתנהלות שלך כשר הממונה במשרד התקשורת בכל הקשור לבזק ושאול אלוביץ'.</p>
      <p>נתניהו: "לא יודע. לא זוכר".</p>
      <p>חוקר: אם מבחינתך הכל היה תקין למה השיחה הבהולה הזאת עם פילבר?</p>
      <p>נתניהו: "אני לא זוכר. בטח היו כתבות ורציתי לדעת מה קורה שם. אין לי מושג אני לא זוכר את השיחה, אבל זה טבעי לגמרי".</p>
      <p>בהמשך אמר לחוקרים: "חשוב להגיד, בזק עניינה אותי כקליפת השום".</p>
      <p>חוקר: או.קיי, אז למה קראת לו?</p>
      <p>נתניהו: "מה שעניין אותי עם פילבר וכשר התקשורת ובשביל זה הלכתי להיות שר התקשורת, זה לא בזק ולא שום דבר אחר, מה שעניין אותי זה מפת ערוצי התקשורת והתחרות ביניהם... אני רוצה להגיד לכם שעד שלא התחלתם לשאול אותי, לא הבנתי את אירוע המיזוג שבעיניכם הוא כל כך גדול, בעיניי הוא לא היה כלום".</p>
      <p>חוקר: יכול להיות שבגלל זה לא היתה לך בעיה לחתום על זה בשביל שאול?</p>
      <p>נתניהו: "לא חתמתי בשביל שאול, חתמתי כי כל הגורמים המקצועיים והיועצת המשפטית הנחתה אותי...".</p>
      <p>בהמשך הטיח ראש הממשלה בחוקרים: "אתה יודע מה קורה במשרד ראש הממשלה? אי אפשר לקבל כאן כוס מים... הכל נוטף כאן מהגג. כי חס וחלילה יעשו איזה תיקון כאן ויאשימו אותם אחר כך באיזה דבר פלילי, זה דבר אבסורדי. אוסף של חקירות כאלה על ראש הממשלה לא היה בתולדות המדינה. אז כולם בורחים".</p>
      <p>חוקר: כן.</p>
      <p>נתניהו: "במשרד הכל משותק. אי אפשר להרים כלום, אתה לא יכול לקבל פה להחליף וילון קרוע שמא זה מושחת".</p>
      <figure>
        <img src="https://images1.calcalist.co.il/PicServer3/2019/06/09/911647/1L.jpg"/>
        <figcaption>בנימין נתניהו <br/>צילום: אלכס קולומויסקי</figcaption>
      </figure>
      <h3>"אמרתי, קח את אבי וייס"</h3>
      <p>במהלך החקירה של ראש הממשלה ב־26 במרץ 2018 חשף בנימין נתניהו כבדרך אגב פרט מעניין על מעורבותו בתקשורת. בתחילת החקירה סיפר נתניהו שזימן את שאול אלוביץ' ללשכה בבית בבלפור כדי "לנזוף" בו, כדברי החוקר, על הסיקור בוואלה.</p>
      <p>חוקר: שאול הגיע אליך עד הבית.</p>
      <p>נתניהו: "הפגישות היו בבית. נכון. גם מוזי ורטהיים הגיע אליי רק הביתה. גם שלדון אדלסון הגיע אליי רק הביתה. כולם מגיעים אליי רק הביתה. גם אבי ניר הגיע אליי כמה פעמים הביתה".</p>
      <p>בהמשך אותה חקירה אמר נתניהו לחוקרים: "הדבר שהכי מרגיז זה ימין מפוחד. אני אומר לך, עדיף לפעמים שמאל".</p>
      <p>מעט אחר כך הגיע רגע שבו סיפר נתניהו לחוקרים כיצד אבי וייס, מנכ"ל חברת חדשות 12, התמנה לתפקידו.</p>
      <p>נתניהו: "איך אבי וייס קיבל את התפקיד שלו? אני אספר לכם. פגשתי באבן גבירול פינת מרמורק, יש שם בית קפה, ופגשתי את מוזי ורטהיים והוא עמד למנות את ניסים משעל ואני אמרתי לו: 'מוזי, אתה הולך לעשות טעות גדולה מאוד. יש לך עוד מועמד, נכון?'. הוא אמר לי: 'כן, אבי וייס, לא הכרתי אותו', אמרתי לו: 'אל תיקח את זה כי זה לתת לנוני את ערוץ החדשות, קח את אבי וייס'. אז התערבתי שמה. סליחה זה גיוון. גיוון".</p>
    </article>
  </body>
</html>