<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/Reflexionsalvoltantdunataula"/>
    <meta property="og:site_name" content="Valencia Plaza"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Reflexions al voltant d'una taula"/>
    <meta property="og:description" content="#OpinióVP Reflexions al voltant d'una taula, per @clginer"/>
  </head>
  <body>
    <article>
      <h1>Reflexions al voltant d'una taula</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">Clara Giner</a></address>
      <p>Hi ha alguna tradició més clarament mediterrània que aquella que resulta de compartir vivències i moments asseguts al voltant d’una taula? Una taula on reflexionar i parlar mentre degustem agraïts la nostra bona gastronomia i més si ve regada dels nostre vins. Moments d’esbarjo i disbauxa que obrin la ment i deixen corre l’enginy. Valencians epicurs i hedonistes que entre rialles assaboreixen els petits tresors que tenen al davant. Ja m’agradaria que les coses foren així. I és que per començar hauríem de ser conscients del que tenim.</p>
      <p>Pensem i repensem. Gastronomia, paisatge, territori, patrimoni, la Marina, una comarca que no s’acaba mai, plena de possibilitats i que cerca un nou model econòmic més basat en la sostenibilitat. Tornem a les arrels. Seiem a taula i parlem. Què som i què volem ser? Recuperem l’autoestima com a poble, siguem diferents. Minifundistes llauradors, pescadores de confraries, petits comerciants, creatius, emprenedors, cuiners… Posem en vàlua el saber fer, revifem el turisme de qualitat, el cultural, el gastronòmic amb un relat lligat a l’autenticitat. Mar i muntanya, bancals i camins de pedra seca, olis diànics, arrossos bomba i bombó de la Marjal. Vinyes de moscatell d’Alexandria i Giró, l’ametla i la reposteria tradicional. Redescobrim la garrofa i el seu tast. El perelló, la cirera… Cerquem fòrmules que ens permetin no renunciar a la nostra identitat. Menys rajola i més bancal. </p>
      <p>En breu podrem reflexionar a taula en la I edició del <b>D*na Fòrum Gastronòmic</b>, unes jornades dirigides als professionals de la restauració de la comarca i tots aquells apassionats del bon menjar i per què no, del bon viure. Una nova versió del D*na exitós que vam gaudir a Dénia durant dos anys, i que ara deixa enrere l’exhibició i la mostra per donar pas al debat. Del 25 al 27 de novembre el CdT de la Marina acollirà aquest fòrum que comptarà amb 79 ponències i 17 sessions-col·loquis on experts i actors de primera mà parlaran i arguïran sobre gastronomia, turisme, territori i sostenibilitat. <i>‘Cuinant una terra, llaurant un futur’</i>, diuen els organitzadors. Queda per veure quines seran les solucions. És a dir si arriben a punts de trobada i acords per engegar una nova manera de fer les coses que puga perdurar. Sobretot pel que fa a crear vincles d’unió entre llauradors-productors locals i restauradors de la comarca. La distribució de la matèria prima és el quid de la qüestió. </p>
      <p>No oblidem que Dénia juntament amb la comarca de la Marina Alta és ciutat creativa de la gastronomia per la Unesco i com a tal cerca incentivar tot aquest món cultural, agrícola i alimentari per tal de conscienciar i crear un model que pose en vàlua un producte amb relat i autenticitat. Dotant-lo d’identitat i territori, d’història, paisatge i proximitat, sense deixar de banda que desde la tradició es pot reinventar amb creativitat.</p>
      <p>Turisme i Gastronomia amb ‘terroir’. I ja de la mà del cuiner <b>Pepe Romany</b> ens deixarem il·lustrar sobre la importància d’educar i divulgar sobre alimentació. Des dels més menuts a l’escola fins als més grans. Aprendre a estimar la terreta, sinó acabarà diluïda i minusvalorada en un món global. </p>
    </article>
  </body>
</html>