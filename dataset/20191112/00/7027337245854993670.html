<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698046/%D9%82%D8%A7%D8%AA%D9%84-%D8%AE%D8%A7%D9%85%D9%88%D8%B4-%D8%B1%D8%A7-%D8%AF%D8%B3%D8%AA-%DA%A9%D9%85-%D9%86%DA%AF%DB%8C%D8%B1%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="قاتل خاموش را دست کم نگیرید"/>
    <meta property="og:description" content="گازگرفتگی با مونواکسید کربن را قاتل خاموش نامیده‌اند ،مونواکسید کربن بی رنگ و بی بو است و در شرایطی کاملا غافلگیر کننده قربانیان را به دام می‌اندازد ، این گاز به آرامی وارد خون شده و با جایگزین شدن به جای اکسیژن، جان فرد را تا حد مرگ به خطر می‌اندازد ، از ابتدای پاییز امسال تا کنون ۵ نفر در استان فارس بر اثر گازگرفتگی جان باخته‌اند."/>
  </head>
  <body>
    <article>
      <h1>قاتل خاموش را دست کم نگیرید</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036395_141.jpg"/>
      </figure>
      <p>گازگرفتگی با مونواکسید کربن را قاتل خاموش نامیده‌اند ،مونواکسید کربن بی رنگ و بی بو است و در شرایطی کاملا غافلگیر کننده قربانیان را به دام می‌اندازد ، این گاز به آرامی وارد خون شده و با جایگزین شدن به جای اکسیژن، جان فرد را تا حد مرگ به خطر می‌اندازد ، از ابتدای پاییز امسال تا کنون ۵ نفر در استان فارس بر اثر گازگرفتگی جان باخته‌اند.</p>
      <p>به گزارش ایرنا؛ با افزایش سرما و فزونی یافتن استفاده از انواع مختلف وسایل گرمایشی و برخی بی احتیاطی‌ها موجب می شود تا مسمومیت با گاز مونوکسید کربن نیز افزایش یابد ، مرگ خاموش ابتدا بسیار مشابه یک سردرد ساده است و به تدریج فرد را به کام مرگ فرو می‌برد.</p>
      <p>افزایش آمار بروز این نوع از مسمومیت‌ها در فصل‌های سرد سال، توجه افراد به ایمنی وسایل گرمایشی را به عنوان مهم‌ترین عامل پیشگیری از این نوع مرگ‌ها یادآوری می‌کند؛ بر همین اساس لازم است خانواده‌ها با حساسیت بیشتر نسبت به سلامت خود و اعضای خانواده، ضمن پرهیز از برخی رفتارهای مخاطره آمیز مانند استفاده از گاز پیک نیک در داخل چادر، از کارکرد درست وسایل گرمایشی مانند دودکش بخاری، شومینه و پکیج مطمئن شوند.</p>
      <p>دقت و توجه به داغ بودن دودکش، بهترین روش آزمایش کارکرد بهینه وسایل گرمایشی است ، اگر لوله دودکش بخاری سرد است دلیل آن خارج نشدن محصولات احتراق و گازهای سمی از دودکش است که در این صورت باید رفع نقص شود؛ همچنین نصب کلاهک مخصوص برای دودکش در پشت بام‌ها برای جلوگیری از انتشار و برگشت گاز مونوکسید کربن در محیط منزل بارها از سوی کارشناسان توصیه شده است ، و در نهایت اینکه استفاده از دودکش‌های آکاردئونی آلومینیومی به علت نبود امکان آب بندی در ابتدا و انتها، بسیار خطرناک است.</p>
    </article>
  </body>
</html>