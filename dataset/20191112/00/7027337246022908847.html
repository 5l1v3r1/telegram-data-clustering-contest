<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698076/%D9%86%D9%88%D8%A8%D8%AE%D8%AA-%D8%AF%D8%B1%D8%AD%D8%A7%D9%84-%D8%A8%D8%B1%DA%AF%D8%B4%D8%AA-%D8%A8%D9%87-%D8%B4%D8%B1%D8%A7%DB%8C%D8%B7-%D8%B9%D8%A7%D8%AF%DB%8C-%D9%87%D8%B3%D8%AA%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="نوبخت: درحال برگشت به شرایط عادی هستیم"/>
    <meta property="og:description" content="معاون رییس جمهور با اشاره به اینکه سرریز توسعه برای محرومین در برنامه دولت نیست گفت: اما با این وجود دولت برنامه ویژه ای برای حمایت از محرومان را در دستور کار دارد."/>
  </head>
  <body>
    <article>
      <h1>نوبخت: درحال برگشت به شرایط عادی هستیم</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036456_901.jpg"/>
      </figure>
      <p>معاون رییس جمهور با اشاره به اینکه سرریز توسعه برای محرومین در برنامه دولت نیست گفت: اما با این وجود دولت برنامه ویژه ای برای حمایت از محرومان را در دستور کار دارد.</p>
      <p>به گزارش ایسنا؛ نوبخت امروز سه شنبه در جلسه شورای برنامه ریزی استان کردستان اظهار کرد: در حال حاضر بدترین شرایط تحریم ها را تجربه می کنیم و دشمن فقط برای تامین دارو و غذا اجازه فروش نفت را به ایران داده بود که آن هم انجام نشد.</p>
      <p>وی افزود: ایران بین کشورهای نفت خیز بیشترین رشد را داشت اما دشمن مانع ادامه این روند شد.</p>
      <p>معاون رییس جمهور بیان کرد: اکنون بعد از گذشت ۴ سال از تحریم های سخت کشور، هنوز فعالیت کشور ادامه دارد و درحال برگشت به شرایط عادی است.</p>
      <p>وی افزود: جدیت موجود در این جلسه که با حضور نمایندگان دولت و مردم در حال برگزاری است، نوعی تمسخر به دشمنانی است که فکر می کردند با تحریم ها می توانند مانع توسعه کشور شوند.</p>
      <p>نوبخت اعلام کرد: در این شرایط سخت تحریم، درآمد دولت طی امسال ۲۰ درصد افزایش داشته و تا کنون پاداش سال گذشته همه بازنشسته های کشور پرداخت شده است.</p>
      <p>وی همچنین، پرداخت نقدی ۱۳ هزار و ۵۰۰ میلیار تومان به گندم کاران، پرداخت ۱۶ میلیارد تومان خسارات سیل و غیره را از جمله دستاوردهای مالی دولت در شرایط تحریم ذکر کرد.</p>
      <p>معاون رییس جمهور عنوان کرد: دولت خود را موظف به متعهد بودن در برابر اجرایی کردن قول های مساعدی که به مردم داده، کرده است.</p>
      <p>وی اعلام کرد: دولت، مجلس و قوای سه گانه زیر سایه رهبری در تلاش است تا نمادی از خدمت به مردم را به تماشا بگذارد.</p>
      <p>نوبخت با اشاره به اینکه سرریز رفاه برای محرومین در برنامه دولت نیست خاطرنشان کرد: اما با این وجود دولت برنامه ویژه ای برای حمایت از محرومان را در دستور کار دارد.</p>
    </article>
  </body>
</html>