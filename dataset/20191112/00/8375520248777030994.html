<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/criminal/v-antikorupciynomu-sudi-ogolosili-obvinuvalniy-akt-eksprokuroru-susu--639285.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T00:53:10+00:00"/>
    <meta property="og:title" content="В Антикорупційному суді оголосили обвинувальний акт експрокурору Сусу"/>
    <meta property="og:description" content="Судді визначили порядок та обсяг дослідження доказів у справі Суса"/>
  </head>
  <body>
    <article>
      <h1>В Антикорупційному суді оголосили обвинувальний акт експрокурору Сусу</h1>
      <address>
        <time datetime="2019-11-12T00:53:10+00:00">12 Nov 2019, 00:53</time>
      </address>
      <h4>Судді визначили порядок та обсяг дослідження доказів у справі Суса</h4>
      <p>У Вищому антикорупційному суді за участі прокурора Спеціалізованої антикорупційної прокуратури (САП) оголошено обвинувальний акт колишньому заступнику начальника департаменту – начальника управління з розслідування особливо важливих справ у сфері економіки Генеральної прокуратури України.</p>
      <p>Про це повідомляє Спеціалізована антикорупційна прокуратура у <a href="https://www.facebook.com/sap.gov.ua/photos/a.1099416410161541/1970567809713059/?type=3&amp;theater">Facebook</a>.</p>
      <p>«У понеділок, 11 листопада 2019 року, у Вищому антикорупційному суді за участі прокурора САП відбулось судове засідання у справі про обвинувачення колишнього заступника начальника департаменту – начальника управління з розслідування особливо важливих справ у сфері економіки Генеральної прокуратури України. На засіданні прокурор оголосив обвинувальний акт. Крім того і прокурор, і адвокат виступили зі вступними промовами», - йдеться у повідомленні.</p>
      <p>Зазначається також, що судді визначили порядок та обсяг дослідження доказів у справі. Оголошено перерву до 10:00 год. 13 грудня.</p>
      <p>Нагадаємо, що у 2017 році Суса звільнили за порушення закону про запобігання корупції і правил прокурорської етики. А згодом антикорупційні органи повідомили йому про підозру.</p>
      <p>Колишній слідчий обвинувачується у заволодінні майном і грошима, вилученими при обшуку в гральних закладах (ч.3,4 ст. 191 КК), а також недостовірному декларуванні (ст. 366-1 КК). За цими статтями йому загрожує до 8 років позбавлення волі. Зокрема, екс-посадовець ГПУ нібито користувався автомобілем Audi Q7 зареєстрованим на його 85-річну бабусю.</p>
      <p>Як повідомлялося, Солом'янський райсуд Києва обрав колишньому чиновнику Генпрокуратури Дмитру Сусу<a href="https://glavcom.ua/news/eks-slidchogo-gpu-susa-sud-vidpraviv-pid-cilodoboviy-domashniy-aresht-na-dva-misyaci-428130.html"> запобіжний захід у вигляді домашнього арешту</a> терміном на 2 місяці. 11 серпня 2017 року суд <a href="https://glavcom.ua/news/sud-areshtuvav-mayno-skandalnogo-eks-slidchogo-genprokuraturi-susa-430603.html">арештував майно Суса</a>.</p>
      <p>Його затримали в аеропорту «Бориспіль». 13 лютого Суса <a href="https://glavcom.ua/kyiv/news/eks-prokurora-susa-vzyali-pid-vartu-bez-prava-na-zastavu-473432.html">взяли під варту</a> без можливості внесення застави.</p>
      <p>20 березня 2018 року Національне антикорупційне бюро України (НАБУ) і Спеціалізована антикорупційна прокуратура (САП) <a href="https://glavcom.ua/country/criminal/nabu-i-sap-zavershili-rozsliduvannya-u-spravi-eks-prokurora-susa-482580.html">завершили розслідування</a> кримінального провадження стосовно Дмитра Суса.</p>
      <related>
        <a href="https://glavcom.ua/news/zbitki-na-173-mln-genprokuratura-zayavila-pro-masshtabnu-korupciynu-shemu-v-minoboroni-639173.html"/>
        <a href="https://glavcom.ua/news/u-gpu-zavershivsya-drugiy-etap-pereatestaciji-prokuroriv-638782.html"/>
        <a href="https://glavcom.ua/news/nabu-zakrilo-spravu-pro-zasekrechuvannya-genprokuraturoyu-rishennya-sudu-pro-speckonfiskaciyu-15-mlrd-yanukovicha-ta-yogo-otochennya-638417.html"/>
      </related>
    </article>
  </body>
</html>