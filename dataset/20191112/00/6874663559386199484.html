<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773530,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="מול ההידרדרות הבטחונית - נסיגה בשקל מול הדולר והיורו"/>
    <meta property="og:description" content="הדולר היציג עלה ב-0.3% מול המטבע הישראלי ונקבע על 3.511 שקלים, היורו התחזק ב-0.2% ושערו היציג נקבע על 3.868 שקלים; צה&quot;ל חיסל הלילה בכיר בג'יהאד האיסלאמי, בתגובה שיגרו הבוקר רקטות מרצועת עזה לעבר ישראל - הלימודים בגוש דן ובדרום בוטלו"/>
  </head>
  <body>
    <article>
      <h1>מול ההידרדרות הבטחונית - נסיגה בשקל מול הדולר והיורו</h1>
      <h2>הדולר היציג עלה ב-0.3% מול המטבע הישראלי ונקבע על 3.511 שקלים, היורו התחזק ב-0.2% ושערו היציג נקבע על 3.868 שקלים; צה"ל חיסל הלילה בכיר בג'יהאד האיסלאמי, בתגובה שיגרו הבוקר רקטות מרצועת עזה לעבר ישראל - הלימודים בגוש דן ובדרום בוטלו</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">שיר רייטר</a></address>
      <p>השקל איבד היום גובה, על רקע התערערות המצב הביטחוני בדרום ובמרכז: הדולר היציג עלה ב-0.3% מול המטבע הישראלי ונקבע על 3.511 שקלים. היורו עלה ב-0.2% ושערו היציג נקבע על 3.868 שקלים. </p>
      <p>מוקדם יותר היום הדולר קפץ ב-0.6% ל-3.521 שקלים, היורו התחזק ב-0.7% מול מקבילו הישראלי ונסחר ב-3.883 שקלים. בשוק הבינ"ל שומרים הדולר והיורו על יציבות - הצמד נסחר ברמה של 1.102 דולר ליורו.</p>
      <figure>
        <img src="https://images1.calcalist.co.il/PicServer3/2019/05/04/903750/922437601001899640360no.jpg"/>
        <figcaption>שיגורי רקטות מעזה (תמונת ארכיון) <br/>צילום: איי פי אי</figcaption>
      </figure>
      <p>צה"ל <a href="https://www.calcalist.co.il/local/articles/0,7340,L-3773526,00.html">תקף הלילה (ג') מבנה ברצועת עזה</a> שבו שהה בהא אבו אל-עטא, מפקד החטיבה הצפונית בזרוע הצבאית של הג'יהאד האיסלאמי. שני בני אדם נהרגו בתקיפה, ובהמשך אישרו בעזה כי הוא ביניהם.</p>
      <p>לפני השעה שש בבוקר נורה מטח ראשון של רקטות. אזעקות נשמעו באשדוד, בגדרה ובמושבים בלכיש. כעבור דקות נשמעו אזעקות ויירוטים גם מעל אשקלון ובעוטף עזה - ומאז האזעקות כמעט לא נפסקות. צה"ל תגבר כוחות. בדרום - כולל אשדוד ובאר שבע - בוטלו הלימודים. במקביל דווח בסוריה על הרוגים בתקיפה של "גורם עוין" ליד שגרירות לבנון בדמשק.</p>
      <p>ב-7:00 נשמעו אזעקות בגוש דן ואזרחים דיווחו על קולות נפץ בתל אביב - ייתכן כי מדובר ביירוטים של כיפת ברזל שהופעלה. בין היתר נשמעו אזעקות בתל אביב, בראשון לציון, חולון וביישובים רבים נוספים במרכז. אין לימודים מהדרום ועד גוש דן, כולל בתל אביב, חולון, בת ים, ראשון לציון וביישובים נוספים. כמו כן ביטל פיקוד העורף את העבודה במקומות לא-חיוניים מהדרום ועד למרכז. ב-9:00 יכונס הקבינט בקריה בתל אביב.</p>
    </article>
  </body>
</html>