<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698036/%D9%85%D9%88%D8%B8%D9%81-%D8%B4%D8%AF%D9%86-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%A8%D9%87-%D8%B9%D9%84%D8%A7%D9%85%D8%AA%DA%AF%D8%B0%D8%A7%D8%B1%DB%8C-%D8%AA%D9%88%D9%84%DB%8C%D8%AF%D8%A7%D8%AA-%D8%B4%D9%87%D8%B1%DA%A9%E2%80%8C%D9%87%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="موظف شدن اتحادیه اروپا به علامتگذاری تولیدات شهرک‌های اسرائیلی"/>
    <meta property="og:description" content="دیوان عالی اتحادیه اروپا امروز (سه‌شنبه) با صدور حکمی کشورهای عضو این اتحادیه را موظف کرد تا محصولات ساخت شهرک‌های یهودی‌نشین را با علامت‌های ویژه‌ای مشخص کنند؛ این تصمیم با واکنش مثبت گروه‌های حقوقی مواجه شد اما احتمالا خشم رژیم صهیونیستی را برانگیزد."/>
  </head>
  <body>
    <article>
      <h1>موظف شدن اتحادیه اروپا به علامتگذاری تولیدات شهرک‌های اسرائیلی</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036376_254.jpg"/>
      </figure>
      <p>دیوان عالی اتحادیه اروپا امروز (سه‌شنبه) با صدور حکمی کشورهای عضو این اتحادیه را موظف کرد تا محصولات ساخت شهرک‌های یهودی‌نشین را با علامت‌های ویژه‌ای مشخص کنند؛ این تصمیم با واکنش مثبت گروه‌های حقوقی مواجه شد اما احتمالا خشم رژیم صهیونیستی را برانگیزد.</p>
      <p>به گزارش ایسنا، به نقل از خبرگزاری آسوشیتدپرس، در بیانیه دیوان عدالت اروپایی آمده است "محصولات غذایی تولید شده در اراضی اشغالی اسرائیل، باید شامل علامتی باشد که مبدا تولید آن‌ها را نشان داد."</p>
      <p>این دیوان مستقر در لوکزامبورگ اعلام کرد، زمانی که محصولاتی در یک شهرک‌ یهودی‌نشین تولید می‌شود، برچسب آن‌ها باید "نشانه‌ای از منشاء" را به همراه داشته باشند تا مصرف‌کنندگان بتوانند در زمان خرید "گزینه‌های آگاهانه" در اختیار داشته باشند.   </p>
      <p>اتحادیه اروپا به طور مداوم علیه گسترش شهرک‌های یهودی‌نشین اسرائیل سخن گفته است و می‌گوید امیدها برای دستیابی به راه حل دو کشوری با دست‌درازی به اراضی مورد درخواست فلسطینیان تضعیف می‌شود. اسرائیل می‌گوید که علامت زدن "ناعادلانه" و "تبعیض‌آمیز" است و می‌گوید مناطق دیگری که درگیر اختلاف اراضی هستند به طور مشابه هدف تحریم قرار نمی‌گیرند.</p>
      <p>اتحادیه اروپا می‌خواهد هر محصولی که در شهرک‌های اسرائیلی ساخته می‌شود به راحتی برای خریداران قابل شناسایی باشد و اصرار دارد که این محصولات نباید برچسب عمومی "ساخت اسرائیل" داشته باشند. دیوان عدالت اروپایی تصریح کرد، این شهرک‌ها "بیان قاطع سیاستی مبنی بر انتقال جمعیت اسرائیل به خارج از اراضی آن است که نقض قوانین و مقررات بشردوستانه بین‌المللی" است.</p>
      <p>در ادامه این بیانیه آمده است، عدم شناسایی نقطه مبدا تولید بدین معناست که "مصرف‌کنندگان هیچ راهی برای درک این موضوع ندارند که یک ماده غذایی از یک محل یا مجموعه‌ای از شهرک‌های مستقر در یکی از سرزمین‌هایی آمده است که قوانین حقوق بین‌الملل بشردوستانه را نقض می‌کند."</p>
      <p>دیده‌بان حقوق بشر از این حکم استقبال کرد. لوته لیشت، مدیر این نهاد در امور اتحادیه اروپا گفت: «این اقدامی مهم از سوی کشورهای عضو اتحادیه اروپاست تا وظیفه خودشان را برای شرکت نکردن در این داستان که شهرک‌های غیرقانونی بخشی از اسرائیل هستند، عمل کنند. مصرف‌کنندگان اروپایی حق دارند اطمینان داشته باشند که کالاهایی که خریداری می‌کنند به نقض جدی قوانین بین‌المللی بشردوستانه مرتبط نیست.»</p>
      <p>مشخص نیست این قوانین به چه صورتی اجرا خواهد شد.</p>
    </article>
  </body>
</html>