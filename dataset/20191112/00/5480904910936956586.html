<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cez-oznami-vysledky-hospodareni-za-tri-ctvrtleti-roku/1819371?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T00:09:00+00:00"/>
    <meta property="og:title" content="ČEZ oznámí výsledky hospodaření za tři čtvrtletí roku"/>
    <meta property="og:description" content="Praha - Energetická společnost ČEZ dnes oznámí výsledky hospodaření za tři čtvrtletí letošního roku. Analytici míní, že si v nich firma meziročně polepší, důvodem jsou především vyšší velkoobchodní ceny elektřiny. Čistý zisk firmy od začátku ledna do konce září by podle nich měl vzrůst z loňských 9,1 miliardy korun na více než 13,5 miliardy Kč, tržby pak ze 129,3 miliardy korun na zhruba 145 miliard korun."/>
  </head>
  <body>
    <article>
      <h1>ČEZ oznámí výsledky hospodaření za tři čtvrtletí roku</h1>
      <address><time datetime="2019-11-12T00:09:00+00:00">12 Nov 2019, 00:09</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Energetická společnost ČEZ dnes oznámí výsledky hospodaření za tři čtvrtletí letošního roku. Analytici míní, že si v nich firma meziročně polepší, důvodem jsou především vyšší velkoobchodní ceny elektřiny. Čistý zisk firmy od začátku ledna do konce září by podle nich měl vzrůst z loňských 9,1 miliardy korun na více než 13,5 miliardy Kč, tržby pak ze 129,3 miliardy korun na zhruba 145 miliard korun.</p>
      <p>Analytik Komerční banky Bohumil Trampota také čeká, že firma potvrdí hospodářské cíle pro celý rok. ČEZ dříve avizoval, že v letošním roce předpokládá zvýšení provozního zisku EBITDA na 57 až 59 miliard korun a růst čistého zisku, očištěného o mimořádné vlivy, na 17 až 19 miliard korun. Loni dosáhla firma zisku EBITDA 49,5 miliardy korun a očištěného čistého zisku 13,1 miliardy korun. Představitelé firmy několikrát zopakovali, že výsledky roku 2018 považují za pomyslné dno.</p>
      <p>ČEZ je největší česká energetická firma. Majoritním akcionářem firmy je stát, který drží přes ministerstvo financí 70 procent akcií. Hlasování na valné hromadě společnosti tak vesměs končí podle přání resortu.</p>
    </article>
  </body>
</html>