<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/the-last-of-us-2-multiplayer-standalone-naughty-dog-assume-progetto-misterioso.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="The Last of Us 2 con multiplayer standalone? Naughty Dog assume per un progetto misterioso"/>
    <meta property="og:description" content="Naughty Dog sta assumendo personale per un nuovo progetto multiplayer a quanto pare in corso, che per alcuni potrebbe essere il multiplayer di The Last of Us 2.. Sembra che Naughty Dog stia cercan..."/>
  </head>
  <body>
    <article>
      <h1>The Last of Us 2 con multiplayer standalone? Naughty Dog assume per un progetto misterioso</h1>
      <h2>Naughty Dog sta assumendo personale per un nuovo progetto multiplayer a quanto pare in corso, che per alcuni potrebbe essere il multiplayer di The Last of Us 2.</h2>
      <address><time datetime="2019-11-12T00:00:00+00:00">12 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>Sembra che <b>Naughty Dog</b> stia cercando personale per un nuovo e ancora non annunciato <b>progetto multiplayer</b> di grosso calibro, in base a quanto è possibile vedere da un annuncio di lavoro per un online system programmer da aggiungere al team dedicato, cosa che fa pensare alla possibile presenza di un titolo parallelo a <b>The Last of Us 2</b> su tale modalità di gioco.<br/><br/>L'annuncio di lavoro è stato pubblicato anche dal lead designer Vinit Agarwal su Twitter, come riportato qui sotto, con l'<b>online system programmer</b> che andrebbe a ricoprire il suo ruolo all'interno di un team specificamente dedicato al progetto multiplayer e collocato fuori dal quartier generale di Naughty Dog.<br/><br/>Ovviamente potrebbe trattarsi di qualcosa di completamente nuovo, ma possiamo anche pensare che l'assunzione e il progetto multiplayer in questione abbiano a che fare con <a href="https://multiplayer.it/notizie/the-last-of-us-2-nuova-data-di-uscita-ufficiale-a-maggio-2020.html">The Last of Us 2</a>. Di recente, Naughty Dog ha confermato che il gioco non avrà un comparto multiplayer al lancio, ma questo non esclude un'eventuale aggiunta in seguito. Di fatto, sembra che i lavori sul <a href="https://multiplayer.it/notizie/the-last-of-us-2-niente-multiplayer-naughty-dog-sta-lavorando-a-nuovo-gioco-online.html">multiplayer di The Last of Us 2</a> ci siano comunque stati, ma forse per l'eccessivo carico siano forse stati messi da parte, almeno per il momento.<br/><br/>In molti hanno già pensato alla possibilità che la componente multiplayer di The Last of Us 2 possa essere aggiunta in seguito, oppure trasformata in un vero e proprio <b>gioco a parte</b> e l'importanza che questo nuovo progetto sembra ricoprire potrebbe andare a corroborare queste ipotesi.</p>
      <figure>
        <iframe data-src="https://twitter.com/vinixkun/status/1194076076210655232?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <ul>
        <li>
          <a href="https://www.vg247.com/2019/11/12/naughty-dog-staffing-multiplayer-project/">Fonte</a>
        </li>
      </ul>
    </article>
  </body>
</html>