<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773568,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="נזק כבד מרקטה ששוגרה מעזה למפעל רשת הולנדיה בשדרות"/>
    <meta property="og:description" content="המחסן בתוך מפעל המזרנים של החברה בסכנת קריסה, בשל פגיעת הטיל; המנכ&quot;ל: &quot;לא יכול להיות שאנחנו נשב פה כמו ברווזים ונחכה שאיזה טרוריסט אחד עלוב יחליט לירות פגז פה פגז שם&quot;"/>
  </head>
  <body>
    <article>
      <h1>נזק כבד מרקטה ששוגרה מעזה למפעל רשת הולנדיה בשדרות</h1>
      <h2>המחסן בתוך מפעל המזרנים של החברה בסכנת קריסה, בשל פגיעת הטיל; המנכ"ל: "לא יכול להיות שאנחנו נשב פה כמו ברווזים ונחכה שאיזה טרוריסט אחד עלוב יחליט לירות פגז פה פגז שם"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">מתן צורי ונווית זומר, ynet</a></address>
      <p>עד לשעות הצהריים (יום ג') נפצעו כמה עשרות בני אדם באורח קל <a href="https://www.calcalist.co.il/local/articles/0,7340,L-3773549,00.html">ממטחי הרקטות שיורטו היום (ג') מעזה.</a></p>
      <p>נזק נגרם לבתים, וגם למחסן התוצרת הגמורה של מפעל המזרנים "הולנדיה" בשדרות, שבו פרצה שריפה. מנכ"ל המפעל אבי ברססט אמר במשדר המיוחד באולפן ynet: "למזלנו, המחסן מרוחק מהמפעל ורק הוא נפגע, והמזל הגדול ביותר שאין נפגעים בנפש".</p>
      <figure>
        <img src="https://images1.calcalist.co.il/PicServer3/2019/11/12/946922/959216101001599640360no.jpg"/>
        <figcaption>מפעל המזרנים הולנדיה בשדרות עלה באש <br/>צילום: רויטרס</figcaption>
      </figure>
      <p>האתר שנפגע הוא מחסן של חברת הולנדיה, שמשמש לאחסון מזרונים בשווי עשרות מיליוני שקלים, העשויים מחומר דליק מאוד. הכבאים עדיין פועלים להשיג שליטה על השריפה, והם מתקשים להיכנס פנימה בגלל חשש מקריסת המבנה. כמה כלי רכב שחנו סמוך לבניין נשרפו כליל. במקום נשמעים פיצוצים בגלל התלקחות צמיגים וכימיקלים.</p>
      <p>מפקד מחוז דרום במכבי אש טפסר שמוליק פרידמן עדכן כי שבעה צוותי כיבוי פעלו במקום: "אירוע באמת מורכב, פגיעה במחסן של מפעל לייצור מזרנים. יש פה מטען גדול מאוד וסכנת קריסה של הגג. נתקלנו בקושי להגיע למוקד הבערה עצמו, אנחנו חוששים, אין כרגע אנשים אבל חוששים שבהחלט השריפה יכולה להתפשט לכל המתחם, לכן אנחנו מנסים לעצור אותה כמה שיותר מהר. בכל כמה דקות יש פיצוצים וצבע אדום וניסינו להשתלט על זה כמה שיותר מהר".</p>
      <p>המנכ"ל ברססט אמר: "טיל ישיר על מחסן התוצרת הגמורה. מבנה של 4,000 מטר כרגע עולה בלהבות. הכול תוצרת גמורה ומכורה של לקוחות. המפעל לא נפגע, מה שנפגע זה רק מחסן התוצרת הגמורה. לא היו למעשה עובדים, המחסן היה סגור וזה המזל הגדול ביותר. בסך הכול הגענו לפה בודדים. עמדתי מול הלהבות ומול העשן וכולי כואב, וזה אסון נוראי".</p>
      <p>"אני נפגע קשה מאוד מהמצב הזה. אז נכון שלא יורד לי דם מאיפשהו, אבל הפגיעה עצומה", הוסיף המנכ"ל. "אני קרוע לחלוטין לראות את מפעל חיי עולה באש, כל האנשים מסביבי קרועים".</p>
      <figure>
        <img src="https://images1.calcalist.co.il/PicServer3/2019/11/12/946924/959216037862667640360no.jpg"/>
        <figcaption>מפעל המזרנים הולנדיה בשדרות עלה באש <br/>צילום: רויטרס</figcaption>
      </figure>
      <p>הוא ציין כי השקיע יותר ממיליון שקלים במיגון המפעל ("לא מכספי הממשלה או המסים") והוסיף: "כמה בן אדם יכול להתמגן? לא יכול להיות שאנחנו נשב פה כמו ברווזים ונחכה שאיזה טרוריסט אחד עלוב יחליט לירות פגז פה פגז שם. אנחנו תושבי שדרות חזקים מאוד נפשית, אנחנו נוכל להחזיק מעמד אבל הגבול מיטשטש לחלוטין, ואנחנו נמצאים לדעתי לפני נקודת המפנה הגדולה, וזה אומר שאנחנו לא נוכל להחזיק מעמד פה יותר".</p>
      <p>"איך אני יכול להשתקם עכשיו מנזק של עשרות מיליוני שקלים? יש פה סחורה שאנשים קנו ומחכים לקבל אותה. איך אני אמור להתאושש מזה מחר בבוקר?", תהה ברססט.</p>
      <p>"אנחנו מייצאים לעולם, וגם נשרפה פה כמות גדולה של סחורה שצריכה לצאת לעולם. מה אני אגיד להם? שהסחורה שלהם נשרפה? הם לא יבינו את זה".</p>
      <p>מהבוקר ועד 12:00 שוגרו 70 רקטות לעבר ישראל בתגובה על חיסולו של בכיר הג'יהאד האיסלאמי בהא אבו אל-עטא ברצועה. בצהריים תמה ישיבת הקבינט המדיני-ביטחוני בקריה. בתגובה על ירי הרקטות הפציץ צה"ל תקף מטרות ברצועה, ובין היתר תקף מחבלים שהתכוננו לשגר רקטות.</p>
    </article>
  </body>
</html>