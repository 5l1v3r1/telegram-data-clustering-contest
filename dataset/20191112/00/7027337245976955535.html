<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698029/%D8%B3%D8%A7%D8%AE%D8%AA-%D9%88%D8%A7%D8%AD%D8%AF%D9%87%D8%A7%DB%8C-%D9%85%D8%B3%DA%A9%D9%88%D9%86%DB%8C-%D8%A7%D8%B6%D8%B7%D8%B1%D8%A7%DB%8C-%D8%A8%D8%B1%D8%A7%DB%8C-%D8%B1%D9%88%D8%B3%D8%AA%D8%A7%DB%8C%DB%8C%D8%A7%D9%86-%D8%B2%D9%84%D8%B2%D9%84%D9%87-%D8%B2%D8%AF%D9%87%E2%80%8C%DB%8C-%D8%B3%D8%B1%D8%A7%D8%A8"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="ساخت واحدهای مسکونی اضطرای برای روستاییان زلزله زده‌ی سراب"/>
    <meta property="og:description" content="فرماندار شهرستان سراب از ساخت واحدهای مسکونی اضطراری  برای روستاییان مناطق زلزله زده خبر داد و گفت: با توجه به این‌که تامین کانکس پر هزینه بوده و بعد از ساخت مسکن نیز قابل استفاده نیست، به جای استفاده از کانکس، ساخت واحدهای مسکونی اضطراری از امروز در روستاهای زلزله زده آغاز شده است."/>
  </head>
  <body>
    <article>
      <h1>ساخت واحدهای مسکونی اضطرای برای روستاییان زلزله زده‌ی سراب</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036363_852.jpg"/>
      </figure>
      <p>فرماندار شهرستان سراب از ساخت واحدهای مسکونی اضطراری  برای روستاییان مناطق زلزله زده خبر داد و گفت: با توجه به این‌که تامین کانکس پر هزینه بوده و بعد از ساخت مسکن نیز قابل استفاده نیست، به جای استفاده از کانکس، ساخت واحدهای مسکونی اضطراری از امروز در روستاهای زلزله زده آغاز شده است.</p>
      <p>ایرج ثقفی در گفت‌وگو با بیان این‌که در زلزله 5.9 ریشتری ۱۷ آبان‌ماه به 49 روستای شهرستان سراب خسارت وارد شد، گفت: از این تعداد حدود 750 واحد مسکونی خشتی و فرسوده به طور 100 درصدی تخریب شده که باید دوباره از نو ساخته شوند و حدود 1500 واحد نیز نیاز به تعمیر و بازسازی دارند.</p>
      <p>وی با بیان این‌که حدود 350 راس دام سبک در روستاهای سراب بر اثر زلزله تلف شده است، گفت: حدود 30 راس دام سنگین در این روستاها بر اثر زلزله تلف شدند.</p>
      <p>ثقفی با اشاره به دریافت و بهره‌مندی 600 نفر از خدمات پزشکی در سراب، گفت: علت مراجعه این افراد به بیمارستان، ترس و استرس بود، براثر این زمین لرزه بوده که در حال حاضر 15 نفر در بیمارستان بستری هستند.</p>
      <p>وی با بیان این‌که تاکنون به 1000 خانوار در روستاهای زلزله زده‌ی شهرستان سراب، چادر توزیع شده است، گفت: تجهیزات گرمایشی، پتو و روشنایی و جیره‌ی غذایی به روستاییان پخش شده است.</p>
      <p>فرماندار شهرستان سراب با بیان این‌که آوار برداری در 15 روستای سراب آغاز شده است، گفت: اکنون آوار برداری در روستاهایی که بیشترین تخریب را داشته، ادامه دارد.</p>
      <p>وی افزود: بعد از اتمام ساخت منازل مقاوم مسکونی برای روستاییان، از واحدهای مسکونی اضطراری می‌توان به عنوان انباری استفاده کرد.</p>
      <p>وی با بیان این‌که آمار دقیقی هنوز برای ساخت واحدهای مسکونی اضطراری در روستاهای زلزله زده مشخص نیست، افزود: احتمال دارد برخی از افراد خواستار سکونت در خانه‌های اجاره‌ای یا اقوام خود باشند، مقرر شده کسانی که نسبت به ساخت واحد مسکونی اضطراری اقدام نمی‌کنند، هزینه‌ی خانه‌ی اجاره‌ای را دریافت کنند.</p>
      <p>ثقفی ادامه داد: با ساخت واحدهای مسکونی اضطراری یا اسکان موقت، چادرهای برپا شده در مناطق زلزله زده جمع آوری می‌شود.</p>
      <p>وی با بیان این‌که واحدهای مسکونی اضطراری تا متراژ 25 متر ساخته می‌شوند، گفت: اگر شرایط جوی هوا مساعد باشد، پیش بینی می‌شود طی دو هفته ساخت اسکان موقت در روستاهای زلزله زده‌ی استان به اتمام برسد.</p>
      <p>وی بیان کرد: هیچ مشکلی در تامین وسایل گرمایشی مناطق زلزله زده وجود ندارد، تقاضا داریم، خیران و مردم کمک‌های خود را در زمینه‌ی تامین مصالح ساختمانی از جمله سیمان، میلگرد و تیرآهن و آجر و غیره انجام دهند تا ساختمان‌هایی پایدار و مقاومی در این روستاها ساخته شود.</p>
      <p>فرماندار شهرستان سراب با بیان این‌که تامین اسکان موقت و اسکان برای احشام و دام‌ها نیاز اصلی روستاییان زلزله زده است، گفت: طی چند روز آتی، سوله‌ی موقت برای نگهداری احشام و دام‌های روستاییان ساخته می‌شود تا اتمام فصل سرما نیز از آن استفاده کنند و بعد از فصل سرما، واحدهای دامی مقاوم برای احشام ساخته شود.</p>
      <p>وی افزود: با توجه به سردی هوا، مردم از جمله کودکان و زنان به پوشاک گرم نیاز دارند، البته خیران بخشی از آن را تامین می‌کنند.</p>
      <p>ثقفی با بیان این‌که مواد غذایی خشک از جمله برنج و روغن و غیره نیز از نیازهای اولیه‌ی مردم است، گفت: هر روز غذای گرم در بین اهالی روستاهای مناطق زلزله زده توزیع می‌شود، البته تامین مواد غذایی خشک نیاز اصلی آشپزانی است که در منطقه مستقر هستند.</p>
      <p>وی در خصوص گلایه مندی برخی از روستاییان مبنی بر روند کندی آواربرداری، گفت: آوار برداری نیاز به اقدامات اولیه دارد با توجه به لوله کشی آب، گاز و وجود کنتور آب و برق در داخل ساختمان‌های تخریب شده، خطراتی در بردارد و باید آوار برداری با احتیاط و با توجه به مسائل فنی انجام شود.</p>
      <p>فرماندار شهرستان سراب ادامه داد: آواربرداری هر واحد مسکونی با ساخت اسکان موقت اضطراری آغاز می‌شود و هیچ گونه نگرانی در این رابطه وجود ندارد و تمامی مسائل بهداشتی و ایمنی، سیم کشی و گاز کشی باید در نظر گرفته می‌شود.</p>
      <p>وی ادامه داد: در حال حاضر هیترهای برقی فن دار برای تامین گرمایشی چادرهای روستاییان استفاده می‌شود.</p>
    </article>
  </body>
</html>