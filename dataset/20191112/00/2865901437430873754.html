<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/prvi-covek-koji-je-stao-u-zastitu-dzake-sta-ga-svi-napadate-setite-se-sta-je-sve-uradio-za-arsenal/342317"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Prvi čovek koji je stao u zaštitu Džake: Šta ga svi napadate!? Setite se šta je sve uradio za Arsenal"/>
    <meta property="og:description" content="Pokušavamo, ne ide nam..."/>
  </head>
  <body>
    <article>
      <h1>Prvi čovek koji je stao u zaštitu Džake: Šta ga svi napadate!? Setite se šta je sve uradio za Arsenal</h1>
      <h2>Pokušavamo, ne ide nam...</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Obožavali su Arsenalovi navijači <b>Patrika Vijeru</b>, međutim, posle najnovijeg oglašavanja izgleda da će im nekadašnji kapiten pasti u očima. Aktuelni trener Nice je javno, bez problema, stao na stranu <b>Granita Džake</b>, koji se zamerio fanovima londonskog kluba, zbog čega mu je, između ostalog, skinuta traka.</p>
      <p>Dok se stručna javnost na Ostrvu uglavnom okomila na reprezentativca Švajcarske podršku mu je dao fudbaler koji je pokrivao istu poziciju dok je na nekadašnjem Hajberiju vodio Tobdžije ka trofejima.<br/>„<b>Žao mi ga je, jer je bio kapiten. Prolazi kroz zaista težak period karijere i težak period u kome se Arsenal kao klub nalazi. Smatram da moramo da se setimo šta je sve Džaka postigao otkako je zadužio dres Tobždija. Zbog toga zaslužuje poštovanje</b>“, smatra <b>Patrik Vijera</b>, mada uz svo uvažavanje njegove ličnosti i karijere teško možemo da se setimo kako je 27-godišnji vezista uradio nešto smisleno za klub.</p>
      <p>Podsetimo, <b>Granit Džaka</b> nije igrao za tim iz Londona otkako je pre dva kola stoa na žulj publici bacanjem dresa prilikom izmene na utakmici sa Kristal Palasom. U međuvremenu se traka preselila na ruku <b>Pjera Emerika Obamejna</b>, a pominje se da bi bivši prvotimac Borusije iz Menhengladbaha već na zimu mogao da promeni sredinu, pošto se za njega interesuje Njukasl.<br/>„<b>Kad fudbaler igra ispod očekivanja, postaje frsustriran. Nekad izgovori reči zbog kojih se kasnije kaje. Teško mi je kad vidim mnogobrojne bivše igrače što su skočili na Džaku, napali ga, bili negativni prema njemu. Najlakše je tako. Jasno mi je koliko je dobar i kroz šta sve prolazi ovih dana, ali je isto tako jaka ličnost, dobar fudbaler i tek će pokazati kakav je“.</b></p>
      <p>Da je <b>Granit Džaka</b> jedini problem na Emiratima - ni po’ jada. Ovako, gomila ih je. Očitavaju se najpre u rezultatima, ekipa je dobila tek dve od poslednjih deset premijerligaških utakmica.<br/>„<b>Arsenal prolazi kroz težak period. Imate takve klubove, kojima se isto dešava. Primera radi, Mančester junajted ili Čelsi. Nikad nije lako kad promenite trenera koji je, poput Arsena Vengera, provei 20 godina na klupi. Trebalo bi ljudi da ostanu mirni da aktuelnom treneru, Unaju Emeriju daju vreme da reši probleme s kojima se suočava</b>“, dodao je <b>Patrik Vijera</b>.</p>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/WQ68rnlnpx0" width="425" height="349" data-service="Youtube" scrolling="no"/>
      </figure>
      <p><b>FOTO</b>: <i>Reuters</i></p>
    </article>
  </body>
</html>