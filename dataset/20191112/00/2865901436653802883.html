<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/defo-demba-sise-i-huntelar-ostali-iza-leda-predrag-sikimic-najbolji-stelac-na-svetu-za-igrace-preko-34-godine/342279"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Defo, Demba Sise i Huntelar ostali iza leđa: Predrag Sikimić najbolji stelac na svetu za igrače preko 34 godine"/>
    <meta property="og:description" content="Nekadašnji napadač Crvene zvezde u Sloveniji doživljava drugu igračku mladost"/>
  </head>
  <body>
    <article>
      <h1>Defo, Demba Sise i Huntelar ostali iza leđa: Predrag Sikimić najbolji stelac na svetu za igrače preko 34 godine</h1>
      <h2>Nekadašnji napadač Crvene zvezde u Sloveniji doživljava drugu igračku mladost</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">Nenad Jovanović</a></address>
      <p>Za golgetere ne postoje granice i vremenska ograničenja. Sa godinama dolaze iskustvo i mirnoća, a ako pritom besprekorno radite na treninzima onda vam ostaje i dovoljno svežine da sve to pretvorite u konačan cilj - a to je gol. Takav je slučaj sa iskusnim srpskim napadačom <b>Predragom Sikimićem, </b>koji u dresu novopečenog slovenačkog prvoligša Tabor Sežane doživljava drugu igračku mladost. <b>Sikimić</b> već duži vremenski period prkosi igračkim godinama, koji po njegovim rečima, predstavljaju potpuno marginalnu stvar u karijeri jednog igrača, a sve to potvrđuje i činjenica da je ove sezone u dresu novog kluba postigao već 11 golova.</p>
      <p>Njegovih punih 37 godina naterali su nas da istražimo učinak ostalih napadačkih veterana i došli smo do podatka da je nekadašnji napadač Crvene zvezde u ovom trenutku najefikasniji igrač i napadač na svetu kada se u obračun uzmu svi aktivni najviši prvenstveni rangov u sezoni 2019/2020 (Ne računa se MLS, koji se igra od marta do novembra) i i starosna granica od preko 34 godine. Iza njega su u ovom trenutku <b>Džermajn Defo</b> iz Rendžersa (37 godina, 10 prvenstvenih golova) i <b>Papis</b> <b>Demba</b> <b>Sise</b> iz Alanje (34 godine, devet golova), a nešto niže i Ajakosv legendarni golgeter <b>Klas Jan Huntelar</b> (36 godina, pet golova).<br/>"<b>Defo, Sise, Huntelar... Pa to je fenomenalan podatak. Eto, imam priliku da oborim i ja neki rekord, a-ha-ha. Možda nije najjača, ali prva liga je prva liga, zaista prija taj podatak. Godine mi stvarno ne znače ništa, igraću dokle god budem mogao da dam 100 posto od sebe. Treba imati tu strast, ako budem mogao trčaću do četrdesete"</b>, počinje priču za MOZZART Sport <b>Predrag</b> <b>Sikimić</b>.</p>
      <figure>
        <img src="https://mozzartsport.com/upload/CKEditor/12.11.2019/vozdovac-napredak-15699.jpg"/>
      </figure>
      <p>Odlazak u Sloveniju se ispostavio kao pun pogodak u karijeri prekaljenog golgetera.<br/><b>"Stvarno uživan u Sežani, već sada sam postigao tri puta više golova nego što su očekivali, tako da smo svi zajedno prezadovoljni. Od početka sezone sam igrao sve mečeve u prvenstvu, samo jednom sam zamenjen i to zato što sam osetio bol, pa sam zatražio izmenu. Dobio sam sedam dana odmora, do kraja sezone nam je ostalo još pet kola i želim da nastavim seriju golova. Da sam recimo u Olimpiji, u ovoj formi bih verovatno postigao 17-18 golova, ali ne opterećujem se time. Igrali smo u prošlom kolu protiv njih, oni se bukvalno otimaju ko će da izvede jedanaesterac, ja nisam takav"</b>, dodaje <b>Sikimić</b>.</p>
      <p>Šta je prethodiolo odlasku u Sežanu?<br/><b>"Prošlu sezonu sam bio u Voždovcu, gde su stvarno bili iuzetno korektni, stvarno poštujem predsednika Marka Zdravkovića. Oni su želeli da pruže šansu mladim napadačima, tako da nisam želeo nikome da zauzimam mesto. Bilo je potom ponuda iz Srbije, ali me je pozvao direktor Tabora Davor Škerjanc, sa kojim sam igrao u Voždovcu 2015. godine, i dogovorili smo se. Došlo je dosta novih igrača, tu je puno momaka koje sam već poznavao i rekao sam: hajde, Slovenija, dobri su uslovi, dobri tereni, odlična prilika da ostavim neki trag"</b>.</p>
      <p>Iako se radi o novopečenom prvoligašu, Tabor Sežana ima izuzetno visoke ambicije. Daleko veće od samog opstanka u elitnom rangu.<br/><b>"Gazda kluba Denis Hovelja stvarno ulaže dosta novca u klub. Pred početak sezone rekli su nam da žele da budemo među prvih pet na tabeli, stvarno imamo visoke ambicije. Ovo je stvarno sjajan klub za razvoj mladih igrača, blizu je Trst, pa se često igraju prijateljske utakmice sa italijanskim klubovima, evo baš sada će igrati protiv Udinezea".</b></p>
      <figure>
        <img src="https://mozzartsport.com/upload/CKEditor/12.11.2019/zvezda-cukaricki-14303.JPG"/>
      </figure>
      <p>Kakvo je slovenačko prvenstvo, može li da se uporedi sa našim na neki način?<br/><b>"Mogu da kažem da je za 15 do 20 posto slabije od našeg, ne zbog kvaliteta već što imaju imaju šest klubova manje. Kod nas se na neki način igra</b><b> '</b><b>prljavije</b><b>'</b><b>, ali svaka utakmica je teška za sebe</b><b>.</b><b> </b><b>N</b><b>i</b><b>je to nešto drastično drugačije</b><b>, ali ja sam igrao u našem prvenstvu i mogu da osetim određenu razliku"</b>.</p>
      <p>Ono što je izvesno jeste da je su u našem fudbalu prisutniji nešto veća strast euforija, nego u Sloveniji, gde se pobede i porazi doživljavaju na nešto umereniji način.<br/><b>"</b><b>Iskreno, m</b><b>eni se to ne sviđa</b><b>.</b><b> </b><b>J</b><b>a</b><b> kao najiskusniji</b><b> vodim glavnu reč u svlačionici</b><b> i</b><b> pokušavam da dignem glas. Malo me to nervira,</b><b> ali </b><b>to je</b><b> jednostavno</b><b> tako. Ponesete, hoćeš da pobe</b><b>diš... Oni znatno blaže podnose poraze"</b>.</p>
      <p>Ovo je jedna od najefikasnijih sezona u karijeri <b>Predraga</b> <b>Sikimića</b>.<br/>"<b>Jeste, ako gledamo od početka, postigao sam 11 golova, sada se sve poklopilo. Igrao sam Premijer ligu Rusije, potom u drugoj</b><b> ruskoj ligi</b><b> gde je bilo još teže igrati. U Kragujevcu sam bio povređen, potom sa bio na Tajlandu, nakon čega su smanjili broj stranaca. Plakao sam da se vratim na Tajland, ali sam onda otišao u Voždovac i dogodila se potom Crvena zvezda. Nikada ne znaš zbog čega će to što ti se dešavava na kraju ispasti dobro. Kada sam imao kontinuitet dao sam sedam-osam golova. Nisam bio konstantan, pa da</b><b> mogu da</b><b> kažem </b><b>-</b><b> </b><b>o</b><b>digrao sam 30 utakmica i da vidimo kakav je učinak</b>".</p>
      <p>Bliži se decembar, hoće li biti razgovora oko novog ugovora, možda se dogodi ponuda nekog drugog kluba?<br/>"<b>Videćemo, ima vremena da se o tome priča. Da završimo ovu polu sezonu pa ćemo sesti, najvažnije je d</b><b>a budem zdrav i da na pravi način okončamo jesen</b>", zaključuje <b>Sikimić</b>.</p>
      <figure>
        <iframe src="https://www.youtube.com/embed/uZZuRTjP5Mo" width="425" height="349" data-service="Youtube" scrolling="no"/>
      </figure>
      <p><b>TOP 10 STRELACA PREKO 34 GODINE</b>:</p>
      <p>
        <b>1. Predrag Sikimić (Tabor Sežana, Slovenija) - 11 golova</b>
      </p>
      <p>
        <b>2. Džermajn Defo (Rendžers, Škotska) - 10 golova</b>
      </p>
      <p>
        <b>3. Papis Demba Sise (Alanja, Turska) - 9 golova</b>
      </p>
      <p>
        <b>4. Alvaro Saborio (San Karlos, Kostarika) - 9 golova</b>
      </p>
      <p>
        <b>5. Mersudin Ahmetović (Sarajevo, BiH) - 8 golova</b>
      </p>
      <p>
        <b>6. Dame Ndoje (Kopenhagen, Danska) - 7 golova</b>
      </p>
      <p>
        <b>7. Pavel Brožek (Visla, Poljska) - 7 golova</b>
      </p>
      <p>
        <b>8. Rafael Nuzolo (Ksamaks, Švajcarska) - 6 golova</b>
      </p>
      <p>
        <b>9. Sebastijan Taljabue (Al Vahda, UAE) - 6 golova</b>
      </p>
      <p>
        <b>10. Bafetimbi Gomis (Hilal, Saudijska Arabija) - 6 golova</b>
      </p>
      <p><b>Foto</b>: <i>Star Sport, NK Tabor Sežana</i></p>
      <p>
        <i>Pogledajte novu epizodu serije EKIPIZZA...</i>
      </p>
      <figure>
        <iframe src="https://www.youtube.com/embed/WQ68rnlnpx0" width="425" height="349" data-service="Youtube" scrolling="no"/>
      </figure>
      <p> </p>
      <figure>
        <img src="https://mozzartsport.com/upload/CKEditor/11.11.2019/19.jpg"/>
      </figure>
      <p> </p>
    </article>
  </body>
</html>