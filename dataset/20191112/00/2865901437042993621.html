<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/konteov-spisak-pojacanja-matic-kostic-darmijan-i-ziru-u-januaru-kulusevski-na-leto/342294"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Konteov spisak pojačanja: Matić, Kostić, Darmijan i Žiru u januaru, Kuluševski na leto"/>
    <meta property="og:description" content="Još 11 imena su alternative"/>
  </head>
  <body>
    <article>
      <h1>Konteov spisak pojačanja: Matić, Kostić, Darmijan i Žiru u januaru, Kuluševski na leto</h1>
      <h2>Još 11 imena su alternative</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p><b>Antonio Konte</b> nije zadovoljan i to više ne krije.</p>
      <p>Posle Interovog poraza u Dortmundu, italijanski stručnjak je digao galamu jer nema dovoljno igrača i nije zadovoljan radom uprave kluba na letošnjoj transfer pijaci.  </p>
      <p>Očekivao je više, to je nagovestio posle meča sa Parmom, a potpuno direktno ispalio u vidu kritika posle poraza na Vestfalenu.<br/><b>“Baš me briga za januar ili februar. Velike su greške napravljene, morali smo ovu sezonu da isplaniramo mnogo, mnogo bolje. Dokazali smo da možemo da namučimo svakoga kad smo u formi, ali ovi igrači igraju non-stop. Ne možemo da igramo Seriju A i Ligu šampiona i da konstantno guramo igrače do limita I smučilo mi se da pričam više o tome. Zaista sam j…o besan. Ne možemo više od ovoga. Udarili smo u plafon”</b>, rekao je <b>Konte</b>.</p>
      <p>Istina je da je Inter tanak na nekim pozicijama, da previše zavisi od <b>Lukakua</b>, da nema rezervnog plejmejkera umesto <b>Sensija</b>, da su bočni igrači problem jer se pojačanja <b>Lazaro</b> i <b>Biragi</b> nisu baš najbolje uklopili… Ali, istina je i da je Inter odradio prelazni rok kakav nije odavno. <b>Konte</b> je dobio pojačanja u vidu iskusnih igrača <b>Godina</b>, <b>Lukakua</b>, <b>Sančeza</b>, italijanskih reprezentativaca <b>Barele, Sensija</b> i <b>Biragija</b>, <b>Lazara</b> kojeg je on tražio, te mladih nada <b>Bastonija</b>, <b>Dimarka</b> i <b>Agumea</b>.</p>
      <p>Da li je moglo više? Verovatno jeste… Ali bi Inter sebi natovario teret favorita da je doveo još nekoliko kvalitetnijih igrača. Pritisak bi bio veći, očekivanja nerealnija, a ovako je Inter nezreli izazivač koji će pokušati da nokautira šampiona u superteškoj kategoriji. Niko se neće iznenaditi ako <b>Konteov</b> Inter ne svrgne Juventus, ali je opet moguće da se to desi i da <b>Konte</b> završi sezonu kao apsolutni pobednik.</p>
      <p>Za sada mu dobro ide. Inter je na samo bod zaostatka od Juventusa i prema onome što pruža ne deluje ništa lošije na terenu od ljutog rivala. Sa daleko manjim fondom igrača. Istina je da oba tima prolaze kroz krizu u igri i dobijaju na mišiće, ali se u Italiji tako osvaja titula.</p>
      <p>Baš zbog toga bi uprava Intera u januaru mogla da posluša <b>Kontea</b> i da mu izađe u susret sa novim igračima. Torinski <i>Tutosport</i> je objavio listu igrača za koju tvrdi da je Konteov spisak pojačanja. S obzirom na reputaciju ovog medija i odnos prema milanskim klubovima, treba ovu vest uzeti sa rezervom. Međutim, to su imena koju su prethodnih dana najviše cirkulisala i kroz milansku štampu, televizije i specijalizovane portale dobro upućene u dešavanja u Interu.</p>
      <p>Italijanski strateg je podvukao pet imena za koja misli da su izvodljivi transferi na zimu, a potom da se na leto krene u neke ozbiljnije transfer operacije.</p>
      <p><b>Konte</b> pre svega insistira na pojačanjima u napadu, veznom redu i na bokovima. Letos mu nije doveden <b>Džeko</b> na kojem je insistirao, već <b>Aleksis</b> <b>Sančez</b> koji je drugačiji tip igrača. Van forme je, povredio se i više predstavlja alternativu za <b>Lautara</b> <b>Martineza</b> nego za <b>Lukakua</b> što je trebalo da bude <b>Džeko</b>. <b>Konte</b> sada u toj ulozi vidi <b>Olivijea</b> <b>Žirua</b> sa kojim je radio u Čelsiju i koji će u januaru biti dostupan za samo 5.000.000 evra. Alternativa je maldi <b>Andrea</b> <b>Petanja</b> koji je takođe klasična “devetka” i igra za SPAL. Opcije su i <b>Kristijan</b> <b>Kuame</b> iz Đenove i <b>Kevin</b> <b>Lazanja</b> iz Udinezea, ali su oni nešto drugačiji tipovi napadača. Ipak, doneli bi nešto drugo u igri Intera.</p>
      <p>Druga goruća pozicija za <b>Kontea</b> je centračni vezni što se najbolje videlo posle povrede <b>Stefana</b> <b>Sensija</b>. <b>Brozović</b>, <b>Vesino</b> i <b>Galjardini</b> to ne mogu da odrade, <b>Barela</b> je drugačiji tip, a Borha Valero odlazi u januaru. <b>Konteova</b> želja je <b>Matić</b> sa kojim je takođe usšeno sarađivao u Čelsiju. Srbin je nezadovoljan u Mančester Junajtedu pošto ga je <b>Solskjer</b> skoro pa izbrisao iz tima i već duže vreme ga nema na terenu. Zvanično se oporavlja od povrede, ali nezvanično je završio sa igranjem fudbala u ovoj godini i čeka januar. Još neki klubovi poput gradskog rivala Milana bi rado videli <b>Matića</b> koji je u poslednjoj godini ugovora, ali ima i opciju za dodatnu godinu koju bi Junajted mogao da aktivira. A možda to neće uraditi zbog <b>Matićeve</b> visoke plate (oko 5.000.000 evra) i daće mu odrešene ruke da izabere novi klub. <b>Konte</b> upravo to čeka…</p>
      <p>Ako ne uspe sa <b>Matićem</b>, Inter će opet pokušati sa <b>Konteovim</b> nekadašnjim vojnikom <b>Arturom</b> <b>Vidalom</b>, ali je mala šansa da Čileanac prihvati selidbu iz Barse u Inter. Kao poslednja alternativa se pominje Interovo dete <b>Alfred</b> <b>Dankan</b> iz Sasuola.</p>
      <p>A <b>Konte </b>vapi i za jednim ofanzivnijim vezistom sa plejmejkerskim sposobnostima. To u januaru nije realna opcija, ali na leto jeste. Ranije se pominjao <b>Sergej Milinković</b> <b>Savića</b>, ali sada su te priče utihnule i druga imena su iskočila u prvi plan. Želja je talentovani <b>Dejan</b> <b>Kuluševski</b> koji je otkriće sezone i blista u Parmi kao pozajmljen igrač Atalante. Cena će mu drastično skočiti i to neće biti laka transfer operacija. Pominju se i Brešin plejmejker <b>Sandro Tonali</b>, kao i Fiorentinino otkriće sezone <b>Gaetano Kastrovili</b>. </p>
      <p><b>Konte</b> nije zadovoljan ni bočnim igračima koji su u njegovom sistemu 3-5-2 fundamentalni. I uvek želi po dvojicu superspremnih spoljnih igrača. <b>Asamoa</b> i <b>Kandreva</b> su mu starteri i previše se troše. Uz brojne mane koje imaju u igri. Pojačanja <b>Lazaro</b> i <b>Biragi</b> je trebalo da pojačaju konkurenciju na bokovima, ali od letošnjih dolazaka nisu pokazali mnogo.</p>
      <p><b>Konteova</b> velika želja za levi bok je <b>Filip</b> <b>Kostić</b> iz Ajntraha koji košta oko 30.000.000 evra i bio bi rešenje za narednih nekoliko godina jer je <b>Asamoa</b> u godinama, a <b>Biragi</b> je samo pozajmljen od Fiorentine. Ako ne uspe da dovede <b>Kostića</b>, Interov trener bi na levom boku rado video nekog od dvojice bivših učenika iz Čelsija koje je doveo na Stamford Bridž: <b>Markosa</b> <b>Alonsa</b> ili <b>Emersona</b> <b>Palmijerija</b>. Za desni bok Konte želi <b>Matea</b> <b>Darmijana</b> koji je letos stigao u Parmu iz Mančester Junajteda uz neku vrstu usmenog dgovora da mu klub sa Tardinija dozvoli prelazak u Inter na zimu ili na kraju sezone. Alternativna opcija je <b>Alesandro</b> <b>Florenci</b> koji je nezadovoljan statsuom kod <b>Fonseke</b> u Romi.</p>
      <p>Da bi ispunio sve želje treneru u zimskom prelaznom roku, Inter bi morao da potroši oko 50.000.000 evra. Možda i desetak miliona manje. Ne deluje kao ogroman novac, a moglo bi da napravi prevagu u šampionskoj trci i da Nerazurima upumpa preko potrebnu svežu krv. Gledajući iz tog ugla, <b>Konte</b> se možda i s pravom ljuti jer mu titula zavisi od relativno malih para za Interove uslove...</p>
      <p>(FOTO: reuters)</p>
    </article>
  </body>
</html>