<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773529,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="מהבנקים ועד הקניונים: ישראל עברה למתכונת חירום"/>
    <meta property="og:description" content="רוב הדיונים בבתי המשפט בדרום ובמרכז הארץ בוטלו; הבנקים סגרו את רוב הסניפים בגוש דן ודרומה; בתי החולים בטווח של 40 ק&quot;מ מעזה נכנסו לכוננות שיא והתגוננות; החנויות בקניונים בדרום נשארו סגורות"/>
  </head>
  <body>
    <article>
      <h1>מהבנקים ועד הקניונים: ישראל עברה למתכונת חירום</h1>
      <h2>רוב הדיונים בבתי המשפט בדרום ובמרכז הארץ בוטלו; הבנקים סגרו את רוב הסניפים בגוש דן ודרומה; בתי החולים בטווח של 40 ק"מ מעזה נכנסו לכוננות שיא והתגוננות; החנויות בקניונים בדרום נשארו סגורות</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">כתבי כלכליסט</a></address>
      <p>לאור <a href="https://www.calcalist.co.il/local/articles/0,7340,L-3773526,00.html">ההסלמה בדרום הארץ והאזעקה אליה התעוררו הבוקר תושבי גוש דן</a>, הנחה פיקוד העורף להימנע מכינוסים ומפתיחת מקומות עבודה שאינם חיוניים.</p>
      <p>
        <b>בתי המשפט</b>
      </p>
      <p>מערכת בתי המשפט עברה למתכונת חירום בעקבות ירי הרקטות על ישראל, ורוב הדיונים בבתי המשפט באזור הדרום, במרכז הארץ ובתל אביב בוטלו.</p>
      <p>על פי הודעת הנהלת בתי המשפט, "לאור המצב הביטחוני, בתי המשפט יפעלו במתכונת של שמיעת סעדים דחופים בלבד. בתי המשפט שנכללים בהנחיית פיקוד העורף – מחוז דרום, מחוז ת"א ומחוז מרכז למעט נתניה וכפר סבא, בהם ישמעו דיונים כרגיל".</p>
      <p> </p>
      <p>
        <b>הבנקים</b>
      </p>
      <p>הפיקוח על הבנקים הנחה את הבנקים לעבור למתכונת חירום ולפעול בהתאם להנחיות פיקוד העורף. הבנקים סגרו את רוב הסניפים שלהם באיזורי גוש דן והדרום, כולל אלה שכבר נפתחו כסדרם.</p>
      <p>בבנק ישראל הבהירו כי שירות בנקאי מוגדר כשירות חיוני לציבור. המשמעות היא שרק סניפי חירום (סניפי גרעין) פועלים, ובמטות פועלים רק עובדים חיוניים ותהליכים חיוניים. הבנקים נדרשו להפעיל כסדרם את מערכות התשלומים, משיכת מזומנים ומילוי המכשירים וכרטיסי אשראי. בפיקוח יפיצו בקרוב את רשימת סניפי החירום.</p>
      <figure>
        <img src="https://images1.calcalist.co.il/PicServer3/2019/02/27/888700/YE1544081_l.jpg"/>
        <figcaption>סניף בנק לאומי בדימונה (תמונת ארכיון) <br/>צילום: חיים הורנשטיין</figcaption>
      </figure>
      <p> </p>
      <p>
        <b>מערכת הבריאות</b>
      </p>
      <p>כל בתי החולים בטווח של 40 ק"מ מעזה נכנסו למצב כוננות שיא והתגוננות, בהם בית החולים סורוקה בבאר שבע, בית החולים אסותא אשדוד, בית החולים קפלן ברחובות ובית החולים ברזילי באשקלון. משרד הבריאות פתח את חמ"ל החירום בתיאום עם גופי החירום, בהם פיקוד העורף, צה"ל ומד"א.</p>
      <p>שירותי בריאות כללית מפעילה במתכונת רגילה את המרפאות הממוגנות בלבד בדרום ובמרכז. בשאר הארץ המרפאות פועלות כרגיל.</p>
      <p>ממכבי שירותי בריאות נמסר כי המרכזים הרפואיים שלה פועלים כסדרם, מלבד תפרח, סעד, עין הבשור, מכון פיזיותרפיה בסניף ג' באשדוד, טיפת חלב נס ציונה, מרפאת שחפת ברחובות, מעבדת רמת יוסף בבת ים ומכון התפתחות הילד ברחוב צאלים בחולון. במכבי ציינו כי בשל המצב יתכנו עיכובים או היעדרויות בחלק מן השירותים.</p>
      <p>מלאומית נמסר כי מרפאת שמשון באשקלון, מרפאות ט' ותל חי באשדוד ומרפאת עצמאות בבת ים לא נפתחו, והשירות ניתן במרפאות סמוכות. כל שאר המרכזים הרפואיים של לאומית פעלו כרגיל.</p>
      <figure>
        <img src="https://images1.calcalist.co.il/PicServer2/20122005/148358/YE0204932_l.jpg"/>
        <figcaption>בית החולים סורוקה בבאר שבע <br/>צילום: מאיר אזולאי</figcaption>
      </figure>
      <p>משרד הבריאות הורה לא לפתוח מרפאות של קופות חולים באיזורים הרלוונטיים שאינן ממוגנות. בית החולים איכילוב בתל אביב והמרכז הרפואי רבין בילינסון בפתח תקווה עובדים כרגיל. </p>
      <p>
        <b>אינטל קריית גת</b>
      </p>
      <p>מפעל אינטל בקרית גת המעסיק אלפי עובדים המשיך לעבוד כרגיל למרות המצב הביטחוני. המפעל שמייצר שבבים בטכנולוגיה מתקדמת עובד במשך 24 שעות, שבעה ימים בשבוע, והוא המעסיק הפרטי הגדול בארץ.</p>
      <p>עובדי המפעל החיונים להמשך הפעלתו של מפעל השבבים הגיעו לעבודה כרגיל. חלק מהעובדים אשר קשורים לתחומים שאינם חיוניים לעבודה עבדו מהבית. </p>
      <p> </p>
      <figure>
        <img src="https://images1.calcalist.co.il/PicServer3/2018/05/15/817671/Intel-FAB-28-Kiryat-Gat_l.jpg"/>
        <figcaption>מפעל אינטל בקריית גת</figcaption>
      </figure>
      <p> </p>
      <p>
        <b>אל על</b>
      </p>
      <p>חברת התעופה אל על עדכנה שלוח טיסותיה פועל כמתוכנן, זאת בהתאם להנחיות הגורמים הרלוונטיים. בעקבות המצב הביטחוני תאפשר אל על שינויים וביטולים בכרטיסי טיסה ללא גביית דמי שינוי וביטול וכן ללא גביית דמי טיפול לטיסות שמועד המראתן עד יום שבת 16 בנובמבר 2019 (כולל).</p>
      <p>בנוסף, נוסעים המחזיקים בכרטיסי טיסה של אל על לטיסות שמועד המראתן עד 27 בנובמבר 2019 (כולל), המבקשים להקדים מועד טיסתם, יכולים לעשות כן ללא תשלום דמי שינוי וטיפול וכן ללא תשלום הפרשי מחיר.</p>
      <p>גם קבוצת לופטהנזה הודיעה שתאפשר לנוסעיה מישראל לשנות את טיסתם פעם אחת ללא עלות, במידה שמדובר בטיסות שיתקיימו השבוע.</p>
      <p>עד שעות אחר הצהרים לא נרשמו שינויים בלוח הטיסות לישראל וממנה.</p>
      <p> </p>
      <p>
        <b>מרכזים מסחריים</b>
      </p>
      <p> </p>
      <p>חנויות רבות בקניונים באזור הדרום ואף בראשון לציון וחולון היו סגורות היום. מנכ"ל אחת מרשתות האופנה דיווח בשעות הצהריים כי הפדיונות ברשת נמוכים בכ-66% ביחס ליום רגיל. בעלים של אחת מרשתות היוקרה דיווח על ירידה של 22% בפדיונות ביחס ליום רגיל.  </p>
      <figure>
        <img src="https://images1.calcalist.co.il/PicServer3/2019/11/12/946908/1NL.jpg"/>
        <figcaption>עזריאלי תל אביב נטוש <br/>צילום: תומר הדר</figcaption>
      </figure>
      <p>משה רוזנבלום, מנכ"ל קניוני עופר, מסר כי 80% מבתי העסק הפועלים בגוש דן פתוחים ויש לקוחות גם במרכזי הקניות. זאת בניגוד לדרום הארץ שם הקניונים סגורים והפדיונות אפסיים.</p>
      <p>בעוד חנויות האופנה הפסידו שכר עבודה ופדיונות של יום אחד, בשלב זה, בתי הקפה הפסידו אלפי שקלים בשל מזון שנזרק בקניונים ובמרכזי הקניות שלא פעלו אמש. לדברי תומר נווה, מנהל סניף רולדין בפרימיום סנטר בחולון, בשעות הבוקר, לאחר הוראת פיקוד העורף בשבע בבוקר על סגירת הקניונים, הוא תרם סנדביצ'ים ומאפים בשווי של 5,000 שקל שאמורים היו להמכר בסניף באותו יום.</p>
      <p>לדבריו, "בשבע בבוקר עמדנו מוכנים עם סחורה לפתיחה. פיקוד העורף הודיע בשבע על סגירת המרכזים ולא היה לנו מה לעשות עם המזון אז תרמנו אותו. עד שעה עשר היו 33 פעולות קופה לעומת 100 פעולות קופה ביום רגיל עד השעה עשר".</p>
      <p>ההערכות הן כי בתי הקפה מחולון דרומה זרקו מזון בשווי מיליוני שקלים בשל ההוראה לסגור את המרכזים.</p>
      <p> ירון אשל, מנכ"ל קניוני גזית גלוב ישראל מסר כי בקניונים באזור תל אביב היו מבקרים שהגיעו בעיקר לסעוד במסעדות אך להערכתו מספר המבקרים בתל אביב היה נמוך ב-60% ממספר המבקרים ביום רגיל, והפדיונות היו נמוכים בהתאם.  </p>
      <p> </p>
      <figure>
        <iframe data-src="https://twitter.com/HerrShapiro/status/1194151337614856193?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>  </p>
      <p>בדיזנגוף סנטר בתל אביב שהיה סגור בשעות הבוקר, נאמר לשוכרים שיקבלו החלטה עצמאית אם ברצונם לפתוח את החנויות או לא. המגבלה היחידה מצד פיקוד העורף היא שבמקום לא תהיה התכנסות של יותר מ -300 איש. כעת דיזנגוף סנטר פתוח.</p>
      <p>    </p>
      <p>
        <b>השתתפו בהכנת הידיעה: אורנה יפת, עמיר קורץ, רחלי בינדמן, אדריאן פילוט ומאיר אורבך</b>
      </p>
      <p> </p>
      <figure>
        <img src="https://images1.calcalist.co.il/PicServer3/2017/10/30/767632/40_l.jpg"/>
        <figcaption>מתחם ביג בבאר שבע <br/>צילום: חיים הורנשטיין</figcaption>
      </figure>
    </article>
  </body>
</html>