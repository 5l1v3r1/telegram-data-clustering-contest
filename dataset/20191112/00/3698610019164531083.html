<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ukrayina-i-rosiya-pidpishut-dogovir-pro-rozpodil-limitiv-vilovu-ribi-v-azovskomu-mori-za-dipkanalami-329284_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T00:21:00+00:00"/>
    <meta property="og:title" content="Україна і Росія підпишуть договір про розподіл лімітів вилову риби в Азовському морі за дипканалами"/>
    <meta property="og:description" content="Вперше за 13 років цей договір буде обговорено та підписано дистанційно"/>
  </head>
  <body>
    <article>
      <h1>Україна і Росія підпишуть договір про розподіл лімітів вилову риби в Азовському морі за дипканалами</h1>
      <h2>Вперше за 13 років цей договір буде обговорено та підписано дистанційно</h2>
      <address>
        <time datetime="2019-11-12T00:21:00+00:00">12 Nov 2019, 00:21</time>
      </address>
      <p>Договір про розподіл квот на вилов риби в Азовському морі між Україною і Росією вперше буде підписаний дистанційно, а обговорення пройде онлайн. 13 листопада цього року протокол на 2020 рік буде підписаний по дипломатичних каналах.<br/><br/>Про це повідомила прес-служба міністерства енергетики та захисту навколишнього середовища.</p>
      <p>Міністерство звернулося до громадськості з проханням поставитися з розумінням до переговорів, оскільки, якщо <b><a href="https://zn.ua/ECONOMICS/ukraina-podpisala-s-rossiey-protokol-o-kvotah-vylova-ryby-v-azovskom-more-310321_.html">договір з розподілу лімітів вилову риби</a></b> в Азовському морі на наступний рік не офіційно запевнити, Україна не зможе законно здійснювати промисловий вилов риби.</p>
      <p>Крім того, агресивна поведінка Росії в Азовському морі може стати основою для постійних конфліктів, при цьому Україні може дістатися для вилову тільки прибережна частина моря.</p>
      <p>В акваторії Азовського моря працює 90 підприємств, які здійснюють промисловий вилов та переробку риби. На цих підприємствах працює 4000 рибалок та експлуатується понад 800 плавзасобів. Рибу в Азовському морі виловлюють для внутрішнього ринку України, вона є дешевшою, ніж імпортна і тому доступна всім верствам населення.</p>
      <p>Наразі відсутні альтернативні механізми у діючому правовому полі щодо регулювання діяльності сторін у сфері рибальства в Азовському морі. Якщо Україна  відмовиться від укладення узгоджених двосторонніх протоколів УРК, якими регулюються всі актуальні питання рибальства в Азовському морі, то поставить під загрозу діяльність  наших  рибалок.</p>
      <p> У 2019 році Україна через дипломатів отримала офіційне запрошення від Росії з пропозицією провести переговори і підписати протокол щодо використання природних ресурсів у 2020 році в Азовському морі. Спершу, ніж висловити свою позицію, Україна провела ряд консультацій. За результатами всіх обговорень домовилися про проведення чергової сесії Комісії дистанційно, а не як раніше – почергово на території кожної з країн. За результатами онлайн переговорів Комісії і буде підписаний протокол через дипломатів.</p>
      <p>На даний момент статус Азовського моря визначається декількома міжнародними договорами. Мова йде про Конвенцію Організації Об'єднаних Націй з морського права 1982 року, ратифіковану Законом України від 03.06.1999 N 728-XIV. А також про Договір між Україною та Росією про співробітництво у використанні Азовського моря і Керченської протоки, підписаний 24.12.2003, ратифікований Законом України від 20.04.2004 № 1682-ІV.  У цьому Договорі йдеться, що діяльність у сфері рибного господарства регулюється  відповідно до Угоди 93-го року засідання Українсько-Російської Комісії (УРК). Засідання мають відбуватися почергово на території кожної із сторін. За його результатами підписується протокол, що регулює виключно використання природних ресурсів Азовського моря. Втім, ще раз наголошуємо, цього року засідання Комісії будуть відбуватися  дистанційно, а протокол підпишуть дипломатичними каналами.</p>
      <p>Раніше повідомлялося, що голова Держрибагентства України Ярослав Бєлов повідомив про підписання протоколу про розподіл квот вилову риби в Азовському морі. Повідомлення про це 27 лютого опублікувала на сайті відомства прес-служба Держрибагентства.</p>
      <p>На думку відомства, відсутність протоколу спільної українсько-російської Комісії з питань рибальства в Азовському морі могло надати силовим структурам РФ можливість <a href="https://dt.ua/UKRAINE/poroshenko-zvinuvativ-rf-u-pragnenni-okupuvati-azovske-more-289500_.html"><b>посилити тиск на українських рибалок</b></a> і забезпечити російську сторону правомірними підставами для затримання риболовних суден України в Азовському морі. Таким чином РФ могла б отримати додатковий важіль для загострення соціальної напруженості у важливому для України регіоні, де рибальство є одним з основних видів діяльності. Також це дало б Російській Федерації підстави стверджувати, що Україна не виконує взятих на себе зобов'язань за міжнародними договорами.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>