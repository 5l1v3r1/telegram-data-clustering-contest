<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698066/%D8%AC%D8%A7%D8%AF%D9%87-%DA%A9%D9%86%D8%AF%D9%88%D8%A7%D9%86-%D8%AC%D9%85%D8%B9%D9%87-%DB%8C%DA%A9%E2%80%8C%D8%B7%D8%B1%D9%81%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="جاده کندوان جمعه یک‌طرفه می‌شود"/>
    <meta property="og:description" content="پلیس راه نیروی انتظامی روز سه‌شنبه با اعلام برنامه محدودیت‌های ترافیکی پایان هفته در محورهای منتهی به مازندران، از یک طرفه شدن جاده کندوان در عصر جمعه هفته جاری خبر داد."/>
  </head>
  <body>
    <article>
      <h1>جاده کندوان جمعه یک‌طرفه می‌شود</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036445_687.jpg"/>
      </figure>
      <p>پلیس راه نیروی انتظامی روز سه‌شنبه با اعلام برنامه محدودیت‌های ترافیکی پایان هفته در محورهای منتهی به مازندران، از یک طرفه شدن جاده کندوان در عصر جمعه هفته جاری خبر داد.</p>
      <p>به گزارش پایگاه اطلاع رسانی پلیس راه کشور، اعمال محدودیت‌های ترافیکی در محورهای اصلی مازندران به پایتخت از ساعت ۱۲ فردا ( چهارشنبه) شروع می شود و تا ۶ بامداد روز شنبه بیست و پنجم آبان ادامه خواهد داشت.</p>
      <p>در این مدت تردد هر نوع موتورسیکلت به جز موتورسیکلت‌های انتظامی و امدادی از محورهای کرج – چالوس و هراز ممنوع است.</p>
      <p>محور چالوس - کرج<br/>تردد انواع وسایل نقلیه از ساعت ۱۳ روز جمعه بیست وچهارم تا ۲ بامداد روز شنبه بیست و پنجم آبان از کرج به سمت مرزن آباد ممنوع بوده و با اعلام مأموران پلیس راه در محل، تردد انواع وسایل نقلیه از ساعت ۱۷ روز جمعه تا ۲ بامداد روز شنبه از مرزن آباد به سمت کرج یک طرفه خواهد بود.</p>
      <p>تردد انواع تریلر، کامیون و کامیونت به استثنای حاملین مواد سوختی و فاسد شدنی از محور کرج – چالوس ممنوع است.</p>
      <p>محور هراز<br/>تردد تمامی تریلرها در محور هراز ممنوع است.</p>
      <p>- تردد تمام کامیون‌ها و کامیونت‌ها به استثنای حاملان مواد سوختی و فاسد شدنی از ساعت ۱۲ الی ۲۴ روز چهارشنبه و همچنین از ساعت ۶ الی ۲۴ روزهای پنجشنبه و جمعه اینده از محور هراز ممنوع است.</p>
      <p>وضعیت جوی<br/>بر اساس پیش بینی هواشناسی سیاه بیشه، هوای فردا ( چهارشنبه ) جاده کندوان صاف تا قسمتی ابری و دمای هوا بین ۴ تا ۱۵ درجه سانتیگراد است.</p>
      <p>همچنین هوای روز پنج شنبه این محور کوهستانی نیز صاف تا نیمه ابری پیش بینی شده و دمای هوا نیز در این روز از ۶ تا ۱۲ درجه سانتیگراد در نوسان است.</p>
      <p>هوای روز جمعه در این محور نیمه ابری بتدریج ابری و مه آلود است و دمای هوا نیز بین ۵ تا ۸ درجه سانتیگراد پیش بینی شد.</p>
    </article>
  </body>
</html>