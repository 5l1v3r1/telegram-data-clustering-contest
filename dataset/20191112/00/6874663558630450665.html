<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773498,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="רק שיתחרו בבנקים: בן זאב מציע הקלות לברוקרים חדשים"/>
    <meta property="og:description" content="מנכ&quot;ל הבורסה מנסה לשבור את הריכוזיות ומציע הקלות לחברי בורסה פוטנציאליים: פחות הון עצמי, אגרות מכווצות והצטרפות דיגיטלית קלה"/>
  </head>
  <body>
    <article>
      <h1>רק שיתחרו בבנקים: בן זאב מציע הקלות לברוקרים חדשים</h1>
      <h2>מנכ"ל הבורסה מנסה לשבור את הריכוזיות ומציע הקלות לחברי בורסה פוטנציאליים: פחות הון עצמי, אגרות מכווצות והצטרפות דיגיטלית קלה</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">רחלי בינדמן</a></address>
      <p>מנכ"ל הבורסה איתי בן זאב רוצה להכניס כחבר בורסה ברוקר קמעונאי דיגיטלי. זאת כדי ליצור תחרות למערכת הבנקאית, השולטת היום הן בהפצת קרנות הנאמנות והן בפעילות ניירות הערך של הציבור. לאחרונה חשפה הבורסה כי תפרסם בקרוב נתונים שמעולם לא פורסמו על מחזורי המסחר של הברוקרים השונים, שישפכו אור על השחקנים השולטים בשוק.</p>
      <p>כעת מרככת הבורסה את תנאי הסף הנדרשים כדי להפוך לברוקר. בבורסה מעוניינים לצרף ברוקר קמעונאי, שיאפשר מסחר בניירות ערך והפצה של קרנות נאמנות לציבור, ובכך יעמיד תחרות לבנקים. כך יעמדו לרשות הציבור שירותי מסחר מתקדמים, זולים ונגישים.</p>
      <figure>
        <img src="https://images1.calcalist.co.il/PicServer3/2017/12/20/780978/BQ2R3387_l.jpg"/>
        <figcaption>איתי בן זאב, מנכ"ל הבורסה לני"ע <br/>צילום: אוראל כהן</figcaption>
      </figure>
      <p>היום הבנקים הם המפיץ העיקרי של קרנות נאמנות וכולם גובים מכל מנהלי הקרנות עמלת הפצה אחידה — המקסימום המותר בחוק. תחרות בין הבנקים על גובה העמלה עשויה היתה לאפשר למנהלי הקרנות להוריד את דמי הניהול. אפשרות לשווק קרנות נאמנות והצעת עמלות קנייה ומכירה תחרותיות על ניירות ערך הן בשורה חשובה לציבור הפעיל בשוק ההון ושבוי במערכת הבנקאית.</p>
      <figure>
        <img src="https://images1.calcalist.co.il/PicServer3/2019/11/11/946685/1L.jpg"/>
      </figure>
      <p>לשם כך יש להסיר חסמים. רשות ני"ע והבורסה כבר נפגשו עם גורמים המתעניינים בפעילות כברוקר קמעונאי. בעבר נשקלה התקשרות עם חברת השוואת המחירים בתחום הביטוח, וובי, אך נפסלה. במסגרת ההקלות יופחתו דרישות ההון מחבר הבורסה, יוקטנו האגרות ויתאפשר תהליך דיגיטציה מלא לפתיחת חשבון ניירות ערך, כנהוג בשוקי ההון בעולם. ההקלות מצטרפות לאלה שכבר אושרו ב־2018, אז בוטלה דרישת הסף למספר לקוחות, לשווי כולל של תיקי ני"ע ולוותק או לתקופת ניסיון.</p>
      <p>ההקלה הראשונה נוגעת להון העצמי של חבר בורסה שאינו בנק. זו הופחתה לאחרונה מ־22 מיליון שקל ל־15 מיליון שקל. אלא שלבורסה פנו כמה גופים המתעניינים בחברות בבורסה כברוקרים קמעונאיים, והבהירו כי בהיותם בתחילת דרכם, הם יתקשו לגייס גם את ההון העצמי המופחת. כדי להקל עליהם, הם יתקבלו כחברים עם דרישת מינימום מופחתת בשלב הכניסה - 5 מיליון שקל בלבד, שליש מדרישת ההון המלאה. לרשותם יהיו שנתיים להדביק את דרישות ההון המלאות.</p>
      <p>בנוסף תינתן הקלה באגרות. חבר בורסה חדש נדרש לשלם לה דמי טיפול של 53 אלף שקל בבקשה, ואגרת חברות חד־פעמית של 532 אלף שקל. בנוסף נדרשים חברי הבורסה לשלם 100 אלף שקל בשנה, שמתקזזים כנגד עמלות המסחר והסליקה ששילמו באותה שנה לבורסה. ביולי האחרון הופחתה האגרה החד־פעמית עבור חברי בורסה רחוקים בלבד ל־300 אלף שקל והאגרה השוטפת ל־60 אלף שקל, אף שלא יקוזזו כנגד עמלות מסחר וסליקה. כעת מציעה הבורסה להפחית את האגרות באופן זה לכלל החברים. ההקלה לחברי הבורסה הקיימים תיכנס לתוקף רק ב־2021.</p>
      <p>במסגרת הקלה נוספת, תפחית הבורסה את שעות עבודת המבקר הפנימי מ־400 שעות שנתיות ל־200 שעות. עוד מציעה הבורסה להסתפק בהגשת דו"ח חצי שנתי מחבר בורסה שלא מספק שירותי משמרות ללקוחותיו במקום דו"ח רבעוני.</p>
    </article>
  </body>
</html>