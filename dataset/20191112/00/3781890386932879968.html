<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741164"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T00:30:00+00:00"/>
    <meta property="og:title" content="แดนจังโก้"/>
    <meta property="og:description" content="เมื่อมือปืนแก๊งค้ายาเสพติดลั่นกระสุนสังหารผู้หญิงและเด็กชาวอเมริกันทางตอนเหนือของประเทศเม็กซิโกเมื่อสัปดาห์ที่แล้ว ทั้งกองทัพเม็กซิโก กองกำลังพิทักษ์แห่งชาติ ตำรวจรัฐโซโนรา ไม่มีใครสามารถมาช่วยปกป้องพวกเขาได้เลย"/>
  </head>
  <body>
    <article>
      <h1>แดนจังโก้</h1>
      <address>
        <time datetime="2019-11-12T00:30:00+00:00">12 Nov 2019, 00:30</time>
      </address>
      <p>
        <b>เมื่อมือปืนแก๊งค้ายาเสพติดลั่นกระสุนสังหารผู้หญิงและเด็กชาวอเมริกันทางตอนเหนือของประเทศเม็กซิโกเมื่อสัปดาห์ที่แล้ว ทั้งกองทัพเม็กซิโก กองกำลังพิทักษ์แห่งชาติ ตำรวจรัฐโซโนรา ไม่มีใครสามารถมาช่วยปกป้องพวกเขาได้เลย</b>
      </p>
      <p>        เมื่อมือปืนแก๊งค้ายาเสพติดลั่นกระสุนสังหารผู้หญิงและเด็กชาวอเมริกันทางตอนเหนือของประเทศเม็กซิโกเมื่อสัปดาห์ที่แล้ว ทั้งกองทัพเม็กซิโก กองกำลังพิทักษ์แห่งชาติ ตำรวจรัฐโซโนรา ไม่มีใครสามารถมาช่วยปกป้องพวกเขาได้เลย สาเหตุเพราะมันต้องใช้เวลานานถึง 8 ชั่วโมงกว่าจะมาถึงที่เกิดเหตุ<br/>     <br/>       แต่สำหรับชาวบ้านและใครต่อใครแล้ว เหตุนองเลือดครั้งนี้สะท้อนให้เห็นถึงความล้มเหลวอีกครั้งของรัฐบาลเม็กซิโกที่ดูเหมือนว่าจะสูญเสียอำนาจควบคุมพื้นที่กว้างใหญ่ไพศาลของประเทศให้กับขบวนการลักลอบค้ายาเสพติดอีกครั้ง<br/>       <br/>      วิลเลียม สตับบ์ส เกษตรกรผู้ปลูกพีแคนผลไม้เปลือกแข็งและหญ้าอัลฟัลฟ่าและยังทำหน้าที่คณะกรรมการด้านความปลอดภัยให้กับหมู่บ้านเล็ก ๆ ชื่อโคโลเนีย เลอบารอน ซึ่งมีชาวอเมริกันอาศัยอยู่เป็นส่วนใหญ่บอกว่า เม็กซิโกกำลังเผชิญกับหายนะของความรุนแรง ปรากฏไปทั่ว ไม่มีอะไรดีขึ้นแต่กลับเลวร้ายลง<br/>        <br/>     การขาดกฎหมายบังคับใช้ในพื้นที่ชนบทห่างไกลอย่างรัฐชีวาวาและโซโนราทางเหนือของเม็กซิโกซึ่งครั้งหนึ่งได้ทำให้ชาวบ้านที่ถือสองสัญชาติอย่างในหมู่บ้านโคโลเนีย เลอบารอน ถึงกับต้องตั้งหน่วยป้องกันตัวเอง สาเหตุส่วนหนึ่งก็มาจากปี 2552 นักเคลื่อนไหวต่อต้านอาชญากรรมชื่อ เบนจามิน เลอบารอน ถูกฆ่าตาย ทำให้ชาวบ้านของหมู่บ้านนี้เลือกที่จะยอมลงทุนตรวจตรารักษาความปลอดภัย ตั้งยามช่วงกลางคืนดูแลกันเองโดยมีกล้องส่องทางไกลแรงสูงเป็นอุปกรณ์ป้องกันอย่างหนึ่ง<br/>        <br/>     ตั้งแต่นั้น แก๊งค้ายาเสพติดก็แทบไม่ได้มาเกี่ยวข้องด้วยกับหมู่บ้านเลอบารอนและเมืองกาเลียนาที่อยู่ห่างออกไปไม่กี่ กม. เท่านั้น แต่ชาวบ้านของหมู่บ้านนี้กลับเห็นว่า แก๊งค้ายาเสพติดทรงอิทธิพลขึ้นทุกขณะในช่วงยี่สิบปีที่ผ่านมา เพราะทราบว่าชุมชนใกล้เคียงบนภูเขาถูกแก๊งค้ายาเสพติดไปข่มขู่คุกคามและใช้ความรุนแรง ล่าสุดทราบว่ามีชาวบ้านในเมืองกาเลียนาทนอยู่ไม่ไหวแล้ว อพยพออกไปราวครึ่งหนึ่ง<br/>       <br/>     พล.อ.โอเมโร เมนโดซา เสนาธิการทหารบกของกองทัพเม็กซิโกบอกว่า เหตุดักซุ่มยิงชาวอเมริกันซึ่งเป็นผู้หญิง 3 คนและเด็ก 6 คนเกิดขึ้นเมื่อเวลา 09.40 น. ของวันจันทร์ที่ 4 พ.ย. ที่ผ่านมา แต่หน่วยทหารของกองทัพเม็กซิโกที่อยู่ใกล้ที่สุดอยู่ที่เมืองชายแดนชื่อ อกัว เปรียตา ห่างราว 160 กม.ถ้าขับรถก็ใช้เวลาราว 3 ชั่วโมงครึ่ง แต่กว่าทหารจะรู้เรื่องก็ปาเข้าไป 14.30 น. แล้ว และกว่าจะมาถึงที่เกิดเหตุก็เป็นตอน 18.15 น. เข้าไปแล้ว แต่ก็ยังมีผู้รอดชีวิตมาได้ 5 คนเป็นเด็ก ๆ หลบซ่อนตัวอยู่บนภูเขาในสภาพบาดเจ็บด้วยกระสุนปืน<br/>       <br/>     อเลจานโดร โฮป นักวิเคราะห์ด้านความมั่นคงของเม็กซิโกบอกว่า พื้นที่ควบคุมของรัฐดูช่างเปราะบางเสียเหลือเกิน<br/>       <br/>     ประธานาธิบดีอังเดรส มานูเอล โลเปซ โอบราดอร์ แห่งเม็กซิโกได้ตั้งกองกำลังพิทักษ์แห่งชาติหลังเข้ารับตำแหน่งเมื่อเดือนธ.ค.ปีที่แล้ว โดยหวังว่าจะทำหน้าที่ช่วยเจ้าหน้าที่ผู้รักษากฎหมาย แต่กำลังพลเพียง 70,000 คนเท่านั้นมีหน้าที่ในการดูแลรับผิดชอบพื้นที่มหาศาลของเม็กซิโก<br/>       <br/>     นักวิเคราะห์ด้านความมั่นคงตั้งข้อสังเกตว่า กลไกด้านนโยบายของรัฐคือกองกำลังพิทักษ์แห่งชาติไม่ได้อยู่ในที่ที่ควรจะอยู่ ยกตัวอย่างเช่น รัฐโซโนรากับชีวาวามีอาณาบริเวณ 160,000 ตร.ไมล์ (420,000 ตร.กม.) แต่มีกองกำลังพิทักษ์แห่งชาติประจำการอยู่เพียง 4,100 คนเท่านั้น เรียกได้ว่าอัตราส่วน 1 คนต่อพื้นที่ 40 ตร.ไมล์ ควรจะไปอยู่บนพื้นที่ภูเขาสูง แต่กลับไม่มีเลย<br/>        <br/>   แล้วก็ยังมีเรื่องกังขาว่า ทำไมทหารช่วยอะไรไม่ได้เลยหรือกับเหตุการณ์เมื่อวันที่ 17 ต.ค.ที่ผ่านมา เมื่อทหารจำต้องปล่อยตัวลูกชายของหัวหน้าแก๊งค้ายาเสพติดชื่อดัง โจอาคิม เอลชาโป กุซแมน ที่เพิ่งจับตัวได้ ทั้งนี้เพื่อหลีกเลี่ยงการนองเลือดมากไปกว่านี้ หลังมือปืนแก๊งค้ายาเสพติดซีนาโลอาตอบโต้ด้วยกำลังที่เหนือกว่าในเมืองกูเลียกัง<br/>       <br/>    เจ้าหน้าที่ของเม็กซิโกเชื่อว่าการดักซุ่มโจมตีรถยนต์เอสยูวีของชาวอเมริกัน อาจเป็นความเข้าใจผิดของแก๊งค้ายาเสพติดซึ่งเชื่อว่ารถเอสยูวีอาจเป็นของแก๊งค้ายาเสพติดคู่อริ ซึ่งกำลังแย่งชิงอิทธิพลกันอยู่ และคุณแม่ชาวอเมริกันที่ขับรถเอสยูวีกำลังขับเข้าไปในพื้นที่ดังกล่าว จึงถูกสาดกระสุนสังหาร.<br/><br/>.......................................<br/>เลนซ์ซูม<br/> </p>
    </article>
  </body>
</html>