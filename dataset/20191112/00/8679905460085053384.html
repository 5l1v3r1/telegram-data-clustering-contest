<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/come-se-la-sta-passando-cutrone-premier-league"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Come se la sta passando Cutrone in Premier League?"/>
    <meta property="og:description" content="Analizzando con lucidità i fatti, la risposta è una ed unica: male. Possiamo quasi azzardarci a dire che da un paio d’anni a questa parte dalle parti di Mila..."/>
  </head>
  <body>
    <article>
      <h1>Come se la sta passando Cutrone in Premier League?</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">Enrico Alpi</a></address>
      <p>Analizzando con lucidità i fatti, la risposta è una ed unica: male.</p>
      <p>Possiamo quasi azzardarci a dire che da un paio d’anni a questa parte dalle parti di <b>Milanello</b>, qualche stregone deve aver fatto una macumba, ma di quelle proprio potenti.</p>
      <p>Già, perché come se non bastassero i soli tredici punti in classifica del caro e vecchio Milan, pare proprio che tutti coloro entrati in contatto con la maglia rossonera nell’ultimo periodo non se la stiano passando esattamente benissimo.</p>
      <p>Altro esempio lampante di questa triste statistica è sicuramente <b>Patrick Cutrone</b>.</p>
      <p>
        <b>LEGGI ANCHE: <a href="https://calciatoribrutti.com/it/come-sta-andando-lavventura-di-andre-silva-bundesliga">COME STA ANDANDO L'AVVENTURA DI ANDRE SILVA IN BUNDESLIGA?</a></b>
      </p>
      <p>
        <b>LEGGI ANCHE: <a href="https://calciatoribrutti.com/it/come-sta-andando-lavventura-di-schick-bundesliga">COME STA ANDANDO L'AVVENTURA DI SCHICK IN BUNDESLIGA?</a></b>
      </p>
      <p>Baby rossonero fin dalla nascita, la sua cessione in estate ai Wolves in Premier League aveva letteralmente diviso la tifoseria rossonera: da un lato chi si rammaricava per l’addio di uno dei pochi veramente attaccati alla maglia, dall’altro chi pur riconoscendo i meriti del numero 63, non lo reputava tecnicamente adatto a fare il titolare di una squadra del blasone del Milan.</p>
      <p>Evitiamo ogni commento dopo aver vissuto questi primi mesi della stagione con <b>Piatek </b>centravanti inamovibile.</p>
      <p>Rimane il fatto che, sbarcato in Inghilterra, in una squadra destinata a far bene sia in campionato che in Europa League, tutti pensavano che lo spazio per Patrick ci sarebbe stato eccome. Tuttavia, per mister <b>Nuno Espirito Santo</b>, perfetta fusione fra il genio delle tartarughe di Dragonball e Arrigo Sacchi, pare ancora presto per fare di Cutrone la punta titolare della sua squadra.</p>
      <p>Per il baby italiano infatti ad oggi le apparizioni con la maglia arancione (tra l’altro quasi tutti spezzoni di match) sono solo 19, per un totale di 749 minuti.</p>
      <figure>
        <iframe src="https://www.youtube.com/embed/T5fp7FV8_3M" width="560" height="315" data-service="Youtube" scrolling="no"/>
      </figure>
      <p>Certo, se gli spiccioli di partita fossero conditi da grappoli di gol, non saremmo certo qui a parlare: peccato che il buon Patrick sia solamente fermo a quota 2: uno realizzato in coppa di Lega nella sconfitta contro l’<b>Aston Villa</b> e l’altro nello sfortunato 2 a 5 contro il Chelsea ad inizio stagione. </p>
      <p>Insomma, fino ad ora, ciò che di più bello ed ignorante ha prodotto Cutrone in Inghilterra è senza dubbio il coro che gli è stato dedicato dai propri tifosi:</p>
      <p>
        <i>“Patrick Cutrone, Patrick Cutrone, he loves the pizza, he loves the pasta: this lad is fucking magic”.</i>
      </p>
      <figure>
        <iframe src="https://www.youtube.com/embed/208JmI3gi8E" width="560" height="315" data-service="Youtube" scrolling="no"/>
      </figure>
      <p>Certo, sappiamo tutti che le vie del Signore sono infinite: vuoi mai che a gennaio il Pistolero Piatek che panchinò Cutrone lo scorso anno non possa trovare la sua dimensione lontano da Milano; in quel caso un ritorno di baby Cutro potrebbe non dispiacere ai tifosi rossoneri, ormai distrutti dalla vita.</p>
    </article>
  </body>
</html>