<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/culisele-usr-a-fost-decisa-consultarea-membrilor-pentru-reconfimarea-lui-dan-barna-surse-18571442"/>
    <meta property="og:site_name" content="BusinessMagazin"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Culisele USR. A fost decisă consultarea membrilor pentru reconfimarea lui Dan Barna - surse"/>
    <meta property="og:description" content="La videoconferinţa de luni seara, Dan Barna le-a transmis liderilor de organizaţii că este dispus să solicite un vot de încredere în cadrul formaţiunii, decizia fiind însă cea de a consulta toţi membrii de partid, printr-un vot electronic, au declarat surse din USR, pentru MEDIAFAX."/>
  </head>
  <body>
    <article>
      <h1>Culisele USR. A fost decisă consultarea membrilor pentru reconfimarea lui Dan Barna - surse</h1>
      <address><time datetime="2019-11-12T00:00:00+00:00">12 Nov 2019</time> by <a rel="author" href="https://www.businessmagazin.ro/autor/elena-crangasu" target="_blank">Elena Crangasu</a></address>
      <h3>Culisele USR. A fost decisă consultarea membrilor pentru reconfimarea lui Dan Barna - surse</h3>
      <p>La videoconferinţa de luni seara, Dan Barna le-a transmis liderilor de organizaţii că este dispus să solicite un vot de încredere în cadrul formaţiunii, decizia fiind însă cea de a consulta toţi membrii de partid, printr-un vot electronic, au declarat surse din USR, pentru MEDIAFAX.</p>
      <p>La discuţiile de la videoconferinţa de luni seara între Dan Barna şi liderii organizaţiilor USR au fost reproşuri la adresa vicepreşedintelui USR Ionuţ Moşteanu şi a şefului de campanie Cătălin Drulă, pentru strategia folosită la prezidenţiale şi a felului în care a fost făcută comunicarea, au explicat sursele citate.</p>
      <p>Biroul Naţional al USR se va întruni, miercuri, iar printre subiectele abordate va fi şi cel al reconfirmării lui Dan Barna la conducerea formaţiunii, au adăugat sursele menţionate. În schimb, nu a fost stabilit când va avea loc acest vot electronic pentru consultarea membrilor USR.</p>
      <p>Cosette Chichirău şi Tudor Benga ar fi printre cei care i-au cerut demisia lui Dan Barna de la şefia partidului.</p>
      <p>Nemulţumiri în cadrul formaţiunii au fost încă din seara alegerilor, Dan Barna, clasându-se potrivit rezultatelor parţiale pe locul al treilea la scrutinul de duminică, după Viorica Dăncilă şi Klaus Iohannis.</p>
      <p>De exemplu, Cosette Chichirău, fost contracandidat al lui Dan Barna în alegerile interne din USR, a spus, luni pentru MEDIAFAX, că partidul are de învăţat câteva lecţii în urma alegerilor prezidenţiale.</p>
      <p>Ea a contestat strategia de campanie a USR, prin faptul că Dan Barna nu ar fi trebuit să o atace pe Viorica Dăncilă, ci să arate de ce este un mai bun candidat decât Klaus Iohannis.</p>
      <p>Cosette Chichirău i-a spus lui Dan Barna, luni seara la Digi 24, că a fost greşită strategia de campanie, chiar dacă a fost foarte bine implementată de prezidenţiabilul USR-PLUS.</p>
      <p>„A fost o eroare strategică, noi trebuia să ne batem pentru acea treime de electorat care se suprapunea cu electoratul lui Klaus Iohannis şi strategia a ales să nu facem asta. Cumva, noi ne-am bătut cu Dăncilă, nu cu Iohannis”, a explicat liderul USR Iaşi, Cosette Chichirău.</p>
      <p>În replică, Dan Barna a afirmat că strategia de campanie i-a aparţinut. Preşedintele USR a adăugat că nu se ştie dacă o strategie diferită ar fi adus un rezultat mai bun la prezidenţiale.</p>
      <p>„Este o strategie care îmi aparţine, fără îndoială. Evident, sunt puncte de vedere, a fost o discuţie în partid şi în echipa de campanie dacă strategia este să-l atacăm şi pe preşedintele Klaus Iohannis sau să mergem pe direcţia de atac: tur 2 fără PSD-Viorica Dăncilă. E o strategie pe care în continuare o consider că e cea ne-a adus acest rezultat şi că o strategie în care l-am fi atacat pe preşedintele Klaus Iohannis ar fi fost o strategie care făcea mai prost. Dar asta va fi greu să putem măsura”, a explicat Barna, la Digi 24.</p>
      <p>Dan Barna a declarat, întrebat despre un posibil Congres al USR, că nu se agaţă de funcţie. Liderul partidului a precizat că în cazul în care vor considera colegii că trebuie să se retragă de la şefia formaţiunii, atunci nu are nicio problemă să facă acest pas.</p>
    </article>
  </body>
</html>