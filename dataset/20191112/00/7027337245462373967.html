<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697993/%D8%B1%DA%A9%D8%A7%D8%A8-%D8%B2%D9%86%DB%8C-307-%DA%A9%DB%8C%D9%84%D9%88%D9%85%D8%AA%D8%B1%DB%8C-%D8%A8%D8%B1%D8%A7%DB%8C-%D8%B1%D9%88%D8%A8%D8%A7%D9%86-%D8%B5%D9%88%D8%B1%D8%AA%DB%8C%C2%A0"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="رکاب زنی 307 کیلومتری برای روبان صورتی "/>
    <meta property="og:description" content="رضا حضرتی مسیر ۳۰۷ کیلومتری کرج تا منطقه آزاد انزلی را در کمتر از ۱۲ ساعت رکاب زد."/>
  </head>
  <body>
    <article>
      <h1>رکاب زنی 307 کیلومتری برای روبان صورتی </h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>رضا حضرتی مسیر ۳۰۷ کیلومتری کرج تا منطقه آزاد انزلی را در کمتر از ۱۲ ساعت رکاب زد.</p>
      <p>به گزارش روابط عمومی موسسه خیریه بهنام دهش پور، رضا حضرتی، دوچرخه سوار استقامتی و عضو فدراسیون دوچرخه سواری جمهوری اسلامی ایران، روز پنج شنبه، ۱۶ آبان ۹۸، مسیر۳۰۷ کیلومتری کرج تا منطقه آزاد انزلی را در کمتر از ۱۲ ساعت به پایان رساند.</p>
      <p>حضرتی هدف از ثبت رکورد جدید خود در این مسیر پیمایی را، آگاه سازی درباره بیماری سرطان پستان و همچنین اختصاص عواید برای درمان بیماران مبتلا به سرطان تحت حمایت موسسه خیریه بهنام دهش پور اعلام کرد.</p>
      <figure>
        <img src="https://cdn.asriran.com/files/fa/news/1398/8/21/1036296_955.jpg"/>
      </figure>
      <p>رکاب زنی کرج تا منطقه آزاد انزلی یکی از برنامه های کمپین آگاه سازی سرطان پستان با شعار چند دقیقه برای یک عمر بود که برای دومین سال متوالی در حال برگزاری است.</p>
      <p>در حاشیه این رویداد، ایستگاه های اطلاع رسانی در استان های البرز، قزوین و گیلان برپا شده بود که بسته های آموزشی مرتبط با آموزش خودآزمایی سرطان پستان را در اختیار بانوان قرار می داد. رضا حضرتی نیز برای جلب مشارکت و توجه بیشتر مخاطبان به پیام کمپین، در این ایستگاه ها حضور داشت.</p>
      <p>با توجه به فراگیر بودن سرطان پستان در بین بانوان، اطلاع رسانی این موضوع نه تنها به خانم ها، بلکه برای همه اعضای خانواده بسیار مهم است. چرا که نقش بانوان در تحکیم بنیان خانواده بسیار پر رنگ است و ابتلای آنها به سرطان، تاثیرات روانی، اجتماعی و عاطفی زیادی بر دیگر اعضای خانواده خواهد داشت.</p>
      <p>از این رو رضا حضرتی در این چالش هیجان انگیز که در قالب رکاب زنی استقامتی انجام داد، بر لزوم آگاهی و پیگیری افراد خانواده در ایجاد عادت خودآزمایی ماهیانه بانوان تاکید کرد و مهمترین هدف خود از این رویداد را حمایت از سلامت بانوان در خانواده ها در مقابل این نوع بیماری عنوان کرد.</p>
      <figure>
        <img src="https://cdn.asriran.com/files/fa/news/1398/8/21/1036297_324.jpg"/>
      </figure>
      <p>رضا حضرتی متولد شهریور 63 است و ده سال است که به صورت نیمه حرفه ای دوچرخه سواری می کند. در این مدت، سفرهای طولانی مدت زیادی داشته است که از جمله آن می توان به رکاب زنی اهواز تا چابهار و رکاب زنی ارومیه تا کرمانشاه اشاره کرد. سبک تخصصی رضا حضرتی، دوچرخه سواری کوهستان کراس کانتی است که در ماده جاده هم فعالیت می کند.</p>
      <p>موسسه خیریه بهنام دهش پور، با حمایت مالی شرکت زرین رویا، شاخه محصولات مای لیدی، به عنوان حامی انحصاری و در قالب مسئولیت اجتماعی از سال ۱۳۹۷ پویشی را با عنوان همه با هم به پیش، برای جهانی بدون ترس از سرطان آغاز کرد که در سال ۱۳۹۸، با شعار چند دقیقه برای یک عمر در حال برگزاری است.</p>
      <p>آگاه سازی بانوان از سرطان پستان و ترغیب ایشان برای اختصاص زمان منظم ماهیانه برای عادت به خودآزمایی در مقابل آینه، که امکان تشخیص زودهنگام بیماری سرطان پستان را به بانوان می دهد، هدف کمپین چند دقیقه برای یک عمر است.</p>
      <p>فدراسیون دوچرخه سواری جمهوری اسلامی ایران، هیئت دوچرخه سواری استان تهران و سازمان منطقه آزاد انزلی از برگزاری این رویداد حمایت کردند.</p>
      <p>علاقمندان برای آگاهی بیشتر از برنامه های کمپین چند دقیقه از یک عمر می توانند به وب سایت <a href="http://hamebaham.net/">hamebaham .net</a> مراجعه کنند.</p>
      <p> </p>
    </article>
  </body>
</html>