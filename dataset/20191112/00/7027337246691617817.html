<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697979/%D9%85%D8%AF%D8%A7%D8%AD-25-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%D9%86%D9%85%DB%8C%E2%80%8C%D8%AE%D9%88%D8%A7%D9%87%DB%8C%D9%85-%D8%AA%D8%A8%D9%84%DB%8C%D8%BA-%D8%B3%D8%A7%D8%B9%D8%AA-%D8%AA%D9%88%D8%B3%D8%B7-%D9%85%D8%AF%D8%A7%D8%AD%D8%A7%D9%86-%D8%AF%D8%B1-%D9%87%DB%8C%D8%A3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="مداح 25 میلیون تومانی نمی‌خواهیم/ تبلیغ ساعت توسط مداحان در هیأت!"/>
    <meta property="og:description" content="مدیر هیأتی در قم که چندی پیش در فضای مجازی از راه‌اندازی کمپین تحریم مداحان میلیونی گفته بود، معتقد است: نبود نظارت در حوزه مداحی موجب بروز انحرافاتی در این حوزه مانند استفاده از پوشش لاکچری و تعیین رقم‌های آن‌چنانی شده است.به گزارش خبرنگار حوزه مسجد و هیأت خبرگزاری فارس، چندی است، کلیپی از یک هیأت در قم و دعوت مدیر آن به پویش تحریم مداح میلیونی و پاکتی در فضای مجازی منتشر شده است که از درخواست مبلغ ۲۵ میلیون تومانی یک مداح برای حضور در این هیأت خبر می‌دهد.برای آشنایی با چند و، چون ماجرا و نحوه اعتراض این مدیر هیأت در قم، ابتدا فیلم، زیرا را تماشا کنید:"/>
  </head>
  <body>
    <article>
      <h1>مداح 25 میلیون تومانی نمی‌خواهیم/ تبلیغ ساعت توسط مداحان در هیأت!</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>مدیر هیأتی در قم که چندی پیش در فضای مجازی از راه‌اندازی کمپین تحریم مداحان میلیونی گفته بود، معتقد است: نبود نظارت در حوزه مداحی موجب بروز انحرافاتی در این حوزه مانند استفاده از پوشش لاکچری و تعیین رقم‌های آن‌چنانی شده است.<br/><br/>به گزارش خبرنگار حوزه مسجد و هیأت خبرگزاری فارس، چندی است، کلیپی از یک هیأت در قم و دعوت مدیر آن به پویش تحریم مداح میلیونی و پاکتی در فضای مجازی منتشر شده است که از درخواست مبلغ ۲۵ میلیون تومانی یک مداح برای حضور در این هیأت خبر می‌دهد.<br/><br/>برای آشنایی با چند و، چون ماجرا و نحوه اعتراض این مدیر هیأت در قم، ابتدا فیلم، زیرا را تماشا کنید:</p>
      <figure>
        <video src="https://cdn.asriran.com/files/fa/news/1398/8/21/1036274_105.mp4"/>
      </figure>
      <p><a href="https://www.asriran.com/fa/news/697979/%D9%85%D8%AF%D8%A7%D8%AD-25-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%D9%86%D9%85%DB%8C%E2%80%8C%D8%AE%D9%88%D8%A7%D9%87%DB%8C%D9%85-%D8%AA%D8%A8%D9%84%DB%8C%D8%BA-%D8%B3%D8%A7%D8%B9%D8%AA-%D8%AA%D9%88%D8%B3%D8%B7-%D9%85%D8%AF%D8%A7%D8%AD%D8%A7%D9%86-%D8%AF%D8%B1-%D9%87%DB%8C%D8%A3%D8%AA#">کد ویدیو</a> دانلود <a href="https://cdn.asriran.com/files/fa/news/1398/8/21/1036274_105.mp4">فیلم اصلی</a> <br/>برای بررسی جزییات قضیه و چرایی این اعتراض، سراغ سید مجید رضوی، مداح و مدیر هیأت انصارالمحسن قم رفتیم. رضوی در گفتگو با خبرنگار خبرگزاری فارس اظهار داشت: این هیأت از سال ۱۳۷۵ در استان قم فعالیت خود را آغاز کرده، در عرصه‌های مختلف فرهنگی، اجتماعی، سیاسی و ... فعال است و اعضای پرشماری دارد.<br/><br/>تبلیغ ساعت توسط مداحان در هیأت!<br/><br/>وی با بیان اینکه این هیأت و مسئولان آن مجری برگزاری همایش نوگلان حسینی و همچنین پیرغلامان حضرت سیدالشهدا (ع) در استان قم بوده است، تصریح کرد: این هیأت در طول این سال‌ها از حدود ۲۰۰ مداح و سخنران تقدیر کرده است، اما بعد از گذشت مدتی با بررسی تجربیات این برنامه‌ها، متوجه شدیم جامعه مداحی کشور به دلیل نبود نهاد نظارتی به سوی انحراف از معیار‌های تشکیلاتی در حرکت است.<br/><br/>رضوی با اشاره به اینکه در سایه نبود این نهاد نظارتی، امروز هر مداحی با هر دغدغه و تفکری اقدام به انجام کار‌هایی می‌کند که مردم نیز به دلیل علاقه به اهل‌بیت (ع) با این قشر کاری ندارند، تصریح کرد: ۱۰ سال پیش اگر مداحی در مجلسی حضور پیدا می‌کرد، حاضران از شکل و نحوه لباس پوشیدن او می‌شناختند که این ذاکر اهل بیت (ع) است. آن فرد با عبا یا پالتوی مرتب روی منبر می‌نشست، اما متاسفانه مداحان امروزی، تبلیغ ساعت می‌کنند و ساعتی را که به دست دارند، در جلسه هیأت چند مرتبه به وضوح نمایش می‌دهند تا مردم از این بِرند خرید کنند! آیا رسالت مداح این است؟ این انحرافات تاجایی قابل تحمل است.<br/><br/>مداحانی که بی‌مزد و منت برای دسته عزاداری می‌خواندند<br/><br/>مدیر هیأت انصارالمحسن قم با بیان اینکه در جلسه هیأت به مناسبت شهادت امام حسن عسکری (ع) از این وضعیت انتقاد کردم، تصریح کرد: در گذشته در قم مداحانی مانند مرحوم حاج محمدحسین مولوی (معروف به ملاحسین) و مرحوم حاج حسین محلوجی در مقابل بازارچه شیخان می‌ایستادند تا برای دسته‌های عزاداری روی چهارپایه مدیحه‌سرایی کنند. این افراد حرفی از پول و پاکت نمی‌زدند و مداحی را به عنوان کاسبی نمی‌دیدند.<br/><br/>وی با اشاره به اینکه نهاد نظارتی وجود ندارد تا به مداح بگوید چرا این سبک را خواندی و شاعر این نوحه ضعیف چه کسی است، تصریح کرد: در اربعین حسینی مردم با هر میزان درآمدی به سمت مغناطیس حسینی حرکت می‌کنند و این نشان دهنده، شأن و جایگاه امام حسین (ع) است. حال چرا باید اجازه دهیم هر فردی هر کاری روی منبر امام حسین (ع) انجام دهد؟<br/><br/>رقم تعیین کردن مداحان برای واحد، زمینه و شور خواندن<br/><br/>رضوی با اشاره به اینکه تعداد مداحانی که دچار انحرافند، در جامعه مداحی بسیار کم است، گفت: مداحان خوب بسیاری در کشور هستند که با یک «بسم الله الرحمن الرحیم» و «صلی الله علیک یا اباعبدالله» آن‌ها، اشک عرشیان و فرشیان جاری می‌شود، اما مداحانی داریم که قبل از حضور در مراسم اعلام می‌کنند، اگر نوحه سبک «زمینه» بخواند ۵ میلیون تومان، «واحد» هم کنار «زمینه» بخواند ۱۰ میلیون تومان و «شور» هم بخواند ۲۰ میلیون تومان پول باید پرداخت شود. به این آقایان می‌گویند: مداح آپشن‌دار!<br/><br/>دغدغه هیأت‌ها برای تأمین پاکت مداح<br/><br/>مدیر هیأت انصارالمحسن قم با بیان اینکه انتشار این ویدئو در فضای مجازی با حمایت مردم و هیأت‌داران مواجه شده است، تصریح کرد: این سخنان من در هیأت، حرف دل بسیاری بود که اگر بنا داشته باشند، مجلسی برگزار کنند تنها برای فراهم کردن پاکت مداح مشکل دارند؛ زیرا در مجلس عزای اهل بیت (ع) هر فردی بانی بخشی از هزینه‌های طعام و ... می‌شوند، اما برای تأمین پاکت مداح مشکل دارند.<br/><br/>وی با اشاره به اینکه کمپین تحریم مداحان میلیونی را ایجاد کردیم تا نهاد نظارتی مسئول به خودش بیاید، گفت: این نهاد نظارتی را امروز نه هیأتی‌ها و نه مردم نمی‌شناسند. زمانی در سازمان تبلیغات اسلامی شورای هیأت‌های مذهبی و کانون مداحان تاسیس شد، اما این دو نهاد رویکرد حمایتی و خدماتی دارند و نظارتی بر فعالیت مداحان ندارند و مشخص نیست دقیقاً نظارت برای عملکرد هیأت و مداح بر عهده چه کسی است؟<br/><br/>انحرافات مداحان در سایه نبود نظارت<br/><br/>رضوی اضافه کرد: در سایه نبود این نهاد نظارتی، امروز شاهدیم مداح با شلوار جین و لباس آستین کوتاه روی منبر می‌ایستد. در حالی که قبلاً مداحان با ادب و تواضع روی منبر می‌نشستند. مداحان باید بدانند، مخاطب را امام حسین (ع) برایش ایجاد کرده است. باید قدر نعمت‌های خداوند را بدانند و احترام قائل شوند.<br/><br/>مداحانی که برای مجلس خود پاکت طلب نمی‌کنند<br/><br/>مدیر هیأت انصارالمحسن قم گفت: مرحوم کوثری زمانی که برای امام حسین (ع) می‌خواند پاکت طلب نمی‌کرد. امروز نیز مداحانی همچون کاظم غفارنژاد، یزدان ناصری و یوسف سجادی زمانی‌که در هیأت حضور پیدا می‌کنند، از قبل رقم تعیین نمی‌کنند و حتی صله هم اهدا می‌شود یا می‌گویند این رقم را برای هیأت هزینه کنید یا از ارائه هدیه ما در جشن‌ها به مردم مطلع هستند و درخواست می‌کنند، این مبلغ در آن مسیر هزینه شود. این رفتار‌ها ارزشمند است و قطعاً برکت این اتفاقات در زندگی آنان مشاهده خواهد شد.<br/><br/>حامیان کمپین تحریم پویش مداحان میلیونی<br/><br/>وی با اشاره به حمایت هیأتی‌ها از این کمپین افزود: بسیاری از جلسات و هیأت‌های مذهبی همچون محفل شاه علقمه استان قم، هیأت عاشقان موسی بن جعفر (ع) قم، حاج ابراهیم قانع از مداحان استان خراسان رضوی، حاج محمود تاری از مداحان تهران، انجمن مداحان و کانون مداحان استان قم و ... با ارسال پیام از این فعالیت حمایت کردند.<br/><br/>رضوی گفت: بنا داریم با این کمپین درد جامعه مداحی را برطرف کنیم تا این آفات از آینده مداحی کشور پاک شود. اگر افرادی هم از سخن من ناراحت شدند و می‌گویند که پاکت نمی‌گیرند، دعوت می‌کنم در مجلس فاطمیه امسال این هیأت حضور پیدا کنند. البته ما صله هم می‌دهیم، اما حاضر نیستیم مداحی را که اعلام می‌کند برای حضور در جلسه باید مبلغی به فلان حساب واریز شود، به هیأتمان دعوت کنیم.<br/><br/>کمیته انضباطی مداحان چه می‌کند؟<br/><br/>مدیر هیأت انصارالمحسن قم در پاسخ به این سوال که آیا به عنوان مداح و هیأت‌دار از فعالیت کمیته انضباطی مداحان اطلاعی دارد، تصریح کرد: تاکنون اسم و فعالیتی از این مجموعه نشنیده‌ام، اما چه خوب است همانند فوتبال که کمیته انضباطی فعالیت افراد را بررسی و خاطیان را از فعالیت محروم می‌کند و جریمه دارد، در حوزه مداحی نیز کمیته‌ای بر این موضوع نظارت کند. این‌که افراد با چه لباس‌هایی حضور پیدا می‌کنند، چه رقم‌هایی می‌خواهند و یا چه اشعار و سبک‌هایی در مجالس می‌خوانند.<br/><br/>از کمیته انضباطی مداحان چه خبر؟<br/><br/>این در حالی است که علی اکبر مداحی، رئیس هیأت رزمندگان اسلام، چند ماه قبل در در گفتگو با خبرگزاری فارس گفته بود: شورای عالی تشکل‌های ستایشگری که شامل ۷ تشکل مرتبط با مداحان از قبیل: مؤسسه قدیم الاحسان، بنیاد دعبل خزاعی، کانون مداحان کشور، جامعه ایمانی مشعر، بسیج مداحان، هیأت رزمندگان اسلام و مجمع شعرای آئینی است، وظیفه رسیدگی و بررسی مسائل و موضوعات جامعه مداحی را برعهده دارد و این شورا، مدت‌ها بحث و بررسی داشت که نیاز است در جامعه مداحی کشور، کمیته انضباطی تشکیل شود و در نهایت این کمیته با نام کمیته صیانت از مداحان تشکیل خواهد شد.<br/><br/>مداحی با نام بردن از محمود ژولیده، به عنوان مسئول کمیته انضباطی مداحان اعلام کرده بود: اگر تخلفی از هر مداحی صورت گیرد و از کمیته انضباطی نیز تبعیت نکند، علاوه بر این کمیته، هرکدام از این ۷ تشکل عضو شورای عالی، امکان اعلام جرم به مراجع قضایی را دارا هستند.</p>
    </article>
  </body>
</html>