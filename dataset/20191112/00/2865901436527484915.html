<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zasto-asano-nije-gol-igrac/342314"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Zašto Asano nije gol-igrač?"/>
    <meta property="og:description" content="Partizanu je potreban Japanac po uzoru na Leonarda, nikako Solomona"/>
  </head>
  <body>
    <article>
      <h1>Zašto Asano nije gol-igrač?</h1>
      <h2>Partizanu je potreban Japanac po uzoru na Leonarda, nikako Solomona</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">Aleksandar Joksić</a></address>
      <p>
        <b>Svi su proradili, samo se Takuma Asano čeka. Dao je Umar Sadik dvocifreni broj golova i prvi je strelac tima, učinkom u statističkim kolonama, još više liderskim potezima na terenu, potvrdio je Bibras Natho da je fudbaler evropskog kova, živnuo je i te kako Sejduba Suma pod komandom aktuelnog stručnog štaba, jedino Japanac nikako da počne da opravdava velika očekivanja koja od njega imaju u Partizanu.</b>
      </p>
      <p>Postigao je gol na prvoj i na poslednoj utakmici, ali otkako je matirao Malatiju na predstavljanju Grobarima sve dok nije prevario <b>Miloja Prekovića</b> iz Inđije prošlo je tačno 1.345 minuta takmičarskog fudbala. Previše sušan period za igrača ofanzivnih karakteristika u timu koji, konačno, igra napadački fudbal i <b><a href="https://www.mozzartsport.com/fudbal/vesti/partizanovom-golu-ne-mozes-da-prides-zvezda-13-u-evropi-po-posedu-pohvale-i-za-vozdovac-i-indiju/341128">ima ubedljivo najviše ulazaka u protivnički šesnaesterac od svih superligaša</a></b>.</p>
      <p>Za razliku od ostalih „punokrivnih“ stranaca dovedenih letos – <i>u tu kategoriju može i povratnik sa pozajmice Suma, ne i Crnogorci Igor Vujačić i Periša Pešukić </i>– <b>Asano</b> zasad ima najslabije prolazno vreme na Topčiderskom brdu. A redovno igra. Propustio je samo tri prvenstvene (<i>Mačva, Rad, kad fizički nije bio spreman, plus Javor, kad je odmarao posle 161. večitog derbija)</i> i utakmicu prve runde Kupa Srbije u Grošnici sa Vodojažom. Skupio je 1.402 minuta i tek na početku druge etape prvenstvene trke postigao prvenac u srpskom fudbalu. Primera radi, <b>Natho</b>, je igrao skoro 400 minuta manje – <i>dakle, četiri utakmice i kusur </i>– a ima brojke kojima pokazuje da je kapitalno pojačanje (<i>šest golova, pet asistencija</i>). Pritom, Izrealac dejstvuje povučenije. Baš na tom primeru pada u vodu svaka priča o periodu prilagođavanja, sintagmi za kojom treneri često posežu kad žele da opravdaju sporiji ulazak u formu nekog fudbalera. <b>Bibras Natho</b> je odmah ostavio snažan pečat na igru Partizana i pokazao da majstor, ako je dovoljno kvalitetan, ne mora da se čeka. Odmah se nametne. Isto kao <b>Savo Milošević</b> koji je iz ratom razorene države zapucao u Englesku i prvoj sezoni na terenima Premijer lige (1995/96) ispalio 12 preciznih hitaca za Aston Vilu. <b>Asano</b> se, pak, još traži. Štaviše, igrom ne daje nagoveštaje da će se do kraja prvog dela sezone nešto po tom pitanju promeniti, te i sama struka crno-belih ističe kako bi reprezentativac Japana trebalo da „nadođe“ tek posle zimskih priprema.</p>
      <p>Ono što <b>Takumu Asana</b> „drži“ na terenu, bar takve informacije stižu iz Humske, jeste što radi za ekipu i što se njegov doprinos rezultatima ne očitava u kolonama „<i>golovi</i>“ i „<i>asistencije</i>“. Primera radi, u nekim važnijim utakmicama ove jeseni znao je da okrene tok susreta u korist Parnog valjka: protiv AZ Alkmara je iznudio crveni karton i omogućio <b>Miloševićevom</b> timu da vodi igru, u derbiju je iščačkao „ničiju“ loptu posle koje je <b>Suma</b> poveo crno-bele ka trijumfu, imao je svetle trenutke protiv Mančestera u Beogradu, kao veliki plus uzima mu se što se vraća u odbranu i pomaže <b>Slobodanu Uroševiću</b>, zbog čega i sam levi bek izgleda uverljivije nego u prethodne dve godine. Radne navike su mu za pohvalu.</p>
      <figure>
        <img src="https://mozzartsport.com/upload/CKEditor/11.11.2019/partizan-az%20alkmaar-59137.jpg"/>
      </figure>
      <p>I to je fudbal, kazaće stručnjaci, međutim... Fudbal je, pre svega, lopta u mreži. Teško je poverovati da je <b>Takuma Asano</b> doveden iz Arsenala da bi pokrivao levu stranu i čačkao lopte oko kaznenog prostora. Njegov posao bi trebalo da bude davanje ili nameštanje golova. Od fudbalera plaćenog 1.000.000 evra očekuje se da bar u ovoj ligi dominira kako bi sebi omogućio što bolju pregovaračku poziciju kad dođe trenutak da promeni sredinu, a čelnicima priliku da zarade. Mada, ovako kako je sad, pitanje je da li će uspeti, jer <b>Asano</b> ima lošiji učinak u svih ofanzivnih fudbalera u ekipi: <b>Umar Sadik</b> deset komada, <b>Sejduba Suma</b> i <b>Đorđe Ivanović</b> po sedam, <b>Zoran Tošić</b> šest, <b>Filip Stevanović</b> četiri, <b>Lazar Marković</b> tri (<i>Aleksadar Lutovac dao jedan, Petar Gigić bez gola, ali njih dovjica su igrali neuporedivo manje, pa se ne mogu uzeti kao relavantni primeri</i>).</p>
      <p>Možda dominantno pitanje među Grobarima je šta to tačno sprečava <b>Takumu</b> <b>Asana</b> da počne i na zvaničnim utakmicama da radi ono što <b>Savo Milošević</b> uverava da čini na treninzima („<b><a href="https://www.mozzartsport.com/fudbal/vesti/savo-milosevic-ljudi-ne-brinite-za-asana-on-je-zavrsio-pricu-u-derbiju/340085"><i>ima najbolju realizaciju od svih igrača</i></a></b>“). Partizan mu je omogućio sve: čekao ga je dva meseca, pristao da dovede kuvara, angažovao prevodioca, uživa tretman kao retko koji stranac poslednjih giodina, čak ni <b>Leonardo</b> sa svim bubicama nije bio u nekim detaljima toliko zahtevan, a opet... Osim toga, Asano ima 25 godina, ovo mu je četvrta sezona na teritoriji Starog kontinenta, tako da priča o promeni sredine, drugačijoj kulturi, jeziku i navikama ne pije vodu. Možda navijači, pa i pojedinci u klubu, previše očekuju od <b>Asana</b>, jer istorija pokazuje da nije gol-igrač. U Sanfrećeu iz Hirošime, prvoj stanici karijere, bio je precizan 27 puta, ali za četiri godine. Dakle, oko sedam golova prosečno po sezoni. U Arsenalu nikad nije dobio šansu. Dok je nosio dres Šutgarta pogodio je šest puta za sezonu i po. U majici Hanovera samo jednom.</p>
      <p>Poređenje sa fudbalerima koji su u poslednjih pet sezona igrali na istim ili sličnim pozicijama za Partizan (krilo/napadač), a angažovani su, bilo iz srpskih ili inostranih klubova, <b>Asano</b> na uzorku od prvih 19 utaamica beleži daleko lošiji učinak od velike većine. Debelo ga „šiju“: <b>Leonardo da Silva Soza</b>, <b>Abubakar</b> <b>Oumaru</b>, <b>Nemanja Mihajlović</b>, <b>Sejduba Suma</b>, <b>Goran Zakarić</b> i <b>Nikola Trujić</b>, identično (sa po dva gola) autorizovali su prisustvo na terenu <b>Đorđe Ivanović</b>, <b>Alen Stevanović</b>, <b>Miroslav Radović</b> (<i>sva trojica za manje minuta od Japanca</i>), dok su skromniji bili samo <b>Nenad Marinković</b> (<i>jedan gol, ali za čak 1.200 minuta manje</i>), <b>Teofilus Solomon</b> i <b>Musa Ndžai</b> (<i>bez pogotka!?</i>).</p>
      <p>Zaključak se nameće: za ostvarenje ciljeva u vidu evropskog proleća i borbe za trofeje zu Srbiji Partizanu je potreban <b>Asano</b> „<i>a la Leonardo</i>“, nikako – <i>Solomon</i>.</p>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/WQ68rnlnpx0" width="425" height="349" data-service="Youtube" scrolling="no"/>
      </figure>
      <p><b>FOTO</b>: <i>Star sport</i></p>
    </article>
  </body>
</html>