<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773533,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="אין לימודים ועבודה - האם תקבלו שכר?"/>
    <meta property="og:description" content="השבתת הלימודים ומקומות עבודה מהדרום ועד גוש דן בהוראת פיקוד העורף נותנת לעובדים זכות להיעדר מהעבודה במקרים מסויימים אבל לא זכות לקבל שכר. מי רשאי לא להגיע לעבודה? האם מעסיק יכול לחייב אתכם לעבוד מהבית והאם שני הורים יכולים להישאר לשמור על הילדים?"/>
  </head>
  <body>
    <article>
      <h1>אין לימודים ועבודה - האם תקבלו שכר?</h1>
      <h2>השבתת הלימודים ומקומות עבודה מהדרום ועד גוש דן בהוראת פיקוד העורף נותנת לעובדים זכות להיעדר מהעבודה במקרים מסויימים אבל לא זכות לקבל שכר. מי רשאי לא להגיע לעבודה? האם מעסיק יכול לחייב אתכם לעבוד מהבית והאם שני הורים יכולים להישאר לשמור על הילדים?</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">מעין מנלה</a></address>
      <p>בעקבות ההסלמה הביטחונית, הלימודים בוטלו והושבתו מקומות עבודה מהדרום ועד גוש דן בהוראת פיקוד העורף, מה המשמעות של זה עבור העובדים ועבור ההורים לילדים שאינם נמצאים בבתי הספר ובגנים? האם מי שלא מגיע לעבודה יצטרך לקחת יום חופש? האם יהיה זכאי לשכר? האם לגיטימי ממקום העבודה לבקש מהעובדים לעבוד מהבית? והאם שני ההורים יכולים להישאר בבית כדי להשגיח על הילדים?</p>
      <blockquote>תושבי המרכז - בינתיים ללא פיצוי <a href="https://www.calcalist.co.il/local/articles/0,7340,L-3773549,00.html?AF=3773533">פיצויים להורים שייעדרו מעבודה – רק בטווח של 40 ק"מ מעזה</a> <a href="https://www.calcalist.co.il/local/articles/0,7340,L-3773549,00.html?AF=3773533">תושבי המרכז שנעדרו מהעובדה לא יפוצו בשלב זה. הפיצויים יינתנו עבור היעדרות עקב סגירת מוסדות החינוך ביישובי הדרום, לאור הנחיות פיקוד העורף</a></blockquote>
      <p>לעובדים מותר להיעדר מהעבודה היום בשל אחת משתי סיבות, או בגלל שניתנה הנחיה של פיקוד העורף שמונעת מהם את ההגעה לעבודה או בגלל שהם צריכים לשמור על ילדיהם מכיוון שבוטלו הלימודים. למשל, באיזור גוש דן מותרת התקהלות של עד 300 איש, לכן מקומות עבודה שמונים יותר מ-300 איש לא יכולים לפעול. כמו כן, באתר פיקוד העורף יש הנחיה לפיה מקומות עבודה שאינם חיוניים לא יפעלו, כך שמקום עבודה שאינו נכלל ברשימת מקומות העבודה החיוניים כמו שירותי מים, כבאו או חשמל – לא פועל ולעובדים מותר להיעדר. בנוסף, הורים שצריכים להשגיח על ילדיהם בעקבות השבתת הלימודים בהוראת פיקוד העורף יכולים גם כן להיעדר מהעבודה אך פה צריך להתקיים תנאי שהעובד הוא המשגיח היחיד. שני הורים לא יכולים להישאר בבית בטענה שהם צריכים להשגיח על הילדים שלהם.</p>
      <p>המשמעות של הזכות להיעדר מהעבודה היא שאם עובד בחר להיעדר המעסיק לא יכול לפטר אותו בגלל זה. "יש הגנה מפני פיטורים בשל ההיעדרות אבל בכל הקשור לשכר או חופשה, הדבר הזה לא מוסדר בחוק והוא תמיד מוסדר בדיעבד", אומרת עו"ד נעמה שבתאי בכר מומחית בייצוג מעסיקים, ראשת מחלקת דיני עבודה במשרד בכר שבתאי. אין בחוק זכות אוטומטית לקבל שכר על ההיעדרות אבל אם ניתן ללמוד ממקרים קודמים, אחרי שמצב החירום מסתיים המדינה מייצרת איזשהו מנגנון שמאפשר למעסיקים לקבל פיצוי. בתוך המנגנון הזה יש גם איזשהו הסדר של זכות העובד וקובע אם המעסיק ישלם שכר מלא, או שהעובד והמעסיק יתחלקו חצי חצי בעלות של ההשבתה. כרגע, לכן, אין זכות לשכר אלא זכות להיעדר.</p>
      <p>לאור ההנחיות המאוד חריפות של פיקוד העורף שמקומות עבודה לא חיוניים ייסגרו אי הגעה לעבודה היא כנראה כבר מעבר לזכות ביום זה, אך זה לא משנה את עניין השכר. "ככלל אין חוק לתשלום שכר עבודה לעובדים שלא מגיעים לעבודה עקב מצב חירום אבל מה שקורה, אם ללמוד מאירועים קודמים זה שאו שנחתם הסכם קיבוצי שקובע את התשלום או הוראות שעה.  בדרך כלל זה נקבע לפי הוראות פיקוד העורף, למשל אם עכשיו יש הוראה לא להגיע למקומות עבודה בתל אביב אז קובעים את התשלום למקומות העבודה בתל אביב. החלוקה איך יתבצע התשלום תלויה בכל סיטואציה. אני מניחה שאת היום הזה המדינה כרגיל תטיל כרגיל על המעבידים שגם ככה הנטל עליהם הוא לא קטן. במקרים אחרים המדינה משלמת את זה דרך ביטוח לאומי אבל אין חוק קבוע. בכל מקרה, אני בטוחה שהעובדים לא יישארו בלי שכר", אומרת עו"ד קליה קליין, ראש מחלקת דיני עבודה במשרד פרל כהן צדק לצר ברץ.</p>
      <p>מה לגבי מקומות עבודה שמבקשים מהעובדים לעבוד מהבית? "אם העבודה מהבית מקיימת את הנחיות של פיקוד העורף העובד בבירור יהיה זכאי לשכר. זה תלוי במערכת היחסים בין המעסיק לעובד, אם זה מקובל ביחסי העבודה שהעובד מועסק גם בבית וגם הוא משתמש בזה בפעמים שזה מתאים לו, אז זה לגיטימי. אם זו דרישה שעולה פעם ראשונה היום אז עשויה להיות איתה בעיה. מצד שני אם העובד מסכים הוא מבטיח לעצמו שכר", מסבירה שבתאי בכר.</p>
      <figure>
        <img src="https://images1.calcalist.co.il/PicServer3/2019/11/12/946729/8_l.jpg"/>
        <figcaption>אזעקה בגוש דן</figcaption>
      </figure>
      <p>אם עובד אומר שהוא לא יכול לעבוד מהבית כי הוא צריך גם להשגיח על ילד או כי מעולם לא נדרש לעבודה מהבית, או לא לקח חומרים מהמשרד, אין לו גישה למחשב או כל נימוק שהוא ענייני – זה עשוי להיות לגיטימי לסרב לעבוד מהבית. עם זאת, יש לזכור כי עובדים שיעבדו מהבית בוודאות יהיו זכאים לשכר. "לא הייתי ממליצה לעובדים לנצל את הסיטואציה כדי לקבל עוד יום שבתון מכיוון שאם הם יעבדו הם מבטיחים לעצמם שכר".</p>
      <p>כמו כן, שבתאי בכר ממליצה לעובדים להיזהר בפוסטים שהם מעלים ברשתות החברתיות ביום הזה. "בדרך כלל ההתחממות הזאת גורמת לעובדים או בכלל לאזרחים לצאת למדיות השונות בפוסטים בגנות הצד השני. בעבר פוסטים כאלה הובילו לפיטורים של עובדים ולפגיעה בעסקים". לכן, היא ממליצה להפגין איפוק גם בגיזרה זו.</p>
    </article>
  </body>
</html>