<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/peste-150-de-rachete-au-fost-lansate-din-fasia-gaza-spre-israel-dupa-uciderea-unui-lider-palestinian-18573366"/>
    <meta property="og:site_name" content="BusinessMagazin"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Peste 150 de rachete au fost lansate din Fâşia Gaza spre Israel după uciderea unui lider palestinian"/>
    <meta property="og:description" content="Zeci de rachete au fost lansate, marţi, din Fâşia Gaza spre sudul Israelului, după ce forţele israeliene au ucis un lider al organizaţiei militante Jihadul Islamic în Palestina, relatează postul BBC News."/>
  </head>
  <body>
    <article>
      <h1>Peste 150 de rachete au fost lansate din Fâşia Gaza spre Israel după uciderea unui lider palestinian</h1>
      <address><time datetime="2019-11-12T00:00:00+00:00">12 Nov 2019</time> by <a rel="author" href="https://www.businessmagazin.ro/autor/mircea-olteanu" target="_blank">Mircea Olteanu</a></address>
      <h3>Peste 150 de rachete au fost lansate din Fâşia Gaza spre Israel după uciderea unui lider palestinian</h3>
      <p>Zeci de rachete au fost lansate, marţi, din Fâşia Gaza spre sudul Israelului, după ce forţele israeliene au ucis un lider al organizaţiei militante Jihadul Islamic în Palestina, relatează postul BBC News.</p>
      <p>Cel puţin 17 israelieni au fost răniţi în urma atacurilor cu rachetă efectuate de militanţii palestinieni, potrivit unui centru medical din oraşul Aşkelon.</p>
      <p>O fetiţă în vârstă de 8 ani este în stare gravă după ce a căzut în timp ce fugea spre un adăpost anti-bombardament în oraşul Holon, la sud de Tel Aviv, au comunicat medicii israelieni.</p>
      <p>Unele rachete lansate din Fâşia Gaza au fost interceptate de sistemul antiaerian Iron Dome.</p>
      <p>În replică la aceste atacuri, forţele armate israeliene au bombardat zone din Fâşia Gaza, lovind un centru de antrenament şi tuneluri subterane pentru fabricarea şi depozitarea de muniţie.</p>
      <p>Ministerul Sănătăţii din Fâşia Gaza a transmis că doi palestinieni au murit în urma bombardamentelor israeliene.</p>
      <p>Baha Abu al-Atta, un comandant al organizaţiei teroriste Jihadul Islamic în Palestina, a fost ucis marţi dimineaţa în cursul unui raid aerian al forţelor armate israeliene în Fâşia Gaza.</p>
      <p>Potrivit unui comunicat al Armatei israeliene, premierul Benjamin Netanyahu a autorizat operaţiunea împotriva lui Al-Atta, acuzat că ar fi fost în spatele mai multor atacuri cu drone şi mitraliere la graniţa cu Israelul. El a fost acuzat şi că ar fi plănuit noi atacuri de acest tip.</p>
      <p>Gruparea Jihadul Islamic în Palestina a confirmat moartea lui Al-Atta prin intermediul unui comunicat, în care a adăugat că membrii organizaţiei se vor răzbuna pe forţele israeliene pentru moartea acestuia.</p>
    </article>
  </body>
</html>