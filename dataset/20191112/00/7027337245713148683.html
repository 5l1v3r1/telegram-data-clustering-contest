<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698043/%D9%88%D8%B1%D9%88%D8%AF-%DA%A9%D9%85%DB%8C%D8%B3%DB%8C%D9%88%D9%86-%D8%A7%D8%B5%D9%84-%DB%B9%DB%B0-%D8%A8%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%88%D8%A7%D9%84%DB%8C%D8%A8%D8%A7%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="ورود کمیسیون اصل ۹۰ به انتخابات فدراسیون والیبال"/>
    <meta property="og:description" content="سخنگوی کمیسیون اصل ۹۰ مجلس شورای اسلامی از قصد این کمیسیون برای ارسال نامه‌ای به وزارت ورزش برای به تعویق انداختن انتخابات ریاست فدراسیون والیبال خبر داد."/>
  </head>
  <body>
    <article>
      <h1>ورود کمیسیون اصل ۹۰ به انتخابات فدراسیون والیبال</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036388_891.jpg"/>
      </figure>
      <p>سخنگوی کمیسیون اصل ۹۰ مجلس شورای اسلامی از قصد این کمیسیون برای ارسال نامه‌ای به وزارت ورزش برای به تعویق انداختن انتخابات ریاست فدراسیون والیبال خبر داد.</p>
      <p>بهرام پارسایی در گفت‌وگو با ایسنا اظهار کرد: کمیته فرهنگی کمیسیون اصل ۹۰ روز گذشته جلسه‌ای را با معاونین مربوطه وزارت ورزش داشت؛ در این جلسه درباره انتخابات فدراسیون والیبال بحث و بررسی شد و عنوان شد آقای داورزنی معاون توسعه ورزش های قهرمانی وزارت ورزش که کاندیدای ریاست فدراسیون والیبال بوده به عنوان ریاست کمیته‌ای انتخاب شده که تخصص و توانمندی کاندیدای ریاست فدراسیون را احراز می‌کند.</p>
      <p>وی افزود: البته آقای داورزنی دیروز از معاونت وزارت ورزش استعفا داده اما استعفای ایشان بعد از بررسی  صلاحیت کاندیدا در این کمیته بوده؛ بنابراین احراز صلاحیت مجددا کاندیدا لازم است که در همین راستا کمیسیون اصل ۹۰ این موضوع را به وزیر ورزش انتقال داده و با ایشان مکاتبه خواهد کرد؛ البته دوستان  حوزه وزارت قرار است نتیجه جلسه را به آقای وزیر منتقل کنند و ما هم نامه‌ای به آقای وزیر خواهیم نوشت تا این انتخابات به تعویق بیفتد.</p>
      <p>به گفته وی، جلسه بعدی کمیسیون اصل ۹۰ برای بررسی این موضوع تا دو هفته دیگر برگزار خواهد شد.</p>
      <p>پارسایی همچنین درباره برخی حواشی مربوط به فدراسیون چوگان نیز گفت: چند وقت پیش طبق اساسنامه مجمع عمومی این فدراسیون خانمی را به ریاست فدراسیون چوگان انتخاب کرد؛ متاسفانه مدتی بعد افرادی به صورت خلاف اخلاق و قانون به زندگی خصوصی ایشان سرک کشیدند و عکس‌های حریم خصوصی ایشان را  منتشر کنند. این موضوع باعث شد قبل از  اتمام دوره ایشان جلسه مجمع عمومی خارج از روال قانونی تشکیل شود؛ البته وزارت اطلاعات در اعلام نظری این نوع سرکشی به زندگی خصوصی افراد را ناشایست دانست. کمیسیون اصل ۹۰ به حراست وزارت ورزش نامه‌ای نوشت و خواستار شناسایی خاطیان و برخورد با آنها شد.</p>
      <p>سخنگوی کمیسیون اصل ۹۰ در پایان با اشاره به خلاءهای قانونی فدراسیون‌ها و ضرورت بازنگری در آنها خصوصا نظارت بر وضعیت مالی آنها تصریح کرد: حساب‌های مالی فدراسیون‌ها کاملا غیر شفاف است و لازم است وزارت ورزش برای شفاف سازی وضعیت مالی فدراسیون‌ها تدبیر کند.</p>
    </article>
  </body>
</html>