<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-afghanistan-vs-west-indies-3rd-odi-shai-hope-slams-century-as-west-indies-complete-whitewash-against-afghanistan-2844767.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T00:31:18+00:00"/>
    <meta property="og:title" content="AFGvsWI: होप की बैटिंग से वेस्टइंडीज ने किया 3-0 से क्लीन स्वीप"/>
    <meta property="og:description" content="Afghanistan vs West Indies 3rd ODI: शाई होप (109 नाबाद) की शानदार शतकीय प्रहार और कीमो पॉल (44 रन पर तीन विकेट) की घातक गेंदबाजी की बदौलत वेस्टइंडीज ने तीसरे और आखिरी वनडे मुकाबले में सोमवार को..."/>
  </head>
  <body>
    <article>
      <h1>AFGvsWI: होप की बैटिंग से वेस्टइंडीज ने किया 3-0 से क्लीन स्वीप</h1>
      <address><time datetime="2019-11-12T00:31:18+00:00">12 Nov 2019, 00:31</time> by <a rel="author">एजेंसी,लखनऊ</a></address>
      <p><b>Afghanistan vs West Indies 3rd ODI:</b> शाई होप (109 नाबाद) की शानदार शतकीय प्रहार और कीमो पॉल (44 रन पर तीन विकेट) की घातक गेंदबाजी की बदौलत वेस्टइंडीज ने तीसरे और आखिरी वनडे मुकाबले में सोमवार को अफगानिस्तान को पांच विकेट से हरा कर तीन मैचों की सीरीज में क्लीन स्वीप किया। अटल बिहारी वाजपेयी इकाना स्टेडियम में अफगानिस्तान ने टॉस हार कर पहले बल्लेबाजी करते हुए निर्धारित 50 ओवरों में सात विकेट पर 249 रन बनाए, जिसके जवाब में वेस्टइंडीज ने 250 का विजयी लक्ष्य 48.4 ओवरों में पांच  विकेट खोकर हासिल कर लिया। </p>
      <p>सीरीज में पिछले दो मैचों की तरह इस मैच में भी वेस्टइंडीज की जीत के हीरो शाई होप रहे, जिन्होने सलामी बल्लेबाज के तौर पर क्रीज पर उतर कर गजब के धैर्य का परिचय दिया। एविन लेविस और शिमरोन हेटमायर का विकेट जल्दी गिरने के बावजूद एक छोर पर डटे होप से वेस्टइंडीज की उम्मीदें बंधी रही और इस कसौटी पर खरा उतरते हुए होप ने न सिर्फ करियर का सातवां शतक जड़ा बल्कि टीम को क्लीन स्वीप करने का गौरव दिलाया। </p>
      <h3>
        <a href="https://www.livehindustan.com/cricket/story-india-vs-bangladesh-rohit-sharma-said-something-very-important-to-deepat-chahar-2843982.html">India vs Bangladesh: रोहित शर्मा की इस बात से बढ़ा दीपक चाहर का आत्मविश्वास</a>
      </h3>
      <h3>
        <a href="https://www.livehindustan.com/cricket/story-icc-ranking-t20-international-ranking-deepak-chahar-rohit-sharma-2843365.html">वर्ल्ड रिकॉर्ड के बाद दीपक चाहर ने ICC रैंकिंग में लगाई लंबी छलांग, जानिए कहां से कहां पहुंच गए</a>
      </h3>
      <p>अपनी जिताऊ और टिकाऊ पारी के दौरान उन्होने 145 गेंदों का सामना करते हुए आठ चौके और तीन छक्के जड़े। होप ने पहले वनडे मैच में 77 नाबाद और दूसरे मैच में 43 रन बनाये थे। उन्हे 'मैन ऑफ द मैच' चुना गया जबकि हरफनमौला खेल का प्रदर्शन करने वाले रोस्टन चेज को 'मैन ऑफ द सीरीज' चुना गया। </p>
      <p>होप को मध्यक्रम के ब्रांडन किंग (39) और कप्तान किरोन पोलार्ड (32) के अलावा हरफनमौला रोस्टन चेज (42 नाबाद) का साथ मिला। पोलार्ड ने सीरीज में पहली बार फार्म में वापसी करते हुए मात्र 26 गेंदों में 32 रन जोड़े। इस दौरान उनके दो छक्के दर्शकों के आकर्षण का केन्द्र रहे जबकि चेज ने मात्र 32 गेंदों के फटाफट खेल में विजयी चौका लगाया। अफगानिस्तान की ओर से मुजीबउर्ररहमान सबसे सफल और कम खचीर्ले गेंदबाज रहे, जिन्होंने दो विकेट झटकने के साथ सबसे कम रन खर्च किये। </p>
      <p>इससे पहले सलामी बल्लेबाज हजरतउल्लाह जजई (50) की ठोस शुरुआत के बाद हरफनमौला असगर अफगान (86) और मोहम्मद नवी (50 नाबाद) के बीच 127 रनों की उम्दा साझीदारी की मदद से अफगानिस्तान ने सात विकेट पर 249 रनों का स्कोर खड़ा किया। असगर ने बेहतरीन बल्लेबाजी का मुजाहिरा करते हुए न सिर्फ अपनी टीम को मुश्किलों से उबारा बल्कि इस मैदान पर पहली बार टीम के स्कोर को 200 से पार ले जाते हुए विपक्षी टीम के सामने 250 रनों का चुनौतीपूर्ण लक्ष्य रखने मे महती भूमिका अदा की। असगर ने अपने करियर की 12वीं अर्धशतकीय पारी में तीन चौके और छह छक्के जमाये। </p>
      <p>असगर को दूसरे छोर पर मोहम्मद नवी का भरपूर साथ मिला जिन्होने 66 गेंदों की अपनी नाबाद अर्धशतकीय पारी में तीन चौके और एक छक्का जमाया। असगर के मैदान परउतरने से पहले अफगानिस्तान तीन अहम विकेटों को गंवा कर संघर्ष की स्थिति में आ चुका था। इससे पहले सलामी बल्लेबाज जजई ने एक छोर से विकेटों का पतझड़ लगने की परवाह किये बगैर स्कोरबोर्ड को चालू रखा और कीमो पाल की गेंद पर आउट होने से पहले अपनी अर्धशतकीय पारी में सात चौके और दो छक्के जमाये। </p>
      <p>अफगान टीम को मुश्किल में ढकेलने में कीमो पॉल की भूमिका अहम रही, जिन्होंने 44 रन देकर तीन महत्वपूर्ण विकेट चटकाये। मौजूदा सीरीज में पहली बार जगह बनाने वाले अलजेरी जोसेफ ने दो विकेट लिये जबकि रोमारियो शेफर्ड और रोस्टन चेज ने एक एक विकेट बांट लिया।</p>
    </article>
  </body>
</html>