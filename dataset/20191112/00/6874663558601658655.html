<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773512,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="וול סטריט שינתה את הכללים ולייבפרסון משלמת את המחיר"/>
    <meta property="og:description" content="בעוד חברת הטכנולוגיה למתן שירותים באמצעות צ'ט בוט ממשיכה לדבר על הצמיחה, המשקיעים שרצו לשמוע על הרווח נחלו אכזבה קשה עם פרסום הדו&quot;חות; המניה התרסקה ב־17% ביומיים, אך עדיין למחיר של פי 3 ממחירה בסוף 2016"/>
  </head>
  <body>
    <article>
      <h1>וול סטריט שינתה את הכללים ולייבפרסון משלמת את המחיר</h1>
      <h2>בעוד חברת הטכנולוגיה למתן שירותים באמצעות צ'ט בוט ממשיכה לדבר על הצמיחה, המשקיעים שרצו לשמוע על הרווח נחלו אכזבה קשה עם פרסום הדו"חות; המניה התרסקה ב־17% ביומיים, אך עדיין למחיר של פי 3 ממחירה בסוף 2016</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">סופי שולמן</a></address>
      <p>סביר להניח שאם לייבפרסון הייתה מציגה את הדו"חות הכספיים של הרבעון האחרון לפני שלושה חודשים, המניה לא הייתה מגיבה בעוצמה רבה. נכון, מאכזב לראות הפסד תפעולי ודחייה במועד המעבר לרווחיות, אך באוגוסט זה היה מתקבל אחרת. אבל, נובמבר 2019 הוא כבר מציאות שונה בשוק המניות האמריקאי פוסט ניסיון ההנפקה של WE WORK ודיבורים בלתי פוסקים על חשיבותו המחודשת של הרווח. על כן ביום שישי האחרון צנחה מניית לייבפרסון ב־13% בתגובה לתוצאות. היא המשיכה ליפול גם אתמול עם חידוש המסחר, אך תיקנה בהמשך, ומכיוון שמדובר במניה דואלית, היא הקרינה לרעה גם על ביצועי מדד ת"א־35 שבו היא כלולה בזכות השווי הגבוה של 7.5 מיליארד שקל.</p>
      <p>
        <b>תחזית הרווח נחתכת</b>
      </p>
      <p>בשיחת הוועידה שהתקיימה לאחר פרסום הדו"חות ניכר היה כי מנהלי לייבפרסון דוברים את שפת הצמיחה, שהיתה חזות הכל עד לא מזמן, והם לא הפנימו עד כמה השוק עבר לדבר את שפת הרווח. על כן, חרף העובדה שהחברה הציגה הכנסות של 75.2 מיליון דולר, אשר היו גבוהות מהתחזיות ושיקפו צמיחה נאה של 17%, וגם העלתה את תחזית ההכנסות לרבעון הרביעי, כל מה שהשוק ראה זה את השורה התחתונה. שם לחברה היו בשורות הרבה פחות טובות בדמות הפסד תפעולי של 10.4 מיליון דולר לעומת ציפיות להפסד של 2.8 מיליון דולר "בלבד". חמור מכך, לייבפרסון חתכה את תחזית הרווח לרבעון הרביעי וכעת היא צופה עוד רבעון של הפסד תפעולי בעוד השוק כבר חזה רווח תפעולי נאה של 4.5 מיליון דולר.</p>
      <figure>
        <img src="https://images1.calcalist.co.il/PicServer3/2018/07/09/831165/1NL.jpg"/>
        <figcaption>רוברט לוקאסיו לוקסיו מנכ"ל ומייסד לייבפרסון <br/>צילום: LivePerson</figcaption>
      </figure>
      <p>
        <b>המספרים ממחישים את המצב</b>
      </p>
      <p>המספרים השנתיים החזויים של לייבפרסון ממחישים היטב את מצבה – היא צפויה לצמוח בקצב מהיר של 17% להכנסות של 290 מיליון דולר. מנכ"ל ומייסד לייבפרסון רוב לוקאסיו גם הדגיש כי ב־2020 החברה תאיץ את קצב הצמיחה ל־20% בעיקר בזכות עסקאות גדולות יותר שהיא מצליחה לקבל, שכן כבר ברבעון השלישי היא חתמה על מספר שיא של שבע עסקאות של מעל מיליון דולר.</p>
      <figure>
        <img src="https://images1.calcalist.co.il/PicServer3/2019/11/11/946692/2L.jpg"/>
      </figure>
      <p>ואולם כל זה מתגמד לעומת מחיר הצמיחה הגבוה שצפוי להסתכם בהפסד תפעולי של כ־30 מיליון דולר ב־2019. בלייבפרסון הסבירו את דחיית המעבר לרווח תפעולי בהשקעות שהיא נדרשה לבצע סביב מעבר למוצרים חדשים ומעבר לשיטת עבודה חדשה בכל הקשור לשימור לקוחות שהובילה להגדלת כוח האדם. לייבפרסון פיתחה תוכנה למתן שירות לקוחות באמצעות התכתבות עם נציג (צ'ט) או מול בוט המופעל בטכנולוגיות של בינה מלאכותית.</p>
      <p>אבל העלויות הגבוהות הן לא בעיה חדשה בלייבפרסון, אלא סיפור מתמשך. מבט במבנה ההוצאות השגרתי של החברה ממחיש היטב שהיא משיגה את יעדי הצמיחה המואצים באמצעות השקעה גדולה בשיווק ומכירות שמרחיקה בינה לבין רווחיות. כך למשל, שיעור הרווח הגולמי של לייבפרסון הוא גבוה ומגיע ל־%73.2 ברבעון השלישי של 2019, אבל כמעט כולו נאכל על ידי הוצאות שיווק ומכירות שהסתכמו ב־41.8 מיליון דולר. למעשה יחד עם כל סעיפי ההוצאה החד־פעמיים, ההפסד התפעולי של לייבפרסון הגיע ל־23.1 מיליון דולר וההפסד בשורה התחתונה היה 25.7 מיליון דולר, יותר מפי שלושה מאשר ברבעון המקביל. אבל חרף הירידה החדה במחיר המניה, היא עדיין נסחרת במחיר של פי שלושה לעומת סוף 2016, כך שחלק מהנפילה מוסבר גם במימוש רווחים על ידי משקיעים שהשיגו תשואה נאה, מבלי להמתין ולראות האם החברה תצליח לעבור לרווח.</p>
    </article>
  </body>
</html>