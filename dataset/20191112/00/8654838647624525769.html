<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/red-dead-redemption-2-pc-giocatori-trovato-principessa-perduta.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Red Dead Redemption 2 su PC, alcuni giocatori hanno trovato la principessa perduta"/>
    <meta property="og:description" content="Alcuni giocatori, scavando nel codice di Red Dead Redemption 2, hanno scoperto il mistero della Principessa Isabeau Katharina Zinsmeister.. Red Dead Redemption 2 è arrivato da poco su PC ma già co..."/>
  </head>
  <body>
    <article>
      <h1>Red Dead Redemption 2 su PC, alcuni giocatori hanno trovato la principessa perduta</h1>
      <h2>Alcuni giocatori, scavando nel codice di Red Dead Redemption 2, hanno scoperto il mistero della Principessa Isabeau Katharina Zinsmeister.</h2>
      <address><time datetime="2019-11-12T00:00:00+00:00">12 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p><b>Red Dead Redemption 2</b> è arrivato da poco su <b>PC</b> ma già cominciano a vedersi i risultati della sua apertura al pubblico più smanettone e smaliziato sul fronte tecnologico, oggi anche con la soluzione di un mistero che aleggiava da tempo all'interno del mondo di gioco, riguardante una <b>Principessa scomparsa</b>.<br/><br/>Dall'uscita di <a href="https://multiplayer.it/giochi/red-dead-3-per-ps4.html">Red Dead Redemption 2</a> su console, i giocatori si sono chiesti che fine avesse fatto la <b>Principessa Isabeau Katharina Zinsmeister</b>, che compare in vare segnalazioni come bambina perduta. Si tratta a tutti gli effetti di una principessa, scomparsa nel corso di una "visita reale" nel 1884, con tanto di ricompensa per chi dovesse ritrovarla. Solo che di fatto tale personaggio sembra non esistere nel gioco.<br/><br/>Alcuni NPC a volte ne parlano e i cartelli sembrano presagire una sua presenza, ma pare che la principessa sia completamente scomparsa. A ritrovarla ci sono riusciti solo alcuni utenti su PC, scavando tra le linee del <b>codice</b>, a quanto pare: tra i <b>file</b> è infatti emerso un <b>modello</b> per un personaggio, identificato come "IKZ", ovvero le iniziali del nome della principessa. Visualizzando il modello, emerge una ragazza con dei segni di riconoscimento sulla mano destra e sulla guancia destra, corrispondenti a quelli indicati sugli avvisi sparsi in giro (quasi corrispondenti, visto che su questi si parla di guancia sinistra).<br/><br/>Non è chiaro quale sia stato il fato della Principessa Isabeau Katharina Zinsmeister: la presenza del suo modello fa pensare che potesse essere parte di una quest secondaria, o forse che il suo arrivo sia comunque previsto in futuro ma è difficile da dire, a questo punto. Fatto sta che, in qualche modo, è stata ritrovata nel codice di <a href="https://multiplayer.it/articoli/red-dead-redemption-2-pc-requisiti-60-fps-digital-foundry.html">Red Dead Redemption 2</a>.</p>
      <figure>
        <iframe src="https://www.youtube.com/embed/HCwqqDvFsrg" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://kotaku.com/red-dead-pc-players-find-hidden-princess-1839784722">Fonte</a>
        </li>
      </ul>
    </article>
  </body>
</html>