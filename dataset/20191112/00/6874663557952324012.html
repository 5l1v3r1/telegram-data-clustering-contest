<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773600,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="לא מחכה לליברה: פייסבוק נכנסת לתחום התשלומים"/>
    <meta property="og:description" content="החברה משיקה שירות חדש בשם פייסבוק פיי, שיאפשר למשתמשים לבצע רכישות ברשת החברתית, באינסטגרם, בווטסאפ ובמסנג'ר"/>
  </head>
  <body>
    <article>
      <h1>לא מחכה לליברה: פייסבוק נכנסת לתחום התשלומים</h1>
      <h2>החברה משיקה שירות חדש בשם פייסבוק פיי, שיאפשר למשתמשים לבצע רכישות ברשת החברתית, באינסטגרם, בווטסאפ ובמסנג'ר</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">עומר כביר</a></address>
      <p>לא מחכה לליברה: פייסבוק הודיעה הערב על כניסה לעולם התשלומים עם השקת שירות חדש בשם Facebook Pay, שיאפשר למשתמשים לבצע רכישות ברשת החברתית, באינסטגרם, בווטסאפ ובמסנג'ר.</p>
      <p>"אנשים כבר משלמים באפלקיציות שלנו כדי לקנות, לתרום למטרות שונות ולשלוח כסף זה לזה", אמרה סגנית נשיא פייסבוק לשיווק ולמסחר, דברה ליו, ב<a href="https://newsroom.fb.com/news/2019/11/simplifying-payments-with-facebook-pay/">הודעה שפרסמה החברה</a>. "פייסבוק פיי תהפוך את עסקאות אלו לזולות יותר תוך הגנה ואבטחת מידע התשלום".</p>
      <figure>
        <img src="https://images1.calcalist.co.il/PicServer3/2018/04/07/808286/11_l.jpg"/>
        <figcaption>מארק צוקרברג <br/>צילום: בלומברג</figcaption>
      </figure>
      <p>לדברי החברה, פייסבוק פיי יאפשר למשתמשים להזין פעם אחת פרטי תשלום על מנת לבצע רכישות באפליקציות, במקום להזין את הפרטים כל פעם מחדש. משתמשים יכולים להפעיל את השירות לאפליקציה אחת של החברה, לחלקן או לכולן, כלומר השירות לא יהיה ברירת מחדל בכל יישומי החברה. עמוד ההגדרות של פייסבוק פיי יאפשר לצפות בהיסטוריית התשלומים, לנהל את אמצעי התשלום ולעדכן הגדרות שונות. משתמשים בארה"ב גם יזכו לשירות תמיכה בלייב צ'ט.</p>
      <p>השירות צפוי לתמוך בכל כרטיסי האשראי הגדולים וכן לעבוד עם פייפאל. את הסליקה יבצעו חברות כמו פייפאל וסטרייפ. "פייסבוק פיי בנוי על תשתיות פיננסיות ושותפויות קיימות, והוא יישום נפרד מארנק קליברה שירוץ על הרשת של ליברה", הבהירה ליו.</p>
      <p>פייסבוק מבטיחה שהשירות ישמור על פרטי התשלום באופן מוצפן, וכולל מערכות לניטור הונאות ושימוש לא מאושר. "פייסבוק פיי הוא חלק מהעבודה המתמשכת שלנו להפוך את המסחר לנוח, נגיש ובטוח יותר לאנשים באפליקציות שלנו", אמר ליו. "אנחנו מאמינים שאנחנו יכולים לסייע לעסקים לגדול ולהעצים אנשים בכל העולם לקנות ולמכור דברים ברשת. נמשיך לפתח את פייסבוק פיי ולחפש דרכים להפוך אותו למשמעותי יותר למשתמשי האפליקציות שלנו".</p>
    </article>
  </body>
</html>