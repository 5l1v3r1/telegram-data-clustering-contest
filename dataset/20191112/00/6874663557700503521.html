<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773489,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="ביטוח לאומי: שליש מהשכירים בישראל השתכרו פחות משכר מינימום"/>
    <meta property="og:description" content="לפי דו&quot;ח השכר של המוסד לביטוח לאומי ל-2017, חצי מהשכירים בגולן השתכרו פחות משכר מינימום ובחלק מהערים החרדיות - 60%. בסביון - 15% מהשכירים השתכרו מעל פי 4 מהשכר הממוצע במשק. השכר הממוצע למשפחה חד הורית עם 4 ילדים ומעלה - 5,800 שקל"/>
  </head>
  <body>
    <article>
      <h1>ביטוח לאומי: שליש מהשכירים בישראל השתכרו פחות משכר מינימום</h1>
      <h2>לפי דו"ח השכר של המוסד לביטוח לאומי ל-2017, חצי מהשכירים בגולן השתכרו פחות משכר מינימום ובחלק מהערים החרדיות - 60%. בסביון - 15% מהשכירים השתכרו מעל פי 4 מהשכר הממוצע במשק. השכר הממוצע למשפחה חד הורית עם 4 ילדים ומעלה - 5,800 שקל</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">שחר אילן</a></address>
      <p>שליש מהעובדים בישראל, 34%, השתכרו ב-2017 פחות משכר המינימום. זו עלייה משמעותית מ-31% בלבד ב-2016, שנובעת כנראה מהעלייה בשכר המינימום. 48% מהשכירים בגולן השתכרו פחות משכר המינימום. בולטות בכמות המשתכרים מעט גם הערים החרדיות או הערים שיש בהן ריכוז חרדי גדול: בירושלים - 46% מהשכירים השתכרו פחות משכר מינימום, בני ברק - 52%, ביתר עלית - 60% ומודיעין עלית - 61%.</p>
      <p>כך עולה מדו"ח הביטוח הלאומי על שכר והכנסות לשנת 2017 המתפרסם הבוקר (ג'). את הדו"ח חיבר החוקר מרק רוזנברג. יודגש עם זאת שלביטוח הלאומי אין נתונים על היקף המשרות שבהן עבדו השכירים ולכן השכר הנמוך יכול לנבוע גם מעבודה במשרה חלקית ולא בהכרח מעבירה על החוק. כך למשל נשים חרדיות מרבות מאוד לעבוד במשרה חלקית</p>
      <p>עוד עולה מהדו"ח ש-10% מהעובדים השתכרו יותר מפי שניים מהשכר הממוצע במשק. הביטוח הלאומי בדק גם את אחוז השכירים המשתכרים יותר מפי 4 מהשכר הממוצע במשק. ביין הערים הגדולות מוליכה תל אביב עם 3.6% שהשתכרו יותר מפי 4 משכר המינימום. בין הערים הבינוניות מפתיעה מודיעין עם 4.8%. בישובים הקטנים מוליכה כצפוי סביון עם 15%. קיסריה הסתפקה ב-10%.</p>
      <figure>
        <img src="https://images1.calcalist.co.il/PicServer3/2018/04/10/809298/YE0284175_l.jpg"/>
        <figcaption>תלוש שכר. פערים גדולים בין היישובים <br/>צילום: עטא עיווסאת</figcaption>
      </figure>
      <p>השכר הממוצע לחודש הגבוה ביותר בישוב כלשהו נמצא בסביון - 20 אלף שקל לחודש - ואחריו בנופית שבגליל המערבי - 19 אלף שקל לחודש. הישובים שבהם השכר הממוצע הנמוך ביותר הם ביר הדאג' הבדווית - 5,800 שקל לחודש ומודיעין עלית החרדית - 5,900 שקל. כלומר בישובים שבתחתית הטבלה, השכר הממוצע רק קצת יותר גבוה משכר המינימום העומד על 5,300 שקל לחודש. ההכנסה הממוצעת למשפחה (משכר ומקורות נוספים) שבראשה זוג נשוי בתל אביב עמדה על 30,000 שקל - יותר מכפול מאשר בירושלים - 13,700 שקל בלבד.</p>
      <p>צורת הישוב שבו השכר הממוצע הגבוה ביותר היא מושבים שיתופיים, 13,300 אלף שקל, אפילו יותר מישובים קהילתיים 12,800. השכר הממוצע הנמוך ביותר נמצא בפזורה הבדווית - 6,400 שקל לחודש.</p>
      <p>
        <b>פערים מגדריים גדולים</b>
      </p>
      <p>פערים מדאיגים במיוחד התגלו בין משפחות שבראשן זוג למשפחות שבראשן אדם יחיד. ההכנסה הממוצעת של משפחות שבראשן יחידים הגיעה ב-2017 ל-6,600 שקל לחודש, שזה 30% בלבד מההכנסה הממוצעת לחודש של משפחות של זוגות נשואים העומדת על 21,600 שקל לחודש. נראה שתורמת לכך העובדה שבראש משפחות חד הוריות רבות עומדת אישה והשכר של נשים נמוך יותר. ההכנסה הממוצעת למשפחה של משפחה חד הורית עם ארבעה ילדים עמדה על 5,800 שקל בלבד.</p>
      <p>בשנת 2017 השכר הממוצע לחודש עבודה של נשים היה כ-68% מהשכר הממוצע של הגברים, כלומר על כל שלושה שקלים שמשתכר גבר, אישה משתכרת שניים. פערי השכר המגדריים הגבוהים ביותר נרשמו בכפרים הערביים. בכפר הדרוזי בית ג'ן השכר הממוצע לחודש עבודה של הנשים היה 42.5% בלבד מזה של הגברים.</p>
      <p>בעוד השכר הממוצע לשכיר עלה ב-2017 נומינלית באחוז אחד, השכר החציוני עלה ב-4.3%. מנכ"ל הביטוח הלאומי מאיר שפיגלר אמר שהדבר מעיד על שיפור בקרב מקבלי השכר הנמוך.</p>
    </article>
  </body>
</html>