<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/sok-prica-otkrivena-posle-20-godina-kako-je-asprilja-zaustavio-narko-dilera-da-ubije-cilaverta-video/342327"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Šok priča otkrivena posle 20 godina: Kako je Asprilja zaustavio narko-dilera da ubije Čilaverta (VIDEO)"/>
    <meta property="og:description" content="Sve zbog čuvene tuče u Asunsionu…"/>
  </head>
  <body>
    <article>
      <h1>Šok priča otkrivena posle 20 godina: Kako je Asprilja zaustavio narko-dilera da ubije Čilaverta (VIDEO)</h1>
      <h2>Sve zbog čuvene tuče u Asunsionu…</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">Dejan Stanković</a></address>
      <p>Mlađi se toga sigurno ne sećaju, ali u Južnoj Americi je jedna od kultnih scena. Igra se u Asunsionu, Paragvaj je savladao Kolubmiju sa 2:1, a tadašnje svetske mega-zvezde <b>Hoze Luis Čilavert</b> i <b>Faustino Asprilja</b> potrudile su se da začine ceo spektakl. Obojica su tada dobili crvene kartone, a kad je <b>Čilavert</b> izlazio iz igre pesnicom je u lice udario <b>Asprilju</b> i tako izazvao opštu tuču na terenu. Možete da pretpostavite kad su u pitanju Paragvajci i Kolumbijci, nije se to lako smirilo.</p>
      <p>Međutim, sve do sada nismo znali šta se dešavalo tokom “trećeg poluvremena”. Krajnje neuobičajenog. Dve decenije posle čuvenog incidenta,<b> Asprilja</b> otkriva u intervjuu koji je dao za <i>Telepacifiko</i> povodom 50. rođendana. Nekoliko je anegdota ispričao, ali nijedna ne može da se meri sa ovom.</p>
      <p>Vraća <b>Asprila</b> film na 2. april 1997, igraju se kvalifikacije za Mundijal u Francuskoj. Paragvaj je tada imao opasnu generaciju koja se plasirala na četiri uzastopna Svetska prvenstva, na stadionu Defensores del Šako uzavrela atmosfera. U 85. minutu, u tom trenutno Paragvaj vodi sa 1:0,<b> Čilavert</b> pljuje Asprilju, ovaj ga udara, obojica su isključeni, a penal je za Kolumbiju. <b>Maurisio Čiko Serna</b> je pogodio, ali prava drama se dešavala kraj aut linije. Zasenila je i kasniji pogodak <b>Derlisa Sotoa</b> za 2:1.</p>
      <figure>
        <iframe src="https://www.youtube.com/embed/qseaJOsAKnY" width="425" height="349" data-service="Youtube" scrolling="no"/>
      </figure>
      <p>Toliko da je alarmirala i kolumbijski narko kartel. Javlja se <b>Hulio Fijero</b>, pajtaš ozloglašenog <b>Pabla Eskobara</b>, poznat i po braku sa čuvenom manekenkom <b>Natalijom Paris</b>. Ovog puta, u društvu je drugih žena…<br/>“<b>Čim se utakmica završila zvoni mi telefon, nepoznat broj: ‘Ja sam Hulio Fijero, dođi kod mene u hotel</b>”.</p>
      <p>Nije baš da si u Kolumbiji imao izbora kad te zovu <b>Eskobarovi</b> ljudi i <b>Asprilja</b> se pojavio.<br/>“<b>Dolazim tamo, tip je sa još desetoricom likova, svi pijani, sa nekim ženama, sve Paragvajke. Ja sam stigao sa Aristizabalom (</b>Viktor Ugo, takođe reprezentativac Kolumbije u to vreme, prim.aut<b>) i oni nam kažu: Treba nam tvoja dozvola, ova dvojica ovde će da ostanu u Asunsiou, žele da ubiju onog debelog Čilaverta</b>”.</p>
      <related>
        <a href="https://www.mozzartsport.com/fudbal/vesti/kucamo-na-vrata-faustina-asprilje/98386"/>
      </related>
      <p><b>Asprilja</b> u šoku. Samo tri godine ranije <b>Andreas Eskobar</b>, omiljeni kolumbijski fudbaler, ubijen je nakon autogola protiv SAD i eliminacije sa Mundijala 1994, sjajno je to sve opisano u <i>ESPN</i>-ovom dokumentarcu “<b>Dva Eskobara</b>”, koji prosto morate da pogledate ako volite fudbal. Ali da se vratimo na <b>Asprilju</b>…<br/>“<b>Kako? Da li ste vi normalni? To će da bude kraj kolumbijskog fudbala! To ne sme da se desi. Šta se desi na terenu, to je bilo na terenu. Udario me je samo u pesnicu, pomirili smo se, tu se se završava</b>”, molio je<b> Asprilja</b>.</p>
      <p>Srećom, izgleda je bio dovoljno ubedljiv, pa je <b>Fijero</b> odustao od plana. Njegovo beživotno nađeno je 2004. godine. Kažu da je bilo “raščišćavanje računa”.</p>
    </article>
  </body>
</html>