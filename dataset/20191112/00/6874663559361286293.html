<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773574,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="נזקי המערכה וההזנחה: שש מחלקות לא ממוגנות בדרום נסגרו"/>
    <meta property="og:description" content="בבתי החולים סורוקה ואסותא אשדוד נאלצו להעביר את המטופלים, ביניהם פגים וקשישים, למחלקות אחרות. מצב זה יכול היה להימנע אם שיעור ההשקעה בתשתיות בריאות בישראל, הנמצא במקום העשירי ב־OECD, היה גבוה יותר"/>
  </head>
  <body>
    <article>
      <h1>נזקי המערכה וההזנחה: שש מחלקות לא ממוגנות בדרום נסגרו</h1>
      <h2>בבתי החולים סורוקה ואסותא אשדוד נאלצו להעביר את המטופלים, ביניהם פגים וקשישים, למחלקות אחרות. מצב זה יכול היה להימנע אם שיעור ההשקעה בתשתיות בריאות בישראל, הנמצא במקום העשירי ב־OECD, היה גבוה יותר</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">אדריאן פילוט</a></address>
      <p>"אנחנו נערכים נכון ואני שבע רצון מבתי החולים", כך הרגיע אתמול סגן שר הבריאות יעקב ליצמן את הציבור בעיצומה של ההסלמה בדרום, אך ל"כלכליסט" נודע כי שני בתי חולים בדרום, סורוקה בבאר שבע ואסותא באשדוד, נאלצו לסגור שש מחלקות בגלל היעדר מיגון. המטופלים הועברו למחלקות אחרות שהן אכן ממוגנות. מהמרכז הרפואי סורוקה נמסר כי "כמו בכל הסלמה מפנים מטופלים מאזורים לא ממוגנים". מאסותא אשדוד - בית חולים חדש לחלוטין, נמסר כי "רק מחלקה אחת בבית החולים איננה ממוגנת והיא פונתה מיד עם קבלת ההודעה מפיקוד העורף".</p>
      <figure>
        <img src="https://images1.calcalist.co.il/PicServer3/2017/07/23/744301/27_l.jpg"/>
        <figcaption>בית חולים אסותא אשדוד <br/>צילום: אבי רוקח</figcaption>
      </figure>
      <h3>מפגרים מאחור</h3>
      <p>המצב הנוכחי רק מחריף את העומסים במחלקות הפנימיות החריגים ממילא, למרות שעונת החורף טרם התחילה. על פי נתונים שהגיעו ל"כלכליסט", בבית החולים קפלן ברחובות ישנם 41 מאושפזים, 6 מהם מונשמים, כשהתקן הוא ל־38 חולים בלבד; במחלקה פנימית בבית החולים יוספטל באילת מאושפזים 18 חולים למרות שהתקן הוא עד ל־16 חולים, ובפנימית של מאיר בכפר סבא מאושפזים 49 חולים על 40 מיטות ורק רופא מומחה אחד.</p>
      <p>מצב תשתיות הבריאות בישראל אינו טוב והמצוקה התקציבית בה שקועה המערכת לא מאפשרת השקעה בתשתיות - תנאי קריטי לשיפור המענה והטיפול לציבור לטווח הארוך. הנתונים מדברים בעד עצמם: בדו"ח הבריאות השנתי של ארגון ה־OECD שהתפרסם בשבוע שעבר עולה נתון מטריד בעניין ההשקעה בתשתיות הבריאות. לפי הדו"ח, שיעור ההוצאות כחלק מהתמ"ג על ההשקעות בתשתיות בבריאות בישראל (בתי חולים, מרפאות, ציוד ומכשור רפואי) הינו מהנמוכים במערב. ב־2017 עמד שיעור זה על 0.3% בלבד, לעומת ממוצע של 0.5% ב־OECD. למעשה, ישראל חייבת להשקיע עוד 2.8 מיליארד שקל בתשתיות בריאות על מנת להגיע לשיעור הממוצע במערב. כשבוחנים את ההשקעות הגולמיות כחלק מסך ההוצאה על בריאות התמונה לא שונה בהרבה: ישראל משקיעה 4.3% בלבד לעומת 5.6% בממוצע בארגון.  </p>
      <figure>
        <img src="https://images1.calcalist.co.il/PicServer3/2019/11/12/947170/1L.jpg"/>
      </figure>
      <p>"חוסר ההשקעה בהווה יכול להוביל להצטברות של בעיות ועלויות גדולות בעתיד, ככל שהציוד והמתקנים הנוכחיים ידרדרו", נכתב בדו"ח. אותו מחסור בהשקעה ניכר בעיקר בציוד: ישראל נמצאת בתחתית הטבלה במספר מכשירי ה־CT וה־MRI שברשותה: 10 מכשירי CT ו־5 מכשירי MRI למיליון איש לעומת 27 מכשירי CT ו־17 MRI למיליון איש בממוצע במערב - פערים של 170% ו־240% בהתאמה.</p>
      <p>על פי כלכלני ה־OECD הבעיה נעוצה בכך ש: "היקף ההשקעות בתשתיות בבריאות הרבה יותר תנודתי מהיקף ההוצאה השוטפת, במיוחד בכלכלות הקטנות, כאשר החלטות אלה נוטות גם להיות מושפעות ממחזור העסקים: השקעות בתשתיות ובציוד הן יעד ראשוני לקיצוצים או לדחייה בתקופות של שפל או האטה".</p>
      <figure>
        <img src="https://images1.calcalist.co.il/PicServer3/2019/11/12/946801/4_l.jpg"/>
        <figcaption>מערכת כיפת ברזל ליד אשדוד <br/>צילום: איי אף פי</figcaption>
      </figure>
      <h3>כ־40 מרפאות סגורות</h3>
      <p>גם במרפאות של קופות החולים נרשמה פגיעה במבוטחים: קופת החולים מאוחדת סגרה 24 מרפאות באיזורי הדרום והשפלה בנוסף ל־3 מרפאות במרכז. בקופת החולים כללית הוחלט כי רק מרפאות ממוגנות יפעלו במתכונת רגילה באזורים הבאים: אזור הדרום, תל אביב, אזור המרכז וגוש דן ובשאר האזורים יפעלו כרגיל. ממכבי נמסר כי מרבית המרכזים הרפואיים שלה פועלים כסדרם אם כי בשל המצב יתכנו עיכובים או היעדרויות בחלק מן השירותים. מלאומית נמסר כי מספר מרפאות באשקלון, אשדוד ובת ים לא יפתחו והשירות יינתן במרפאות סמוכות. עם זאת, כל הקופות חיזקו את שירותי האונליין והדיגטל שלהם כדי להקל על מטופלים, לרבות מערכות וידאו להתייעצות עם רופאים.</p>
    </article>
  </body>
</html>