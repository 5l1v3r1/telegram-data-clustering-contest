<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/rezzime-dana-omaz-legendama-engleskih-nizih-liga-od-official-obenga-do-ljubimca-ser-aleksovog-sina/342328"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="REZZIME DANA: Omaž legendama engleskih nižih liga - od “Official_Obenga&quot; do ljubimca ser Aleksovog sina"/>
    <meta property="og:description" content="Pogledajte ko vam je 12. novembra doneo novac, a ko je prodao"/>
  </head>
  <body>
    <article>
      <h1>REZZIME DANA: Omaž legendama engleskih nižih liga - od “Official_Obenga" do ljubimca ser Aleksovog sina</h1>
      <h2>Pogledajte ko vam je 12. novembra doneo novac, a ko je prodao</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p><b>NAPOMENA</b>: U rubrici REZZIME DANA novinari portala MOZZART Sport koriste podatke kladionice MOZZART o najigranijim parovima tog dana, i na osnovu toga sumiraju koji su od najigranijih tipova prošli, a koji nisu.</p>
      <p><b><a href="https://mozzartsport.com/fudbal/vesti/predlozzi-i-tipovanja-utorak-king-s-lin-i-tamvort-su-sigurice-dana-heriford-produzava-agoniju-alfreton-tauna/342281">OVDE</a></b> pogledajte kako smo mi prošli u rubrici PREDLOZZI I TIPOVANJA.</p>
      <p>Evo kako ste vi tipovali.</p>
      <p>
        <b>ZAOKRUŽENO</b>
      </p>
      <p>
        <b>PITERBORO - KEMBRIDŽ (tip 1, kvota 1,40) – rezultat 2:1</b>
      </p>
      <p>Sve po planu u najigranijem meču dana. Jeste vas malo zabrinuo pogodak <b>Harvija Nibsa</b>, ali on je pao tek u 79. minutu, a<b> Džo Vord</b> i <b>Riki Džejd-Džonson </b>su završili sav posao za Piterboro u prvih pola sata igre. Iskeno, nemamo pojma ko su, ali nazdravite večeras u njihovo ime. I tek da imate temu za razgovor, <b>Vord</b> je odigrao jedan meč za C tim Engleske – to vam je najbolja ekipa sastavljena od fudbalera koji igraju u ligama ispod četvrte – a za <b>Džejd-Džonsona</b> možda još ima šanse. Tek mu je 17 godina, a posle njegovog debija trener <b>Daren Ferguson</b>, sin legendarnog ser Aleksa Fergusona kod koga je i igrao za Mančester junajted od 1990. do 1994. godine, rekao je: “<b>Mora da je najbrži igrač kog sam vodio, a vodio sam neke dosta brze</b>”.</p>
      <p>
        <b>TAMVORT - ALVEČERČ (tip 1, kvota 1,35) – rezultat 2:0</b>
      </p>
      <p>Nekad nas oduševite kad iskopate ovako neki par. A još više nas je oduševilo kad smo u potrazi za strelcima otišli na Tamvortov Tviter profil i videli da je na istoj društvenoj mreži nadimak<b> Ahmeda Obenga</b>, strelca drugog gola za velški klub, “<b>official_Obeng</b>” iliti “<b>zvanično Obeng</b>”. Valja biti optimista i kad sa 27 godina igraš valjda sedmu ligu Engleske. Svaka čast, majstore. A svaka čast i našem kolumnisti <b>Marku Preleviću</b>, koji je jednom zgodom Tamvort doveo do Premijer lige, u Football Manageru naravno.</p>
      <p>
        <b>KINGS LIN - LEMINGTON (tip 1, kvota 1,50) – rezultat 5:2</b>
      </p>
      <p>Napredujemo do pete lige Engleske i opet se smejemo, sada “samo” zbog toga što je ovaj par lagano prošao, već posle 34 minuta igre bilo je 3:0, dvostruki strelac bio je<b> Adam Meriot</b>, do 15. godine je trenirao za Norič i tu se otprilike oprostio od ozbiljne igračke karijere, mada je u sezoni 2013/2014 na 42 utakmice za Kembridž Siti postigao, pazite sad, 45 golova! To ga je preporučilo četvrtoligašu <b>Stivenedžu</b>, ali onda je po svemu sudeći krenuo krivudavim stazama noći i mrak ga je pojeo u fudbalskom smislu.</p>
      <p>
        <b>PORT VEJL - NJUKASL M21 (tip 1, kvota 1,60) – rezultat 2:1</b>
      </p>
      <p>Evo još jedne niželigaške ikone, <b>Mark Kulen</b> je doduše sakupio i četiri meča u Premijer ligi, pošto je dobacio i do prvog tima Hal Sitija, ali su oni u njegovoj debitantskoj sezoni za senior ispali u Čempionšip. I dalje su tu, za razliku od <b>Kulena</b>, koji je od te 2010. u slobodnom padu, mada se povremeno raspuca po četvrtoj ili petoj ligi. Danas dva gola, pobednički u 85. minutu, aplauz i za njega, oni koji su imali Port Vejl na tiketu slave <b>Kulena</b> kao da ga je dao u finalu Lige šampiona.</p>
      <p>
        <b>PETROLUL - ENERGETIKANUL (tip 1, kvota 1,50) – rezultat 3:1</b>
      </p>
      <p>Druga liga Rumunije, može biti da tu ima talentovanijih igrača negoli u četvrtoj ili petoj ligi Engleske, ali sigurno ima i manje para. Zanimljivo je da su goste ovde poveli, ali je Petrolul preokrenuo u razmaku od 13 minuta, od 30. do 43. minuta. Nažalost, u Rumuna Vikipedija nije razvijena kao kod Engleza, pa ovde nemamo baš neke posebno zanimljive pikanterije o strelcima, ali zato…</p>
      <p>
        <b>KROULI - OKSFORD (tip 2, kvota 1,85) – rezultat 1:4</b>
      </p>
      <p><b>Robert Hol</b>! Slagali bismo kad bismo napisali da smo sve ove podatke izvukli iz glave, jer – nismo. Ali morali smo da “guglamo” ime strelca het-trika i saznali smo da je svojevremeno Bolton izdvojio tačno 530.000 evra kako bi <b>Hola</b> doveo iz Vest Hema. Bio je standardan član i u mlađim reprezentacijama Engleske, a za U19 ekipu je debitovao u meču sa Danskom kada je zamenio, fanfare, <b>Harija Kejna </b>lično! I tu su se njihovi putevi razdvojili. Jer jedan zna, drugi baš i ne.</p>
      <p>
        <b>IST RIFA - KALALI (tip 1, kvota 1,25) – rezultat 7:0</b>
      </p>
      <p>Jedva smo pronašli i da je reč o Bahreinu. Tačnije Federejšn kupu Bahreina. I saznali smo da je Ist Rifa slavila sa sedmicom. Ne pitajte za ostalo.</p>
      <p>
        <b>PRECRTANO</b>
      </p>
      <p>
        <b>BREDFORD - ROČDEJL (tip 1, kvota 1,45) – rezultat 1:2</b>
      </p>
      <p>Sve je dobro počelo po Bredford, <b>Tajlor</b> <b>Frenč</b> je u 15. minutu doveo domaćina do prednosti, ali se ključnim ispostavio detalj iz 22. Kazneni udarac je izveo <b>Armid</b> <b>Oteh</b> – bio je u Totenhemu od osme do 18. godine. - i promašio. Ročdejl se okuražio, a videli smo nedavno i protiv Mančester junajteda kad su u Liga kupu ispali tek na penale koliko opasan ume da bude, već do kraja prvog dela je preokrenuo rezultat i popravio šanse da se plasira u narednu fazu takmičenja za EFL trofej.</p>
      <p>
        <b>BARTON - MENSFILD (tip 1, kvota 1,75) – rezultat 1:2</b>
      </p>
      <p>Ni ovde nije bilo keca, iako se poverenje poklonili domaćinu. Ispostavilo se kao pogrešna odluka, pošto su <b>Deni</b> <b>Rouz</b> (ne onaj iz Totenhema) i <b>Rajan</b> <b>Svini</b> u razmaku od devet minuta pogodili za vođstvo koje Barton nije mogao da stigne ni posle gola na vreme koji je u 35. minutu postigao Templton.</p>
      <p>
        <b>JEOVIL - HARTLPUL (tip 1, kvota 2,25) – rezultat 1:4</b>
      </p>
      <p>Na tabeli Nacionalne lige Jeovil je 12 mesta iznad Hartpula, međutim, u kup takmičenjima poredak u prvenstvu ne važi. Domaćinima nije mnogo vredeo ni pogodak <b>D’ata</b> već iz trećeg minuta, pošto je rival do poluvremena okrenuo rezultat, a u nastavku postigao još dva gola za ubedljivu pobedu. Teško nam je palo ovo, pa nećemo ni da pišemo o <b>Luku Vilkinsonu</b> koji je dobio crveni karton i ostavio Jeovil da juri zaostatak sa desetoricom.</p>
    </article>
  </body>
</html>