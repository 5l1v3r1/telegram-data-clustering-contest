<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/normandskiy-samit-ukrajina-pidgotuvala-dokument-novini-ukrajini-50052951.html"/>
    <meta property="og:site_name" content="НВ"/>
    <meta property="article:published_time" content="2019-11-12T00:20:00+00:00"/>
    <meta property="og:title" content="Україна підготувала «дуже короткий» документ нормандського саміту"/>
    <meta property="og:description" content="Україна підготувала документ, який є новою умовою РФ для проведення зустрічі лідерів нормандської четвірки."/>
  </head>
  <body>
    <article>
      <h1>Україна підготувала «дуже короткий» документ нормандського саміту</h1>
      <h2>Україна підготувала документ, який є новою умовою РФ для проведення зустрічі лідерів нормандської четвірки.</h2>
      <address>
        <time datetime="2019-11-12T00:20:00+00:00">12 Nov 2019, 00:20</time>
      </address>
      <p>Про це заявив міністр закордонних справ України Вадим Пристайко в ефірі <a href="https://www.youtube.com/watch?reload=9&amp;v=fzJi2KWZbQE&amp;feature=emb_logo">Свободи слова</a>.</p>
      <p>«Ми, як радники президентів, визначили дуже короткий документ, який пропонується подати. Цей документ перераховує лише те, що ми плануємо досягти під час цієї розмови», — заявив Пристайко.</p>
      <p>Він підкреслив, що через відсутність дат і чітких домовленостей документ підготовлений майже порожнім.</p>
      <p>«Документ умовно виглядає наступним чином: лідери зустрілися такого-то числа. Пусте місце, адже дати невідомі. Лідери відзначили прогрес у напрямку розведення; Лідери відзначили прогрес у напрямку застосування формули Штайнмайера; Лідери пропонують своїм міністрам МЗС просуватися цим шляхом і продемонструвати прогрес на таких-то наступних напрямках. Це той документ, який у простій формі був обговорений, нічого більше ми з ними не погоджували», — додав Пристайко.</p>
      <p>Читайте також:<br/><a href="https://nv.ua/ukr/world/geopolitics/normandskiy-format-u-mozhlivomu-zrivi-samitu-bude-vinna-rf-novini-ukrajini-50052940.html">&amp;nbspУ можливому зриві нормандського саміту буде винна РФ — посол Франції</a></p>
      <p>Дипломат підкреслив, що спочатку існувало лише дві умови для зустрічі президентів у нормандському форматі.</p>
      <p>«Ми обговорювали усього дві умови. Це було зафіксовано офіційно. Перша умова була у застосуванні формули Штайнмайера. Друга умова — розведення військ у всіх трьох ділянках, яке завершили сьогодні», — заявив Пристайко.</p>
      <p>Потім до них додалося нова вимога російської сторони — написати підсумковий документ саміту.</p>
      <p>«Ніякої третьої умови не обговорювали, але буквально в наступні дні зробили заяву, що треба мати „залізні домовленості“. Потім ця фраза переросла в певний документ», — сказав глава МЗС.</p>
      <p>Пристайко також заявив, що <a href="https://nv.ua/ukr/ukraine/politics/normandskiy-samit-data-obgovoryuyetsya-ale-rosiya-shche-ne-dala-zgodi-novini-ukrajini-50052947.html">дата нормандського саміту обговорюється, але Росія ще не дала згоди</a>.</p>
      <p>Раніше в Кремлі заявили, що <a href="https://nv.ua/ukr/world/geopolitics/kreml-pro-normandskiy-samit-dati-nemaye-novini-ukrajini-50052811.html">дата проведення зустрічі лідерів нормандської четвірки як і раніше не визначена,</a> і закликали дочекатися «повного розведення сил на Донбасі».</p>
    </article>
  </body>
</html>