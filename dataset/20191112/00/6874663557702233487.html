<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773494,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="חדרה מקדמת מתחם תעסוקה על כביש החוף"/>
    <meta property="og:description" content="הזכויות במתחם הסמוך לקניון מול החוף יוכפלו ל־1.5 מיליון מ&quot;ר, שיכללו את מסוף התחבורה הגדול ביותר בין ת&quot;א לחיפה. עם בעלי הקרקע נמנים צאצאי מייסדי העיר"/>
  </head>
  <body>
    <article>
      <h1>חדרה מקדמת מתחם תעסוקה על כביש החוף</h1>
      <h2>הזכויות במתחם הסמוך לקניון מול החוף יוכפלו ל־1.5 מיליון מ"ר, שיכללו את מסוף התחבורה הגדול ביותר בין ת"א לחיפה. עם בעלי הקרקע נמנים צאצאי מייסדי העיר</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">דותן לוי</a></address>
      <p>אחרי הרצליה ונתניה, גם חדרה פועלת לנצל את המיקום האסטרטגי שלה, בסמיכות לכביש החוף, ואת תחנת הרכבת ומסוף התחבורה העתידיים - להקמת עוגן כלכלי מניב בדמות אזור תעסוקה ומסחר.</p>
      <p>על פי תוכנית חדשה שמקדמת העירייה באמצעות החברה הכלכלית שלה, באזור של קניון "מול החוף", <a href="https://www.calcalist.co.il/articles/0,7340,L-3735704,00.html">מתחם אנרג'י פארק,</a> יוכפל היקף זכויות הבנייה מ־750 אלף מ"ר ל־1.5 מיליון מ"ר. שטח המתחם יישאר 864 דונם. עבודות הפיתוח בפארק כבר החלו, והן כוללות גם את הקניון. התוכנית תוצג בהרחבה בכנס חדרה לאנרגיה שיתקיים ב־21 בנובמבר במלון רמדה חדרה.</p>
      <figure>
        <img src="https://images1.calcalist.co.il/PicServer3/2019/07/01/917235/1NL.jpg"/>
        <figcaption>החוף בחדרה</figcaption>
      </figure>
      <p>המתחם ממוקם בכניסה הדרום־מזרחית לעיר, בצמוד לכביש החוף, ועל פי חזון העירייה הוא יהווה את המרכז התעשייתי והתחבורתי הגדול ביותר בין חיפה לתל אביב, ויכלול מתחמי תעשייה, משרדים, עסקים ומסוף לאוטובוסים ולרכבת וכן חניונים ציבוריים.</p>
      <p>התב"ע החדשה תאפשר שימושים וייעודים נוספים כגון מגורים, בין היתר בדירות קטנות, דיור מוגן, וכן מלונאות ומרכזים לוגיסטיים, שהביקוש להם במרכז הארץ הולך וגובר.</p>
      <p>זאת בנוסף לייעודים הקיימים של מסחר ומשרדים. הקרקעות כבר עברו הליך של איחוד וחלוקה, עבודות התשתית והפיתוח בעיצומן, וחלקן כבר הושלמו. כמו כן נפתח לאחרונה כביש דרך שמיר, המהווה ציר מרכזי לאנרג'י פארק מכביש החוף, ומווסת את התנועה בכניסה והיציאה מהעיר אל כביש החוף ומקשר אותו עם שכונות המגורים בדרום ומזרח חדרה – משכונת הפארק במזרח חדרה עד מחלף אולגה וחוף הים במערב העיר.</p>
      <figure>
        <img src="https://images1.calcalist.co.il/PicServer3/2019/11/11/946565/2L.jpg"/>
        <figcaption>קניון מול החוף בחדרה. עבודות הפיתוח במתחם כבר החלו <br/>צילום: אודי בן תורה</figcaption>
      </figure>
      <p>בעירייה מעריכים כי בתוך שנתיים יתאפשר להביא את התב"ע החדשה לאישור. למרות הכוונה להכפיל את הזכויות, לא מן הנמנע שוועדות התכנון יצמצמו את התוכניות, אך בעירייה מעריכים כי הן לא ירדו ממיליון מ"ר. לשם השוואה, אזור התעסוקה של הרצליה פיתוח צפוי לצמוח מכ־600 אלף מ"ר לכ־2 מיליון מ"ר, ואזור התעסוקה של נתניה (פולג) מתוכנן לגדול ל־8.7 מיליון מ"ר.</p>
      <p>השלב הראשון שמתקדם, וצפוי להיות העוגן שימשוך את המתחם קדימה, הוא מסוף התחבורה שייבנה בשיתוף פעולה של רכבת ישראל ועיריית חדרה, וצפוי להתחבר לתחנת הרכבת הקיימת של חדרה. השטח נמצא בבעלות העירייה, ויעמוד על כ־100 דונם, מתוכם 35 דונם מיועדים למרכז תחבורה משולב עם תעסוקה ומסחר, ויתר השטח יוקצה לפסי הרכבת. המסוף כבר נמצא בשלבי תכנון מתקדמים והוגשו לו בקשות להיתר. 45 אלף מ"ר יוקצו לתעסוקה, 5,000 מ"ר למסחר וכ־60 אלף מ"ר לחניונים לרכבים פרטיים.</p>
      <p>הבנייה תהיה בגובה של 4 קומות אשר יוקצו לתעסוקה, מעל קומת מסחר וקומה של מסוף התחבורה, שיכלול את תחנת הרכבת החדשה. לפי הערכות, הפרויקט יעלה 550 מיליון שקל.</p>
      <p>כמו כן מקודמת במתחם תוכנית של חברת אמירי גן (אשר הקימה את הקניון) להקמת שני מגדלי תעסוקה על קניון מול החוף, בשטח כולל של 40 אלף מ"ר. בנוסף שתי בקשות כבר הוגשו להיתר בהתאם לתב"ע הישנה, אך עם השארת מקום להגדלת הזכויות. עיריית חדרה והחברה הכלכלית יתמרצו יזמים שישלימו תכנון ויחלו לבצע פרויקטים במתחם. בקרקעות מחזיקים בין היתר קק"ל, עיריית חדרה, צאצאים של מייסדי העיר ובהם של בני משפחת רוטמן, אשר פועלים בעצמם כיזמים, וכן של חנקין יעקב, אבשלום ליובין וחברות רבות כמו נכסי שרון, אמירי גן, יוכלמן.</p>
      <p>ראש עיריית חדרה צביקה גנדלמן: "התב"ע החדשה נועדה לתמרץ בעלי קרקעות ויזמים לפעול להקמת מיזמים על השטחים שבבעלותם".</p>
      <p>מנכ"ל החברה הכלכלית חדרה שי ארנט־כהן: "סביבת המגורים והתעסוקה העתידית צריכה להיבנות במסגרת עירוב שימושים. מדיניות תכנון במסגרת עירוב שימושים נכונה וכלכלית יותר גם עבור היזמים ובעלי הקרקעות, ואנו צופים ביקושים גבוהים למכירה והשכרת שטחים בפרויקטים שייצאו לפועל".</p>
    </article>
  </body>
</html>