<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697987/%D9%BE%D8%A7%DB%8C-%D9%BE%D9%84%DB%8C%D8%B3-%D8%B3%D9%88%D8%A6%DB%8C%D8%B3-%D8%A8%D9%87-%D9%BE%D8%B1%D9%88%D9%86%D8%AF%D9%87-%D8%A7%D8%B3%D8%AA%D9%82%D9%84%D8%A7%D9%84-%D9%88-%D9%BE%D8%B1%D9%88%D9%BE%DB%8C%DA%86-%D8%A8%D8%A7%D8%B2-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="پای پلیس سوئیس به پرونده استقلال و پروپیچ باز شد"/>
    <meta property="og:description" content="اینکه باشگاه استقلال در گذشته هرگز محروم نشده، صحت ندارد! باشگاه استقلال در تاریخ 13 می سال 2019 با تصمیم کمیته انضباطی فیفا محروم شده بود. این حکم را تنها دادگاه حکمیت ورزش (CAS) می‌تواند برگرداند. تصمیمی که قبلاً توسط فیفا اتخاذ شده باشد، توسط یک کارمند معمولی این سازمان نمی‌تواند ملغی اعلام شود."/>
  </head>
  <body>
    <article>
      <h1>پای پلیس سوئیس به پرونده استقلال و پروپیچ باز شد</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>
        <b>اینکه باشگاه استقلال در گذشته هرگز محروم نشده، صحت ندارد! باشگاه استقلال در تاریخ 13 می سال 2019 با تصمیم کمیته انضباطی فیفا محروم شده بود. این حکم را تنها دادگاه حکمیت ورزش (CAS) می‌تواند برگرداند. تصمیمی که قبلاً توسط فیفا اتخاذ شده باشد، توسط یک کارمند معمولی این سازمان نمی‌تواند ملغی اعلام شود.</b>
      </p>
      <figure>
        <img src="https://cdn.asriran.com/files/fa/news/1398/8/21/1036285_844.jpg"/>
      </figure>
      <p>وکیل پروپیچ مهاجم پیشین و کروات تیم فوتبال استقلال اعلام کرد که به دلیل پرداخت نشدن مطالبات موکلش به پلیس سوئیس شکایت خواهند کرد.</p>
      <p>به گزارش تسنیم، «کپین» وکیل پروپیچ مهاجم پیشین تیم فوتبال استقلال چند روز پیش اعلام کرد که به دلیل پرداخت نشدن مطالبات موکلش از سوی باشگاه استقلال و فیفا، روز دوشنبه مقابل ساختمان فیفا کنفرانس خبری برگزار خواهند کرد. این اتفاق اما رخ نداد و برگزاری نشست به روز جمعه موکول شد.</p>
      <p>در همین زمینه، وکیل پروپیچ اعلام کرد که به دلیل پایمال شدن حق‌شان به پلیس سوئیس شکایت خواهند کرد.</p>
      <p>کپین در این رابطه اظهار داشت: 4 روز پیش از تمام رسانه‌های سوئیس دعوت به عمل آوردیم. روز گذشته هم از طریق سفارت‌خانه، از نمایندگان رسانه‌های آمریکایی، تمامی کشورهای اتحادیه اروپا و رسانه‌های فرانسوی خواستیم که حضور پیدا کنند. چرا نشست خبری؟ به چند دلیل.</p>
      <p>1- فقط به دلیل اینکه چیزی به دست نیاورده‌ایم و نمی‌توانیم اجازه دهیم حقوق‌مان پایمال شود!</p>
      <p>2- ایمیل فیفا مورخ 18 جولای 2019 مدرکی مستدل است که ثابت می‌کند یکی در داخل فیفا (با هماهنگی یکی از اعضای باشگاه استقلال) مرتکب اقدامی مجرمانه شده است. این یک فعل مجرمانه و سوءاستفاده از یک منصب رسمی است.</p>
      <p>3- اینکه باشگاه استقلال در گذشته هرگز محروم نشده، صحت ندارد! باشگاه استقلال در تاریخ 13 می سال 2019 با تصمیم کمیته انضباطی فیفا محروم شده بود. این حکم را تنها دادگاه حکمیت ورزش (CAS) می‌تواند برگرداند. تصمیمی که قبلاً توسط فیفا اتخاذ شده باشد، توسط یک کارمند معمولی این سازمان نمی‌تواند ملغی اعلام شود.</p>
      <p>4- در نشست خبری روز جمعه، به تمام خبرنگاران حاضر اتهاماتی که در خصوص انجام برخی اقدامات مجرمانه توسط «افرادی نامشخص» در فیفا وجود دارد را خواهیم گفت و پرونده را به پلیس سوئیس ارجاع می‌دهیم تا مشخص کند که چه کسی مجرم است. امیدواریم پلیس سوئیس به این پرونده رسیدگی کند، چون ما به صرف اینکه چیزی به دست نیاورده‌ایم، اجازه نمی‌دهیم حقوق‌مان پایمال شود.</p>
      <p>5- شما اجازه دارید که این ایمیل را در رسانه خود منتشر کنید. همچنین اجازه دارید آن را برای تمامی عوامل این ماجرا بفرستید، برای خانم دبورا تیر از فیفا، آقای سباستین نئوف از فیفا و آقای علی خطیر از باشگاه استقلال. حتی امروز هم برای من مشخص نیست که چگونه باشگاه استقلال برای خرید 10 بازیکن جدید 10 میلیون دلار پول داشته و برای پرداخت بدهی‌اش به پروپیچ پولی ندارد؟ باورنکردنی است.</p>
      <p>وکیل پروپیچ همچنین نامه‌ای به شرح زیر تنطیم کرده است:</p>
      <p>1- از فیفا تقاضا می‌کنیم که فوراً از فرآیند رسیدگی به پرداخت مطالبات ما، کنار بکشد.</p>
      <p>2- از فیفا تقاضا داریم که فوراً ایمیلی که در تاریخ 18 جولای سال 2019 ارسال کرد را، باطل کند.</p>
      <p>3- از فیفا تقاضا داریم که فوراً تصمیم کمیته انضباطی فیفا مورخ 13 می سال 2019 را اجرایی کند، چرا که:</p>
      <p>- باشگاه استقلال بدهی بازیکن را نپرداخته است.<br/>- باشگاه استقلال جریمه 20 هزار فرانکی‌اش به فیفا را نپرداخته است.<br/>- باشگاه استقلال با کمک فیفا 10 بازیکن خریداری کرده است: علی دشتی، محمد بلبلی، شیخ دیاباته از مالی، هروویه میلیچ از کرواسی، آرش رضاوند، حسین پورحمیدی، عارف غلامی، مسعود ریگی، میلاد باقری و سیاوش یزدانی</p>
      <p>لطفاً دیگر به ما کمک نکنید، بلکه فقط احکامی که (کمیته انضباطی) فیفا صادر کرده را، اجرایی کنید.</p>
      <p>وکیل پروپیچ در حالی چنین مواردی را عنوان کرده که فیفا در نامه‌ای که اخیرا باشگاه استقلال آن را منتشر و به فدراسیون فوتبال ایران نیز ارسال کرده، نوشته که فیفا به دلیل مشکلات بانکی نتوانسته پول را به پروپیچ انتقال دهد و قطعا از حساب باشگاه استقلال در فیفا پرداخت خواهد شد.</p>
    </article>
  </body>
</html>