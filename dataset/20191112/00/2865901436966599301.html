<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/trinkijeri-odbrana-na-testu-tofas-moze-lako-da-ubaci-100-poena/342302"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Trinkijeri: Odbrana na testu, Tofaš može lako da ubaci 100 poena"/>
    <meta property="og:description" content="Crno-beli u Bursi traže šestu pobedu u Evrokupu"/>
  </head>
  <body>
    <article>
      <h1>Trinkijeri: Odbrana na testu, Tofaš može lako da ubaci 100 poena</h1>
      <h2>Crno-beli u Bursi traže šestu pobedu u Evrokupu</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Plan je da se ne siđe sa prvog mesta. A, da bi Partizan uspeo da se održi na čelu tabele u Evrokupu, potrebno mu je da se vrati na pobedničku stazu. Neće biti lako, Tofaš je nezgodan domaćin, obe utakmice do sada na svom terenu u ovom takmičenju je dobio.</p>
      <p>Partizan ide u Tursku posle poraza kod kuće od Venecije i ne bi bilo dobro po crno-bele da posle pet uzastopnih pobeda, spoje dva vezana kiksa.</p>
      <p>Trener srpskog tima <b>Andrea Trinkijeri</b> rekao je pored polazak na put da je ovo utakmica u kojoj odbrana mora da „završi posao“.<br/>„<b>Tofaš je napadački tim. Može lako da ubaci 100 poena, to smo osetili u prvom poluvremenu prve utakmice. Preko 50 poena su nam dali u prvih 20 minuta, nismo ih uspeli da ih „uhvatimo“. Moraće to da bude izuzetna odbrambena utakmica. Koncentracija mora da bude na odbrani i na detaljima. Lodžeski je iskusan, Vajt je iskusan, Mehija... Opet teško gostovanje i opet teška utakmica</b>", poručio je <b>Trinkijeri</b>.</p>
      <p>I kapiten <b>Novica Veličković</b> je naglasio da crno-bele čeka veliko iskušenje u Turskoj.<br/>„<b>Oni su ekipa koja kod kuće igra jako dobro. Ne znam da li im se vratio Mehija koji im je jedan od lidera. Jako su talentovani i iskusni sa druge strane. Neće biti nimalo lako, ali idemo na pobedu tamo, pa dokle doguramo</b>", istakao je <b>Veličković</b>.</p>
      <p>Utakmica u Bursi će se igrati u sredu od 18 časova.</p>
      <p><b>Foto:</b> <i>Starsport</i></p>
    </article>
  </body>
</html>