<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/deloitte-romania-a-coborat-in-2019-pe-locul-45-in-clasamentul-mondial-privind-calitatea-vietii-si-bunastarea-sociala-fiind-depasita-de-toate-celelalte-state-membre-ue-18571191"/>
    <meta property="og:site_name" content="BusinessMagazin"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Deloitte: România a coborât în 2019 pe locul 45 în clasamentul mondial privind calitatea vieţii şi bunăstarea socială, fiind depăşită de toate celelalte state membre UE"/>
    <meta property="og:description" content="România a coborât în 2019 pe locul 45, de pe 44, în clasamentul mondial privind calitatea vieţii şi bunăstarea socială, fiind depăşită de toate celelalte state membre ale Uniunii Europene în studiul..."/>
  </head>
  <body>
    <article>
      <h1>Deloitte: România a coborât în 2019 pe locul 45 în clasamentul mondial privind calitatea vieţii şi bunăstarea socială, fiind depăşită de toate celelalte state membre UE</h1>
      <address><time datetime="2019-11-12T00:00:00+00:00">12 Nov 2019</time> by <a rel="author" href="https://www.businessmagazin.ro/autor/roxana-rosu" target="_blank">Roxana Rosu</a></address>
      <h3>Deloitte: România a coborât în 2019 pe locul 45 în clasamentul mondial privind calitatea vieţii şi bunăstarea socială, fiind depăşită de toate celelalte state membre UE</h3>
      <p>România a coborât în 2019 pe locul 45, de pe 44, în clasamentul mondial privind calitatea vieţii şi bunăstarea socială, fiind depăşită de toate celelalte state membre ale Uniunii Europene în studiul Indicele de Progres Social 2019, realizat de organizaţia nonprofit Social Progress Imperative cu sprijinul Deloitte, care include 149 de state.</p>
      <p>România a coborât în 2019 pe locul 45, de pe 44, în clasamentul mondial privind calitatea vieţii şi bunăstarea socială, fiind depăşită de toate celelalte state membre ale Uniunii Europene în studiul Indicele de Progres Social 2019, realizat de organizaţia nonprofit Social Progress Imperative cu sprijinul Deloitte, care include 149 de state.</p>
      <p>Domeniile în care România a obţinut cele mai slabe punctaje sunt serviciile de apă şi de salubritate (locul 83), sănătatea şi bunăstarea (locul 74) şi accesul la educaţie de bază (locul 73). Printre coordonatele la care ţara noastră a obţinut cel mai bun punctaj se află siguranţa personală (locul 36), calitatea mediului (locul 40), hrana şi îngrijirea medicală de bază (locul 47), drepturile personale (locul 48).</p>
      <p>Indicele de Progres Social (IPS) măsoară calitatea vieţii şi bunăstarea socială a cetăţenilor din 149 de ţări, în baza analizei a trei dimensiuni principale: nevoilor de bază - şi anume hrană şi îngrijire medicală de bază, apă şi salubritate, locuinţă şi siguranţă personală -, bunăstare - accesul la educaţie de bază, accesul la comunicaţii şi informaţii, sănătatea şi bunăstarea, calitatea mediului - şi oportunităţi - drepturile personale, libertatea personală şi de alegere, incluziunea, accesul la educaţie avansată. În baza punctajului acordat, ţările din clasament sunt grupate în şase categorii, în mod descrescător.</p>
      <p>„În ciuda unei creşteri economice stabile, printre cele mai mari din Europa, a creşterii puterii de cumpărare şi a scăderii şomajului la un minim istoric, România a înregistrat, în ultimul an, o uşoară scădere a indicelui privind calitatea vieţii şi bunăstarea socială. Cu o serie de capitole la care înregistrăm punctaje modeste, cum ar fi sănătatea, accesul la educaţie de bază, apa şi salubritatea, devine evident şi din această perspectivă că, pentru a genera progres social, resursele publice trebuie dirijate spre investiţii care generează dezvoltare economică şi implicit creşterea nivelului de trai”, explică Alexandru Reff, Country Managing Partner, Deloitte România şi Moldova.</p>
      <p>România se regăseşte, conform scorului înregistrat, în rândul ţărilor din a treia categorie din clasament, după Argentina, Bulgaria şi Mauritius.</p>
      <p>La nivel global, Norvegia se menţine pe primul loc, urmată de  Danemarca şi Elveţia, în timp ce ultimele poziţii sunt ocupate de Ciad, Sudanul de Sud şi Republica Centrafricană.</p>
      <p>Statele membre ale Uniunii Europene, cu excepţia Bulgariei şi a României, se găsesc în primele două categorii de ţări din clasament, având un nivel ridicat al calităţii vieţii.</p>
      <p>Citiţi mai multe pe <a href="http://www.mediafax.ro/">www.zf.ro</a>. </p>
      <p> </p>
    </article>
  </body>
</html>