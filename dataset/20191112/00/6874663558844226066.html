<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773572,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="שטייניץ החליט: חברת החשמל תסגור התחנות הפחמיות ב-2025"/>
    <meta property="og:description" content="התוכנית המקורית היתה לסגור את התחנות כבר בסוף 2024, ואולם מסיבות שונות, בהן הצורך בהיערכות של המשק - המהלך נדחה בשנה; שטייניץ: &quot;ב-2025 יסתיים עידן הפחם בישראל&quot;"/>
  </head>
  <body>
    <article>
      <h1>שטייניץ החליט: חברת החשמל תסגור התחנות הפחמיות ב-2025</h1>
      <h2>התוכנית המקורית היתה לסגור את התחנות כבר בסוף 2024, ואולם מסיבות שונות, בהן הצורך בהיערכות של המשק - המהלך נדחה בשנה; שטייניץ: "ב-2025 יסתיים עידן הפחם בישראל"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">ליאור גוטמן</a></address>
      <p>שר האנרגיה יובל שטייניץ העביר היום (ג') לחברת החשמל את הלו"ז החדש להשבתת תחנות הכוח הפחמיות.</p>
      <p>כפי שנחשף בכלכליסט, התוכנית המקורית היתה <a href="https://www.calcalist.co.il/local/articles/0,7340,L-3767320,00.html%20">לסגור את פעילות התחנות כבר בסוף 2024</a>, ואולם ההיערכות של המשק למהלך, כמו גם היכולת לשמור על ייצור הפחם בעצימות נמוכה או להסב חלק מיחידות הייצור לעבודה בגז טבעי, הזיזו בשנה את לוחות הזמנים וכאמור המועד הסופי הוא סוף שנת 2025.</p>
      <figure>
        <img src="https://images1.calcalist.co.il/PicServer3/2018/02/27/798444/AMIT-270218-3705763_l.jpg"/>
        <figcaption>יובל שטייניץ <br/>צילום: עמית שעל</figcaption>
      </figure>
      <p>לפיכך, חברת החשמל תסגור 4 מתוך 6 היחידות הפחמיות שלה בחדרה ובמקומם תבנה יחידות גז טבעי, ושתי היחידות הנוספות יוסבו עד 2025 לעבודה כיחידות דו־דלקיות - גז קודם, ופחם במקרי חירום - תוך שימור יכולת הייצור בפחם לשבועות אחדים בכל שנת עבודה.</p>
      <p>סגירת תחנות הכוח הפחמיות עלתה <a href="https://www.calcalist.co.il/local/articles/0,7340,L-3742657,00.html">במסגרת הרפורמה בחברת החשמל</a>, עם מועד מקורי שעודכן במשך הזמן על ידי משרד האנרגיה לשנת 2028. בחברת החשמל שתי תחנות כוח פחמיות בחדרה ובאשקלון שמפיקות יחד עד 4,000 מגה וואט, שהם כ-30% מכוח הייצור. במהלך השנים האחרונות גדל השימוש בגז טבעי ולכן חלקו של הפחם בייצור ירד בהדרגה מתחת לרף ה-50% מסך סל הדלקים של חברת החשמל.</p>
      <p>חיבור מאגר הגז לווייתן השנה, כמו גם חיבור מאגרי כריש ותנין באמצע 2021, היוו תנאי לסגירת 4 מ-6 יחידות הפחם בחדרה, כאשר שאר היחידות אמורות לקבל פילטרים (סולקנים) שיפחיתו את הזיהום. מועד התקנת הסולקנים נדחה שוב ושוב ורק לאחרונה יצא שימוע של רשות החשמל שמסרב להכיר לחברת החשמל בכלל העלויות, עם עלות שמסתכמת ביותר מ-8 מיליארד שקל.</p>
      <figure>
        <img src="https://images1.calcalist.co.il/PicServer3/2016/06/14/614261/5_l.jpg"/>
        <figcaption>תחנת כוח חברת החשמל ארובות חדרה <br/>צילום: אלעד גרשגורן</figcaption>
      </figure>
      <p>במשרד האנרגיה עלה במהלך הקיץ רעיון להסף את יחידות הפחם ליחידות שפועלות גז במחזור פתוח (בלי הפקת קיטור), כאשר החשש הגדול היה מי יממן את ההסבה מפחם לגז, שעלותה נעה בין חצי מיליארד למיליארד שקל.</p>
      <p>כדי למנוע עלות על הצרכנים והתייקרות בתעריף החשמל ההנחיה לחברת החשמל היא לרכוש גז בחוזים חדשים, תוך ניצול רף המחירים החדש במשק, שהוא זול בכ-25%-30% מהתמחור הישן שלה. חברת החשמל נכנסה למהלך ואכן לאחורנה חתמה על חוזה לרכישת גז ממאגר לוויתן בתמחור של 4.8 דולר ליחידת חום, הנחה של 25% על חוזה הגז המקורי שלהם.</p>
      <p>במשרד האנרגיה מאמינים שכל עוד תמחור הגז החדש ישאר ברף החדש, או נמוך ממנו, הסבת היחידות הפחמיות לשימוש בגז לא תגלגל כלל על הציבור.</p>
      <p>במסגרת הלו"ז החדש של שטייניץ נקבע שהמהלך לא יצא לדרכו אם חברת החשמל לא תשיג מחיר גז נמוך וסביב 4 דולרים ליחידת חום ואף נמוך משם. לשם השוואה, המחיר הנוכחי שלה בחוזה מול מאגר תמר הוא 6.3 דולרים ליחידת חום</p>
      <p>שטייניץ, הודיע כי "לאחר עבודה מקצועית מעמיקה ובחינת כל השיקולים הרלוונטיים, ניתן לקצר את לוחות הזמנים בהסבת תחנות הכוח הפחמיות בחדרה ובאשקלון לגז טבעי עד לשנת 2025, ובשנה זו, למעשה, צפוי להסתיים עידן הפחם בישראל". </p>
    </article>
  </body>
</html>