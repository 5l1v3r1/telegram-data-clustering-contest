<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773579,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="דרישה בדירקטוריון קק&quot;ל להשעות את עטר בשל כתב האישום הצפוי"/>
    <meta property="og:description" content="נציג כחול לבן משה טור פז, טוען כי מדובר בעבירות בליבת תחום העשייה של הקרן, בתחום ניהול קרקעות ציבור. קק&quot;ל: &quot;עניין טכני וכמותו קיימים אלפי הליכים דומים, עקב אי הבנות הנוגעות לשימוש בקרקע באזורי ההתיישבות&quot;"/>
  </head>
  <body>
    <article>
      <h1>דרישה בדירקטוריון קק"ל להשעות את עטר בשל כתב האישום הצפוי</h1>
      <h2>נציג כחול לבן משה טור פז, טוען כי מדובר בעבירות בליבת תחום העשייה של הקרן, בתחום ניהול קרקעות ציבור. קק"ל: "עניין טכני וכמותו קיימים אלפי הליכים דומים, עקב אי הבנות הנוגעות לשימוש בקרקע באזורי ההתיישבות"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">שחר אילן</a></address>
      <p>חבר דירקטוריון קק"ל משה טור פז מרשימת כחול לבן, דורש להשעות מתפקידו את יו"ר קק"ל דני עטר ממפלגת העבודה - זאת בשל כוונת הפרקליטות <a href="https://www.calcalist.co.il/local/articles/0,7340,L-3771074,00.html">להגיש נגד עטר כתב אישום בכפוף לשימוע</a>.</p>
      <p>טור פז טוען כי מדובר בחשדות בתחום ניהול קרקעות ציבור, שקשור ישירות לפעילות הקרן.</p>
      <p>בספטמבר האחרון הודיעה פרקליטות המדינה ליו"ר קק"ל דני עטר, לבת זוגו ולבנו כי כי הוחלט על העמדתן לדין, בכפוף לשימוע, בעבירות של בנייה ללא היתר ושימוש ללא היתר בשטחי ציבור. בין היתר, בני משפחת עטר חשודים שבנו בריכת שחייה שחלקה בשטח ציבורי ופרצו דרך ליד בריכת השחייה בניגוד לחוק וכן עשו שימוש בהן ללא היתר כדין.</p>
      <figure>
        <img src="https://images1.calcalist.co.il/PicServer3/2019/11/12/947022/5L.jpg"/>
        <figcaption>משה טור פז כחול לבן <br/>צילום: זוית אחרת</figcaption>
      </figure>
      <p>טור פז הוא נציג יש עתיד בדירקטוריון. הוא איש חינוך בכיר והיה בעבר יו"ר תנועת נאמני תורה ועבודה. במכתב לחברי הדירקטוריון הוא כותב כי כתב האישום העתידי עוסק "בעניינים המצויים בליבה של התחומים בהם עוסקת קק"ל - עבירות בניה". יש לו ,"זיקה מהותית לעשייה של חברת קק"ל ולתפקידה הציבורי, ומשכך הוא מאיים על שמה הטוב של החברה".</p>
      <p>טור פז מציין במכתבו שעל פי תקנון קק"ל ניתן להשעות דירקטור רק לאחר הגשת כתב אישום מסוג פשע, בעוד במקרה של עטר מדובר בעבירה חמורה פחות. אך לדבריו, "אין זה ראוי - בלשון המעטה - כי יושב-ראש הקרן הקיימת לישראל ימשיך בכהונתו, כאילו דבר לא אירע, כאשר הוא מתמודד עם אישומים חריפים בתחום ניהול קרקעות לייעוד ציבורי".</p>
      <figure>
        <img src="https://images1.calcalist.co.il/PicServer3/2017/12/24/782150/CAL0305067-l.jpg"/>
        <figcaption>דני עטר יור קק"ל בוועדת השקיפות <br/>צילום: עומר מסינגר</figcaption>
      </figure>
      <p>לטענת טור פז, "בעניינו של יושב-ראש הקרן הקיימת לישראל - יש להקפיד על קלה כחמורה, ולהימנע מכל מראית עין המכתימה את החברה בעבירות חמורות מעין אלו. ויודגש, אין מדובר כלל במישור הפלילי; בעניין זה אין לי אלא לאחל למר עטר כי תצלח דרכו בהוכחת חפותו. מדובר במישור הציבורי-אתי-מוסרי, ובשאלה אילו ערכים צריכה לשקף המשרה של יו"ר קק"ל".</p>
      <p>"לכן", לדבריו, "ראוי כי יושב הראש יפרוש מתפקידו, עד להודעה חדשה, וינהל את משפטו בנחת מבלי שעול המשרה הציבורית מונח על כתפיו., ומבלי שהחשדות מכתימים את קק"ל". הוא קורא לחברי הדירקטוריון לכנס ישיבה שלא מן המניין לצורך השעיית עטר. יצוין שלעטר רוב אוטומטי גדול בדירקטוריון כך שהסיכויים שישיבה כזו אכן תכונס נמוכים מאוד.</p>
      <p>טור פז אמר ל"כלכליסט" בהנהלת יש עתיד התקבלה החלטה שבמצב כזה אין מקום להמשך כהונתו של עטר.</p>
      <p>מקק"ל נמסר בתגובה ש"מדובר בעניין טכני המצוי במחלוקת מנהלית מול רשות מקרקעי ישראל, וכמותו קיימים אלפי הליכים דומים עקב אי הבנות הנוגעות לשימוש בקרקע באזורי ההתיישבות".</p>
      <p>בקק"ל טוענים עוד ש"אנשי יש עתיד וראשיהם שחוו ניסיונות התנכלות דומים בעבר בהקשרים של קבלת תואר אקדמי והצהרות על לימודים, הם הראשונים לדעת עד כמה מסוכן להקצין בעניינים שכאלה ולא לבצע משפט שדה בנושאים שמקורם באי הבנה".</p>
    </article>
  </body>
</html>