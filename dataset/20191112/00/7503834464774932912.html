<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/disney-tips-mandalorian-lady-and-the-tramp-the-world-according-to-jeff-goldblum-en-meer/"/>
    <meta property="og:site_name" content="Power Unlimited"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Disney+ tips: The Mandalorian, Lady and the Tramp, The World according to Jeff Goldblum en meer "/>
    <meta property="og:description" content="Disney+ is live! Waar de streaming service eerst nog meldde 12 november zouden verschijnen, staat er nu gewoon dat er nieuwe content is en die komt in allerlei fijne vormen en maten. LauraJenny neemt je mee in de Disney+-tips."/>
  </head>
  <body>
    <article>
      <h1>Disney+ tips: The Mandalorian, Lady and the Tramp, The World according to Jeff Goldblum en meer </h1>
      <address><time datetime="2019-11-12T00:00:00+00:00">12 Nov 2019</time> by <a rel="author">LauraJenny</a></address>
      <p>
        <b>Disney+ is live! Waar de streaming service eerst nog meldde 12 november zouden verschijnen, staat er nu gewoon dat er nieuwe content is en die komt in allerlei fijne vormen en maten. LauraJenny neemt je mee in de Disney+-tips.</b>
      </p>
      <p>Vandaag is een dag om met gemixte gevoelens te ontvangen. Het is geweldig dat Disney+ nu eindelijk live is, want dat betekent dat we er eindelijk nieuwe content op kunnen zien. Maar, het betekent ook dat wij als exclusief testland moeten gaan betalen voor ons abonnement. Boeeee. Gelukkig is er genoeg om van te houden, al moet natuurlijk nog blijken of dat ons geld waard is. Hier vast wat Disney+ Originals-tips, waarvan ik denk dat die best lekker weg zullen kijken:</p>
      <figure>
        <video src="https://cdn2.pu.nl/media/laura/walleee.gif" autoplay="" loop=""/>
      </figure>
      <p>  </p>
      <h3>The Mandalorian</h3>
      <p>Disney pompt een heleboel geld in Disney+, want het hoopt in 2024 zo’n 40 tot 90 miljoen abonnees te hebben. Dat is gigantisch veel, als je je bedenkt dat dit waarschijnlijk geen Netflix-killer wordt en Netflix momenteel op zo’n 160 miljoen abonnees zit. Aan de andere kant is de kans groot dat mensen steeds minder vaak een televisie-abonnement hebben en daardoor voor meerdere streamingdiensten kiezen. In ieder geval is aan The Mandalorian goed te zien dat Disney wel geld heeft. Al in de eerste paar minuten voelt deze Star Wars-spin-off als een film, terwijl het een serie is. Elke week komt er een nieuwe aflevering over de premiejager die helemaal solo probeert te overleven door allerlei vreemde opdrachten aan te nemen. John Favreau is bij dit project betrokken en de hoofdrol is voor Pedro Pascal (Narcos). Ik krijg er in van het kleine stukje dat ik heb kunnen kijken in ieder geval Firefly-vibes van, dus ik hoop jij ook.</p>
      <figure>
        <iframe src="https://www.youtube.com/embed/aOC8E8z_ifw" width="608" height="370" data-service="Youtube" scrolling="no"/>
      </figure>
      <p>   </p>
      <h3>The World According to Jeff Goldblum</h3>
      <p>Een serie van een heel andere garde, dat is The World According to Jeff Goldblum. De Jurassic Park- en The Fly-acteur heeft zo’n sterrenstatus, dat hij met gemak een serie kan hebben met zo’n pretentieuze titel. Hij pakt het dan ook heel tof aan. Deze docu-achtige serie lijkt een beetje op Explained van Netflix, maar dan voelt het meer alsof Goldblum je meeneemt op een reisje door enerzijds een interessant onderwerp en anderzijds zijn brein. In de eerste aflevering draait het om sneakers, maar ontdek je ook wat Goldblum vindt van mensen die denken dat dino’s nooit hebben bestaan en dat de aarde plat is. Hij is enorm vaak sarcastisch, hopeloos theatraal maar elke keer weer met een soort kwinkslag waar alleen iemand met een cultstatus als Goldblum mee wegkomt. Heerlijk! Goed gedaan, National Geographic.</p>
      <figure>
        <iframe src="https://www.youtube.com/embed/rV2UYw1ixRA" width="608" height="370" data-service="Youtube" scrolling="no"/>
      </figure>
      <p>   </p>
      <h3>Disney’s Imagineers</h3>
      <p>Hoewel de bovenstaande series (en de onderstaande trouwens ook) me al enorm hyped maken voor Disney+, is er een docureeks waar ik extra veel zin in heb. Ik heb al een klein stukje van Disney’s Imagineers gekeken en het is precies wat ik hoopte. Een combinatie van interviews met mensen uit de business, maar ook veel oude beelden van onder andere Walt Disney zelf. Imagineers gaat over de Disney-magie in de vorm van pretparken, dus over hoe ze Disneyland hebben ontworpen. Niet alleen nu, want de serie belooft ook een inkijkje te geven in de nieuwe Star Wars-werelden van de amusementsparken. Imagineering is nog steeds een veel gebezigde term bij Disney en heeft alles te maken met ‘imagination’ en ‘engineering’. Het moge duidelijk zijn dat beide essentieel zijn geweest in het ontwikkelen van de veelbezochte stukjes Disney-hemel op aarde.</p>
      <figure>
        <iframe src="https://www.youtube.com/embed/-Y7TlaXDPrg" width="608" height="370" data-service="Youtube" scrolling="no"/>
      </figure>
      <p>  </p>
      <h3>Encore!</h3>
      <p>Comedy-actrice Kristen Bell had ooit op ABC een uur durende special genaamd Encore! Hierin bracht ze een groep toneelspelers samen om op bijzondere wijze herinneringen op te halen aan een musical die ooit op de planken was gebracht in high school. Nu is het een volledige serie, waarin Kristen Bell als producent meewerkt. Elke aflevering wordt er weer een andere musical herbeleefd en dat is best grappig.</p>
      <figure>
        <iframe src="https://www.youtube.com/embed/VgR3DLLm_j4" width="608" height="370" data-service="Youtube" scrolling="no"/>
      </figure>
      <p>   </p>
      <h3>Marvel’s Hero Project</h3>
      <p>We kennen Marvel vooral als een comic-bedrijf dat ook nog legendarische films maakt. Films waarin superkrachten en magie de boventoon voeren en er vooral veel dingen gebeuren die in het echt nooit zouden kunnen. In het sympathieke Marvel’s Hero Project wordt juist in onze echte wereld gezocht naar helden. Het is érg Disney, waarmee ik bedoel dat het enorm gericht is op kinderen en families en het af en toe echt te zoet is, maar het is wel tof dat kids die ook echt iets bijzonders hebben gedaan zo in het zonnetje worden gezet.</p>
      <figure>
        <iframe src="https://www.youtube.com/embed/qpwRyA9pfFs" width="608" height="370" data-service="Youtube" scrolling="no"/>
      </figure>
      <p>   </p>
      <h3>Pixar komt tot Leven</h3>
      <p>Het is eigenlijk een beetje flauw, zo’n verborgen camera-serie waarin ‘niets-vermoedende’ voorbijgangers met iets onverwachts en grappigs worden geconfronteerd (of, zoals het bij Netflix gaat, met iets verschrikkelijks als dood en verderf). Maar het is in Pixar komt tot Leven wel erg grappig om de personages die je zo goed kent uit de animatiefilms ineens in de echte wereld te zien. Hoe zou het zijn als Wall-E gewoon in de winkelstraat zou rondrijden, alsof hij ook gewoon een boodschap deed? Het is vaak iets te over-the-top, maar het is een grappig idee om iets van de Pixar-magie in de echte wereld te laten voorkomen.</p>
      <figure>
        <iframe src="https://www.youtube.com/embed/F8lz4twIsWw" width="608" height="370" data-service="Youtube" scrolling="no"/>
      </figure>
      <p>  </p>
      <h3>Lady and the Tramp</h3>
      <p>De launch van Disney+ betekent ook dat er een eerste unieke Disney+-film verschijnt en dat is de live-actionversie van Lady en de Vagebond. De manier waarop de honden samen spaghetti eten, maar ook andere iconische dingen uit de film -Siamese katten bijvoorbeeld-, schijnen in de film voor te komen. De spaghetti-scene was redelijk 1 op 1 overgenomen uit het origineel, dus ik ben benieuwd hoe dat met de rest van dit hondenverhaal is. Ik heb hem nog niet kunnen kijken, dus ik ga er vanavond klaar voor zitten.</p>
      <figure>
        <iframe src="https://www.youtube.com/embed/P4NtWb4WX20" width="608" height="370" data-service="Youtube" scrolling="no"/>
      </figure>
      <p>   </p>
      <h3>Wat is er nog meer te zien op Disney+?</h3>
      <p>Andere Disney +-originals zijn High School Musical: The Musical: The Series (ja, dat is echt de naam), Forky Asks A Question, SparkShorts en kerstfilm Noelle. Daarnaast staat Disney+ natuurlijk vol met Disney-klassiekers als Belle en het Beest en Sneeuwwitje, maar ook de originele Star Wars-films en een hele groep Marvel-flicks. Daarnaast is er allerlei content van National Geographic te vinden en Pixar-klassiekers zoals Ratatouille en Wall-E. En natuurlijk films van het net overgenomen 20th Century Fox, zoals Home Alone en Avatar, maar ook alle seizoenen van de langslopende cartoon van Amerika: The Simpsons. Genoeg te kijken dus.</p>
      <figure>
        <video src="https://cdn2.pu.nl/media/laura/hanknipoog.gif" autoplay="" loop=""/>
      </figure>
    </article>
  </body>
</html>