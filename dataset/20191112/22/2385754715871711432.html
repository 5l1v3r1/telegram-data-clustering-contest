<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597060/to-verolino-katadikazei-tin-ektoksefsi-rouketon-apo-ti-gaza"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T22:33:00+00:00"/>
    <meta property="og:title" content="Το Βερολίνο καταδικάζει την εκτόξευση ρουκετών από τη Γάζα"/>
    <meta property="og:description" content="H Γερμανία καταδίκασε τον βομβαρδισμό πόλεων στο Ισραήλ με ρουκέτες που εκτοξεύτηκαν από την Λωρίδα της Γάζας σήμερα, καλώντας σε αποκλιμάκωση της έντασης..."/>
  </head>
  <body>
    <article>
      <h1>Το Βερολίνο καταδικάζει την εκτόξευση ρουκετών από τη Γάζα</h1>
      <address><time datetime="2019-11-12T22:33:00+00:00">12 Nov 2019, 22:33</time> by <a rel="author">SigmaLive</a></address>
      <p>H Γερμανία καταδίκασε τον βομβαρδισμό πόλεων στο Ισραήλ με ρουκέτες που εκτοξεύτηκαν από την Λωρίδα της Γάζας σήμερα, καλώντας σε αποκλιμάκωση της έντασης και δηλώνοντας ότι δεν μπορεί να υπάρξει δικαιολογία για την βία κατά αθώων πολιτών.</p>
      <p>"Καταδικάζουμε αυτή την εκτόξευση ρουκετών με τον πλέον αυστηρό τρόπο", αναφέρει η ανακοίνωση του γερμανικού υπουργείου Εξωτερικών. "Καλούμε σε αυτοσυγκράτηση και στον τερματισμό της βίας. Υποστηρίζουμε θερμά την προσπάθειες διαμεσολάβησης της Αιγύπτου και των Ηνωμένων Εθνών".<br/> <br/>Δύο υψηλόβαθμα στελέχη του Ισλαμικού Τζιχάντ ήταν ο στόχος των ισραηλινών επιδρομών στη Λωρίδα της Γάζας και δυτικά της Δαμασκού σήμερα νωρίς το πρωί, οι οποίες πυροδότησαν έναν από τους χειρότερους κύκλους βίας μεταξύ Ισραήλ και Γάζας τα τελευταία πέντε χρόνια.<br/> <br/>Το Ισραήλ σκότωσε τον 42χρονο Μπάχα 'Αμπου αλ-'Ατα, κορυφαίο διοικητή της υποστηριζόμενης από το Ιράν παλαιστινιακής ένοπλης οργάνωσης Ισλαμικός Τζιχάντ στην Λωρίδα της Γάζας, νωρίτερα σήμερα, η οποία σε αντίποινα εξαπέλυσε μπαράζ ρουκετών που έφθασαν μέχρι το Τελ Αβίβ, στην χειρότερη διαμεθοριακή μάχη εδώ και μήνες.<br/> <br/>Το υπουργείο Υγείας της Χαμάς στον παλαιστινιακό θύλακα ανακοίνωσε ότι δύο Παλαιστίνιοι σκοτώθηκαν σήμερα σε νέα ισραηλινά αεροπορικά πλήγματα εναντίον θέσεων της οργάνωσης Ισλαμικός Τζιχάντ, στην Λωρίδα της Γάζας.<br/> <br/>Οι θάνατοι αυτοί αυξάνουν σε επτά τον αριθμό των Παλαιστινίων που έχασαν την ζωή τους, συμπεριλαμβανομένων του διοικητή του Ισλαμικού Τζιχάντ Μπάχα 'Αμπου αλ-'Ατα και της 39χρονης συζύγου του 'Ασμα, σε πλήγμα εναντίον του σπιτιού τους κατά την διάρκεια στρατιωτικών επιχειρήσεων του ισραηλινού στρατού στη Λωρίδα της Γάζας, θύλακα που ελέγχεται από το επίσης ισλαμιστικό κίνημα Χαμάς. Σε 40 ανέρχεται ο αριθμός των τραυματιών.<br/> <br/>Επίσης σήμερα, τρεις επιθέσεις με πυραύλους δυτικά της Δαμασκού είχαν στόχο το σπίτι του 'Ακραμ αλ-Αζούρι, ο οποίος σύμφωνα με πηγές του Γερμανικού Πρακτορείου είναι επίσης κορυφαίο στέλεχος των Ταξιαρχιών αλ-Κουντς.<br/> <br/>Το συριακό πρακτορείο ειδήσεων SANA μετέδωσε ότι ο 'Ακραμ αλ-Αζούρι δεν σκοτώθηκε στις επιθέσεις, αλλά σκοτώθηκαν ο γιος του Μουάζ και ένα ακόμη πρόσωπο, ενώ 10 άνθρωποι τραυματίστηκαν.<br/> <br/>Σύμφωνα με το Συριακό Παρατηρητήριο Ανθρωπίνων Δικαιωμάτων, ο αλ-Αζούρι και η σύζυγός του είναι μεταξύ των τραυματιών.<br/> <br/>Ο ισραηλινός στρατός ανακοίνωσε ότι σχεδόν 190 ρουκέτες ερρίφθησαν από την Λωρίδα της Γάζας.<br/> <br/>ΑΠΕ - ΜΠΕ</p>
    </article>
  </body>
</html>