<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597061/mpolton-kori-kai-gampros-tramp-exoun-symferonta-stin-tourkia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T22:38:00+00:00"/>
    <meta property="og:title" content="Μπόλτον: Κόρη και γαμπρός Τραμπ έχουν συμφέροντα στην Τουρκία"/>
    <meta property="og:description" content="Οικονομικά και προσωπικά συμφέροντα στην Τουρκία που υπαγορεύουν τη στάση του έναντι αυτής καταλογίζει στον Πρόεδρο Τραμπ, ο πρώην σύμβουλος Εθνικής..."/>
  </head>
  <body>
    <article>
      <h1>Μπόλτον: Κόρη και γαμπρός Τραμπ έχουν συμφέροντα στην Τουρκία</h1>
      <address><time datetime="2019-11-12T22:38:00+00:00">12 Nov 2019, 22:38</time> by <a rel="author">SigmaLive</a></address>
      <p>Οικονομικά και προσωπικά συμφέροντα στην Τουρκία που υπαγορεύουν τη στάση του έναντι αυτής καταλογίζει στον Πρόεδρο Τραμπ, ο πρώην σύμβουλος Εθνικής Ασφαλείας, Τζον Μπόλτον, όπως μετέδωσε στις Τομές στα Γεγονότα ο ανταποκριτής του ΣΙΓΜΑ στη Νέα Υόρκη, Δημήτρης Φιλιππίδης.<br/> <br/>Ο πρώην σύμβουλος Εθνικής Ασφάλειας του Λευκού Οίκου, Τζον Μπόλτον αποκάλυψε ότι η προσέγγιση του Αμερικανού Προέδρου και της αμερικανικής πολιτικής για την Τουρκία γίνεται με προσωπικά ή οικονομικά συμφέροντα, σύμφωνα με ανθρώπους οι οποίοι ήταν παρόντες σε ομιλία του, σε στενό κύκλο, όπως μετέδωσε το τηλεοπτικό δίκτυο NBC News.<br/> <br/>Ο Μπόλτον προέβη σε αυτές τις κατηγορίες εναντίον της κόρης καθώς και του γαμπρού του προέδρου Τραμπ κατά τη διάρκεια ιδιωτικής συνομιλίας του την περασμένη εβδομάδα και υποστήριξε ότι η προσέγγιση της αμερικανικής πολιτικής έναντι της Τουρκίας την οποία τηρεί ο Πρόεδρος Τραμπ, υπαγορεύεται από προσωπικά ή οικονομικά συμφέροντα.<br/> </p>
      <figure>
        <iframe src="https://www.youtube.com/embed/OSq0KkT5qH4" width="560" height="315" data-service="Youtube" scrolling="no"/>
      </figure>
      <p> <br/>Τους ισχυρισμούς Μπόλτον μετέφεραν στο αμερικανικό δίκτυο NBC άνθρωποι που ήταν παρόντες στη συνομιλία όπου ο Μπόλτον αμφισβήτησε τις ικανότητες του Ντόναλντ Τραμπ, λέγοντας ότι αντιμετωπίζει την εξωτερική πολιτική σαν επιχειρηματίας εφαρμόζοντας τεχνικές που ταιριάζουν στην αγορά ακινήτων αλλά όχι σε γεωστρατηγικά προβλήματα.<br/> <br/>Η περιγραφή αυτή ήταν μέρος ενός ευρύτερου πορτραίτου του Τραμπ από τον Μπόλτον, τον οποίο περιέγραψε ως άνθρωπο που στερείται κατανόησης για τη στενά διασυνδεδεμένη φύση των σχέσεων στην εξωτερική πολιτική και για την ανάγκη τήρησης συνέπειας.</p>
    </article>
  </body>
</html>