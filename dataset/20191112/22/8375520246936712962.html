<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kreml-zaklikaje-ukrajinu-zakripiti-osobliviy-status-donbasu-u-konstituciji-639517.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T22:28:05+00:00"/>
    <meta property="og:title" content="Кремль закликає Україну закріпити особливий статус Донбасу у Конституції"/>
    <meta property="og:description" content="Російська делегація закликала Київ почати діалог з представниками бойовиків на Донбасі в політичній підгрупі про поправки до закону про особливий статус"/>
  </head>
  <body>
    <article>
      <h1>Кремль закликає Україну закріпити особливий статус Донбасу у Конституції</h1>
      <address>
        <time datetime="2019-11-12T22:28:05+00:00">12 Nov 2019, 22:28</time>
      </address>
      <h4>Російська делегація закликала Київ почати діалог з представниками бойовиків на Донбасі в політичній підгрупі про поправки до закону про особливий статус</h4>
      <p>Російська Федерація закликає продовжити закон про особливий статус Донбасу. Про це 12 листопада повідомляють росЗМІ.</p>
      <p>За словами голови російської делегації у Мінську Бориса Гризлова, для повноцінного введення в дію особливого статусу потрібно його прописати у Конституції.</p>
      <p>«Російська делегація звернула увагу, що 31 грудня 2019 року закінчується термін дії закону про особливий статус Донбасу. Це закон «Про особливий порядок місцевого самоврядування в окремих районах Луганської та Донецької областей». Російська делегація закликала київську сторону забезпечити продовження дії цього закону, а також почати діалог з представниками Донбасу в політичній підгрупі про поправки до цього закону, необхідні для імплементації «формули Штайнмаєра». А надалі - узгодити ці поправки в контактній групі», - сказав Гризлов.</p>
      <p>Зазначимо, що закон про особливий статус Донбасу був прийнятий Верховною Радою в 2014 році, але так і не був введений в дію. В 2018 році український парламент продовжив його до кінця 2019 року. </p>
      <p>Зазначимо, що 12 листопада <a href="https://glavcom.ua/news/u-minsku-zayavili-pro-znyattya-usih-pereshkod-dlya-zustrichi-v-normandskomu-formati--639460.html">у Мінську заявили про «зняття усіх перешкод»</a> для зустрічі в нормандському форматі.</p>
      <p>Нагадаємо, на вимогу Росії радники президентів Нормандської четвірки <a href="https://glavcom.ua/news/na-vimogu-rf-pristayko-rozpoviv-pro-pidgotovku-dokumentu-normandskogo-samitu-639289.html">напрацювали і погодили документ, який має бути підписано на саміті</a>.</p>
      <p>До слова, глава МЗС Вадим Пристайко заявляв, що<a href="https://glavcom.ua/news/pristayko-pro-zustrich-u-normandskomu-formati-u-nas-je-dati-i-plan-639278.html"> не може оголосити дати зустрічі у «нормандському форматі», але вони є</a>.</p>
      <p>Як повідомлялося, лідери України, Німеччини, Франції та Російської Федерації <a href="https://glavcom.ua/country/politics/stala-vidoma-data-zustrichi-normandskoji-chetvirki-639019.html">можуть провести спільну зустріч </a>24 чи 26 листопада.</p>
      <p>Нагадаємо, раніше президент України Володимир <a href="https://glavcom.ua/news/zelenskiy-zayaviv-shcho-u-petrivskomu-i-zolotomu-yde-pidgotovka-do-rozvedennya-sil-634815.html">Зеленський заявив, що зустріч «нормандської четвірки» відбудеться після розведення сил на Донбасі</a> на трьох ділянках.</p>
      <p>Раніше <a href="https://glavcom.ua/news/u-putina-vvazhayut-shcho-normandskoji-zustrichi-cogo-roku-ne-bude--637826.html">у Кремлі заявляли, що поки зарано говорити про проведення зустрічі лідерів «нормандської четвірки»</a> до кінця року.</p>
      <related>
        <a href="https://glavcom.ua/news/nackorpus-zibravsya-u-seredu-zrannya-blokuvati-vhodi-do-verhovnoji-radi--639468.html"/>
        <a href="https://glavcom.ua/news/na-vimogu-rf-pristayko-rozpoviv-pro-pidgotovku-dokumentu-normandskogo-samitu-639289.html"/>
        <a href="https://glavcom.ua/country/politics/zelenskiy-vnis-do-verhovnoji-radi-zakonoprojekt-pro-rozvidku-639277.html"/>
      </related>
    </article>
  </body>
</html>