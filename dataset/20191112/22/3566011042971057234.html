<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546898.html/%D9%85%D8%B9%D8%A7%D9%88%D9%86-%D9%88%D8%B2%DB%8C%D8%B1-%D8%AC%D9%87%D8%A7%D8%AF%DA%A9%D8%B4%D8%A7%D9%88%D8%B1%D8%B2%DB%8C--%D8%B3%D8%A7%D9%84%D8%A7%D9%86%D9%87-1-2-%D9%85%DB%8C%D9%84%DB%8C%D9%88%D9%86-%D8%AA%D9%86-%D8%AE%D8%B1%D9%85%D8%A7-%D8%AF%D8%B1-%D8%A7%DB%8C%D8%B1%D8%A7%D9%86-%D8%AA%D9%88%D9%84%DB%8C%D8%AF-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T22:10:00+00:00"/>
    <meta property="og:title" content="معاون وزیر جهادکشاورزی: سالانه 1.2 میلیون تن خرما در ایران تولید می‌شود"/>
    <meta property="og:description" content="معاون امور باغبانی وزیر جهاد کشاورزی گفت: سالانه بالغ بر یک میلیون و 200 هزار تن خرما در ایران تولید می‌شود."/>
  </head>
  <body>
    <article>
      <h1>معاون وزیر جهادکشاورزی: سالانه 1.2 میلیون تن خرما در ایران تولید می‌شود</h1>
      <address>
        <time datetime="2019-11-12T22:10:00+00:00">12 Nov 2019, 22:10</time>
      </address>
      <p>معاون امور باغبانی وزیر جهاد کشاورزی گفت: سالانه بالغ بر یک میلیون و 200 هزار تن خرما در ایران تولید می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدعلی طهماسبی عصر امروز در  آیین گشایش دومین جشنواره و نمایشگاه ملی تخصصی خرما و صنایع وابسته استان بوشهر با بیان اینکه کشت و کار خرما در دنیا محدود است، اظهار داشت: کمربند جغرافیایی محدودی در جهان وجود دارد که می‌توان خرما را به عمل آورد و فقط 39 کشور در دنیا خرما تولید می‌کنند.</p>
      <p> معاون امور باغبانی وزیر جهاد کشاورزی افزود: حدود یک میلیون و 300 هزار هکتار سطح زیر کشت خرما در جهان است که  بالغ بر هشت میلیون تن خرما تولید می‌کنند و حدود یک میلیون و 200 هزار تن در چرخه صادرات است و مابقی مصرف داخلی یا صنایع  یا سایر فرآوری‌ها است که بر روی آن انجام می‌شود.</p>
      <p>وی با اشاره به اینکه ایران از کشورهای مهم تولید خرما هم از نظر تنوع رقم و هم سطح زیر کشت در جهان است،  ادامه داد: در ایران  253 هزار هکتار خرما وجود دارد که تقریبا 122 هزار هکتار آن بارده و بقیه نهال است. بالغ بر یک میلیون و 200 هزار تن خرما در ایران تولید می‌شود.</p>
      <p>طهماسبی  با بیان اینکه سال گذشته با حدود 306 هزار تن صادرات خرما و ارزآوری بیش از 330 میلیون دلاری  بهترین سال صادرات خرما بود، گفت: استان بوشهر حدود 34 هزار و 500 هکتار نخلستان وجود دارد و بالغ بر170 هزار تن خرما تولید می‌شود که ارقام آن هم بسیار خوب و تجاری است و در پنج ماهه نخست سال جاری بالغ بر 17 هزار تن خرما از گمرکات بوشهر صادر شده است.</p>
      <p>به گزارش فارس، معاون امور باغبانی وزیر جهاد کشاورزی بیان داشت: بزرگترین  طرح اصلاح و به‌سازی خرما، نخلستان‌ها و آب‌رسانی در استان بوشهر در دست اقدام است و این طرح در سطح 34 هزار هکتار هم در عرصه‌های زراعی و هم باغی از آب‌خور سد رییسعلی دلوار و سد دالکی اجرا می‌شود.</p>
      <p>انتهای پیام/</p>
    </article>
  </body>
</html>