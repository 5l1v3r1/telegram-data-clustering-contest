<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903557/-internazionale-krijgt-concurrentie-uit-eigen-stad-voor-vrijverklaarde-mertens-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-12T22:54:00+00:00"/>
    <meta property="og:title" content="'Internazionale krijgt concurrentie uit eigen stad voor vrijverklaarde Mertens'"/>
    <meta property="og:description" content="Van de ene dag op de andere is Dries Mertens loslopend wild op de transfermarkt."/>
  </head>
  <body>
    <article>
      <h1>'Internazionale krijgt concurrentie uit eigen stad voor vrijverklaarde Mertens'</h1>
      <address>
        <time datetime="2019-11-12T22:54:00+00:00">12 Nov 2019, 22:54</time>
      </address>
      <p>
        <b>Van de ene dag op de andere is Dries Mertens loslopend wild op de transfermarkt. <a href="https://www.voetbalprimeur.be/nieuws/903547/-situatie-escaleert-bij-napoli-koulibaly-ex-genk-neemt-bodyguard-in-dienst-.html?utm_source=doorlink&amp;utm_medium=doorlink&amp;utm_campaign=%2F">Door de verzuurde relatie tussen de spelers van Napoli SSC en voorzitter Aurelio De Laurentiis</a> hoopt Internazionale onze landgenoot over te nemen. Nu springt ook rivaal AC Milan in de dans.</b>
      </p>
      <p>Volgens <a href="https://www.tuttosport.com/news/calcio/calciomercato/2019/11/12-63313929/il_milan_sceglie_mandzukic_mertens_o_ibrahimovic/?a=6"><i>Tuttosport </i></a>is Milan, dat alweer dramatisch presteert in de Serie A, naarstig op zoek naar een nieuwe aanvaller. De Pool Krzysztof Piatek, vorig seizoen nog een revelatie van formaat in de laars, kan deze jaargang niet bevestigen. Daarom heeft Milan een lijstje met drie topkandidaten opgesteld: Zlatan Ibrahimovic, Mario Mandzukic en ... Mertens.</p>
      <aside>Lees meer<br/><a href="https://www.voetbalprimeur.be/nieuws/902616/hoogspanning-bij-napoli-mertens-en-co-weigeren-met-spelersbus-te-gaan-.html?itm_source=www.voetbalprimeur.be&amp;itm_medium=highlighted-content">Het stormt bij Napoli: ‘Mertens en co weigeren met spelersbus te gaan’</a></aside>
      <p>Voorlopig lijkt het echter <a href="https://www.voetbalprimeur.be/nieuws/903207/-mertens-staat-voor-pikante-overstap-in-itali-lukaku-kan-ploegmaats-worden.html?utm_source=doorlink&amp;utm_medium=doorlink&amp;utm_campaign=%2F">niet waarschijnlijk dat Mertens AC Milan zou verkiezen boven stadsgenoot Inter</a>. Allereerst heeft het rood-zwarte gedeelte van de stad minder financiële middelen dan blauw-zwart. Bovendien zou een overstap naar Milan een stap terug zijn voor Mertens, terwijl Inter momenteel helemaal bovenin meedraait in de Serie A.</p>
      <p>Hoe dan ook blijft het de vraag of Mertens deze winter, dan wel komende zomer Napels zal verlaten. De Rode Duivel loopt binnen zeven maanden immers uit zijn contract in het zuiden van Italië. Gezien de huidige gespannen situatie bij Napoli lijkt het er niet op dat die verbintenis verlengd zal worden.</p>
    </article>
  </body>
</html>