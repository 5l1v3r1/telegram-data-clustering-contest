<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/drapsofferets-far---en-katastrofe/71812606"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T22:53:07+00:00"/>
    <meta property="og:title" content="Drapsofferets far: - En katastrofe"/>
    <meta property="og:description" content="Hans 15 år gamle sønn ble skutt og drept. Nå forteller far til Jaffar om tragedien."/>
  </head>
  <body>
    <article>
      <h1>Drapsofferets far: - En katastrofe</h1>
      <h2>Hans 15 år gamle sønn ble skutt og drept. Nå forteller far til Jaffar om tragedien.</h2>
      <address><time datetime="2019-11-12T22:53:07+00:00">12 Nov 2019, 22:53</time> by <a rel="author">Audun Hageskal</a></address>
      <p>- Det er en katastrofe. Han var et barn. Hva enn det var som skjedde, er det ingen unnskyldning for å drepe, sier Mohammed Ibrahim, far til 15 år gamle Jaffar som ble skutt og drept i Malmö lørdag.</p>
      <p>I et intervju med <a href="https://www.svt.se/nyheter/lokalt/skane/pappan-om-skjutne-15-aringen-det-ar-en-katastrof">SVT</a> åpner han opp om sin kritiske holdning til politiets omtale av saken. Politiet gikk etter hendelsen ut og omtalte de to tenåringene som ble henholdsvis drept og livstruende skadd i skyteepisoden, som kjenninger av politiet, og at de var knyttet til kriminalitet.</p>
      <h3>- Ta vare på barna deres</h3>
      <p>15-åringens far kjenner seg på ingen måte igjen i politiets beskrivelse av sønnen.</p>
      <p>- De kalte ham inn som vitne en gang. Han vitnet for en kamerat. Det var alt, sier Ibrahim til TV-kanalen.</p>
      <p>
        <b>Han beskriver videre sønnen som en helt vanlig tenåring, som brydde seg om sin familie og venner. Faren mener de har gjort alt for at 15-åringen skulle ha det bra og ikke blande seg inn i problemer.</b>
      </p>
      <p>- Jeg ber alle familier og foreldre om å ta vare på barna sine. Jeg ønsker ikke at noen skal oppleve dette, å miste sitt eget barn, slik jeg har gjort, sier Ibrahim.</p>
      <h3>Ingen pågrepet</h3>
      <p>Det var lørdag at Jaffar ble skutt og drept mens han og en kamerat var på en pizzarestaurant i Malmö sentrum. Tirsdag var det hundrevis av lys på fortauet utenfor restauranten. Samtidig har familien gått ut og bedt politiet ta grep, etter at anonyme personer på sosiale medier har uttrykt glede over at 15-åringen ble skutt og drept.</p>
      <p>
        <b>Ingen er så langt pågrepet etter skyteepisoden, som bare var én i en lang rekke liknende hendelser i byen den seinere tida.</b>
      </p>
      <p>Politiet teori er at kamp om marihuanautsalget i Malmö kan ha vært motiv for drapet på Jaffar lørdag kveld. 15-åringens kompis, som var til stede da Jaffar ble drept, ligger fortsatt på sykehus med livstruende skader etter skytingen.</p>
      <h3>Operasjon «Rimfrost»</h3>
      <p>Tirsdag morgen møtte Dagbladet en av 15-åringens nærmeste venner ved åstedet. Der lå det fremdeles glasskår etter ruta som ble knust da de dødelige skuddene ble avfyrt.</p>
      <p>
        <b>- Han var en av mine beste venner. Han var en veldig snill gutt og hadde ikke store problemer. Problemene hans var bare med venner eller familie. Vanlige problemer, sa kompisen, som ikke vil ha navn og bilde i avisa, blant annet fordi han frykter reaksjoner fra de kriminelle miljøene i Malmö.</b>
      </p>
      <p>Politiet har nå satt ned en nasjonal innsatsstyrke i Operasjon «Rimfrost» som skal <a href="https://www.google.com/search?q=fikk+begeret+til+%C3%A5+renne+over&amp;oq=fikk+begeret+til+%C3%A5+renne+over&amp;aqs=chrome..69i57j0l3.3736j0j7&amp;sourceid=chrome&amp;ie=UTF-8">slå ned på gjengvolden, drapene og eksplosjonene</a>. Samtidig er statistikkene dystre. Ifølge <a href="https://www.aftonbladet.se/nyheter/a/naljgQ/bara-6-av-38-gangmord-har-klarats-upp-i-malmo">Aftonbladet</a> har det de siste åtte åra vært 38 gjengrelaterte drap i Malmö. Bare seks av dem er oppklart med rettskraftig dom.</p>
    </article>
  </body>
</html>