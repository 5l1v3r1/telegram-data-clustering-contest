<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/motte-trumps-riksrettshjelper/71812248"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T22:21:40+00:00"/>
    <meta property="og:title" content="Møtte Trumps riksrettshjelper"/>
    <meta property="og:description" content="Dagen før riksrettshøringene begynner, møtte utenriksminister Ine Eriksen Søreide en av de helt sentrale aktørene, sin amerikanske kollega, Mike Pompeo, i Washington D.C."/>
  </head>
  <body>
    <article>
      <h1>Møtte Trumps riksrettshjelper</h1>
      <h2>Dagen før riksrettshøringene begynner, møtte utenriksminister Ine Eriksen Søreide en av de helt sentrale aktørene, sin amerikanske kollega, Mike Pompeo, i Washington D.C.</h2>
      <address><time datetime="2019-11-12T22:21:40+00:00">12 Nov 2019, 22:21</time> by <a rel="author">Vegard Kristiansen Kvaale</a></address>
      <p>WASHINGTON D.C. (Dagbladet): Mens hele det politiske USA er oppslukt av riksrettsprosedyrene mot USAs president, Donald Trump, kom Søreide til den amerikanske hovedstaden. Der møtte hun sin amerikanske kollega, Mike Pompeo, på en særdeles sur novemberettermiddag.</p>
      <p>- Han er en veldig god kollega, og vi har veldig gode diskusjoner. Vi har møttes veldig mange ganger etter hvert. Jeg opplever også at vi har veldig sammenfallende synspunkter på mange temaer, sier Søreide til Dagbladet like etter møtet.</p>
      <p>
        <i>- Tok du opp situasjonen i Ukraina og det som er kommet fram i riksrettsprosedyrene med Pompeo?</i>
      </p>
      <p>
        <b>- Nei, jeg tok ikke opp Ukraina. Vi hadde mange andre temaer vi diskuterte.</b>
      </p>
      <p>I løpet av det 30 minutter lange møtet snakket de om situasjonen i Syria, Afghanistan og det kommende Nato-toppmøtet.</p>
      <h3>Dypt i skandalen</h3>
      <p>Trump-administrasjonen og Pompeo har imidlertid mye annet på tallerkenen hjemme i D.C. denne høsten.</p>
      <p>Demokratene startet tidligere i høst riksrettsprosedyrene mot Trump fordi han skal ha holdt tilbake nærmere 400 millioner dollar i militærhjelp til Ukraina. Dette for å få Ukrainas nyvalgte president til å starte en korrupsjonsetterforskning mot Trumps politiske motstander, Joe Biden, og sønnen Hunter. Pompeo var selv en av de mange som lyttet på den nå så beryktede samtalen mellom Trump og Ukrainas president, Volodymyr Zelenskyj, i juli.</p>
      <p>Pompeo er også selv trukket dypt inn i skandalen, skriver <a href="https://www.nytimes.com/2019/11/04/us/politics/mike-pompeo-ukraine-state-department.html">New York Times</a>.</p>
      <p>Fortsatt står han last og brast med Trump som hevder det var en «perfekt samtale», og at han ikke har gjort noe galt. Samtidig har karrierediplomater i utenriksdepartementet Pompeo styrer, trosset ham og vitnet mot Trump i Kongressen.</p>
      <figure>
        <img src="https://dbstatic.no/71812654.jpg?imageId=71812654&amp;width=1024&amp;height=615"/>
        <figcaption><b>GODE KOLLEGER:</b> Utenriksminister Ine Eriksen Søreide (H) sammen med USAs utenriksminister Mike Pompeo. Foto: State Department photo by Freddie Everett/ Public Domain Vis mer</figcaption>
      </figure>
      <h3>- Ingen formening</h3>
      <p>
        <i>- Kan Norge stole på at USA holder sine sikkerhetsgarantier og ikke bare følger Trumps personlige politiske motiver når vi ser det som er kommet fram i riksrettsprosedyrene?</i>
      </p>
      <p>
        <b>- De riksrettsprosedyrene som foregår nå, er noe amerikanske myndigheter må håndtere, og ikke noe norske myndigheter har noen formening om. Men vi har ingen grunn til å tvile på den amerikanske sikkerhetsgarantien i Nato. Vi opplever at samarbeidet mellom USA og Europa i Nato styrker seg. Det er større amerikansk engasjement og tilstedeværelse enn det har vært på relativt mange år. Vi opplever også at det er en positiv utvikling bilateralt i forsvars- og sikkerhetssamarbeidet mellom Norge og USA. Det synes vi er bra, sier Søreide.</b>
      </p>
      <p>Onsdag morgen amerikansk tid begynner de offentlige høringene, som blir møtt med enorm interesse. Første vitne ut er William Taylor, som er fungerende ambassadør til Ukraina.</p>
      <figure>
        <img src="https://dbstatic.no/71812655.jpg?imageId=71812655&amp;width=512&amp;height=308"/>
        <figcaption><b>FORNØYD:</b> Ine Eriksen Søreide var godt fornøyd etter møtet med Mike Pompeo i det amerikanske utenriksdepartementet. Foto: Vegard Kristiansen Kvaale / Dagbladet Vis mer</figcaption>
      </figure>
      <p>Da han vitnet i lukkete høringer for noen uker siden, beskrev han et amerikansk skyggediplomati, som ble ledet Trumps private advokat, Rudy Giuliani. Han beskrev også hvordan amerikansk hjelp til Ukraina bare ville komme dersom landet innledet etterforskninger, som kan hjelpe Trump med gjenvalget i 2020, skriver <a href="https://www.npr.org/2019/11/06/776772480/public-impeachment-hearings-to-begin-next-week?t=1573594341481">NPR</a>.</p>
      <h3>- Styrker IS</h3>
      <p>Selv om Søreide bekrefter at hun og Pompeo er enige på mange områder, er det et område hvor de har ulike syn. Det gjelder hvordan Trump tidligere i høst brått varslet at han ville trekke USAs styrker ut av Syria.</p>
      <p>- Jeg uttrykte igjen i møtet i dag bekymring for at amerikanerne trakk seg tilbake på en måte som åpnet et rom for andre aktører som kan gjøre at IS igjen får fotfeste på en måte de ikke har hatt på lang tid. Jeg er også bekymret for at maktforholdene i regionen kan endre seg mye. Både Russland og det syriske regimet kommer godt ut av den situasjonen. Det er dilemmaer vi må håndtere videre. Selv om IS er territorielt bekjempet, har de fortsatt fotfeste mange steder. De har også en ideologisk overbevisningskraft overfor mange, som gjør at de representerer trussel, sier Søreide.</p>
    </article>
  </body>
</html>