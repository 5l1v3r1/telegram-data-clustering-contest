<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/politics/poies-ependyseis-thelei-na-kanei-i-kina-stin-ellada/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T22:30:02+00:00"/>
    <meta property="og:title" content="Ποιες επενδύσεις θέλει να κάνει η Κίνα στην Ελλάδα"/>
    <meta property="og:description" content="Οι δεκαέξι συμφωνίες που υπέγραψαν οι δύο χώρες"/>
  </head>
  <body>
    <article>
      <h1>Ποιες επενδύσεις θέλει να κάνει η Κίνα στην Ελλάδα</h1>
      <h2>Οι δεκαέξι συμφωνίες που υπέγραψαν οι δύο χώρες</h2>
      <address><time datetime="2019-11-12T22:30:02+00:00">12 Nov 2019, 22:30</time> by <a rel="author">ΤοΒΗΜΑ Team</a></address>
      <p>Οι Κινέζοι έφυγαν αλλά οι επενδύσεις μένουν, αφήνοντας πίσω τους ένα “θερμό διάδρομο” επιχειρηματικών συμφωνιών, που επί των πλείστων δεν είναι καινούργιες, αλλά είχαν πει στον “πάγο”. Το επόμενο διάστημα αναμένονται να ξεπαγώσουν πρότζεκτ, όπως το σχέδιο 300 εκατ. ευρώ στον ΟΛΠ, η συμμετοχή σε ιδιωτικοποιήσεις όπως των ΕΛΠΕ και ΔΕΠΑ, ενώ δυναμική αναμένεται η συμμετοχή σε κλάδους ενέργειας, μεταφορές, τουρισμό και στα αγροτικά προϊόντα.</p>
      <p>Ξεχωρίζουν η επένδυση ύψους 300 εκατ. ευρώ της Cosco στον ΟΛΠ, η ΔΕΠΑ, το ενδιαφέρον της State Grid να αγοράσει επιπλέον ποσοστό στον ΑΔΜΗΕ, να μπει μετοχικά στο υποβρύχιο ηλεκτρικό καλώδιο Αττική – Κρήτη, ενώ υπάρχει ενδιαφέρον και για συμμετοχή στις ιδιωτικοποιήσεις, όπως των ΕΛΠΕ.</p>
      <p>
        <a href="https://www.in.gr/2019/11/13/economy/dnt-epimenei-gia-meiosi-syntakseon-kai-aforologitou/">ΔΝΤ : Επιμένει για μείωση συντάξεων και αφορολογήτου</a>
      </p>
      <h3>Πειραιάς</h3>
      <p>Φυσικά, αιχμή στη νέα σελίδα της εμβάθυνσης των σχέσεων Ελλάδας και Κίνας αποτελεί ο Πειραιάς, δηλαδή η πύλη εισόδου των κινεζικών προϊόντων στην ευρωπαϊκή αγορά.Ξεκινούν άμεσα τα έργα του νέου τερματικού σταθμού υποδοχής επιβατών, τα έργα επέκτασης του επιβατικού λιμένα κρουαζιέρας και ξεπαγώνει η επένδυση της Cosco, ύψους 300 εκατ. ευρώ για την κατασκευή του 4ου εμπορευματικού προβλήτα. Το λόγω έργο είχε παγώσει από τις αντιδράσεις των ΟΤΑ, αλλά και το θέμα με τα αντισταθμιστικά οφέλη στο Δήμο Κερατσινίου από την κατασκευή κτιρίου κλπ.</p>
      <p>Το έργο αυτό ανεβάζει το συνολικό προϋπολογισμό των κινεζικών επενδύσεων στο λιμάνι του Πειραιά κοντά στο 1 δισ. ευρώ.</p>
      <p>Η Cosco έχει τριπλή παρουσία στον Πειραιά, με τη θυγατρική της να κατέχει το 51% του μετοχικού κεφαλαίου του ΟΛΠ και αναμένεται να αγοράσει το 16% μόλις ολοκληρώσει τις δεσμευτικές επενδύσεις. Η μεν άλλη θυγατρική της έχει αναλάβει μέσω της εταιρείας ΣΕΠ Α.Ε. υποπαραχωρήσεις των προβλητών ΙΙ και ΙΙΙ του ΟΛΠ. Παράλληλα, η Cosco Hellas έχει παρουσία στην Ελλάδα, με άλλες ναυτιλιακές, εμπορικές και διαμετακομιστικές δραστηριότητες.</p>
      <h3>Θέλουν το 20% της Αριάδνης για τη διασύνδεση Κρήτης – Αττικής</h3>
      <p>Επίσημο ενδιαφέρον υπάρχει, επίσης, και για συμμετοχή στην θυγατρική του ΑΔΜΗΕ «Αριάδνη» για το υποβρύχιο καλώδιο Αττική-Κρήτη για να αποκτήσει ποσοστό ως και 20% στην εταιρεία. Η Ενέργεια πρωτοστατεί στο ενδιαφέρον των Κινέζων, με αρκετά projects, τα οποία περιλαμβάνονται στη συνολική συμφωνία υπέγραψε ο υπουργός Ανάπτυξης Άδωνις Γεωργιάδης, για επενδύσεις με βάση το επικαιροποιημένο «Πλαίσιο Συνεργασίας 2020-2022» των δύο χωρών.</p>
      <p>Στις σημαντικές επενδύσεις περιλαμβάνονται η ολοκλήρωση του master plan της Cosco στον ΟΛΠ, αιολικά πάρκα σε Θράκη, Μάνη, Τρίκορφο, Κρήτη, το ενδιαφέρον της κρατικής εταιρείας δικτύου της Κίνας State Grid να αυξήσει το μετοχικό του ποσοστό στον ΑΔΜΗΕ. Στο επίκεντρο και ο βωξίτης από την κινεζική βιομηχανία «China Nonferrous Metal Industry’s Foreign Engineering and Construction Co», (NFC) .</p>
      <p>Παράλληλα, επενδύσεις αναμένονται στο ηλιοθερμικό πάρκο MINOS στην Κρήτη, ισχύος 50 MW, αλλά και η πιθανή συμμετοχή κινεζικών εταιρειών στους διαγωνισμούς για δύο νέα έργα ΣΔΙΤ που αφορούν επεξεργασία και διαχείριση απορριμμάτων, στην Αχαία και στην Κεντρική Μακεδονία. Τέλος, η συμμετοχή κινεζικών επενδύσεων στην επικείμενη ιδιωτικοποίηση της ΔΕΠΑ και ΕΛΠΕ .</p>
      <h3>Οι δεκαέξι συμφωνίες που υπέγραψαν οι δύο χώρες:</h3>
      <figure>
        <img src="https://www.in.gr/wp-content/uploads/2019/11/mm_076571573464412-1-600x400.jpg"/>
      </figure>
      <h4>1.. Συνθήκη για έκδοση καταζητούμενων</h4>
      <p>Υπογράφεται από τον Υπουργό Δικαιοσύνης Κωνσταντίνο Τσιάρα και τον Υπουργό Εξωτερικών της Κίνας Wang Yi</p>
      <p>Περιεχόμενο: Η Συνθήκη περί εκδόσεως προωθεί την αποτελεσματική συνεργασία στον ποινικό τομέα και έχει στόχο την καταστολή του εγκλήματος με βάση τον αμοιβαίο σεβασμό της κυριαρχίας, της ισότητας και του αμοιβαίου οφέλους. Περιλαμβάνει διατάξεις σχετικά με τον σκοπό, τις προϋποθέσεις, τις διαδικασίες και άλλες σχετικές διατάξεις για την έκδοση εκζητουμένων προσώπων.</p>
      <h4>2. Κατάλογος Βασικών Έργων εντός του Πλαισίου Συνεργασίας 2020-2022</h4>
      <p>Υπογράφεται από τον Υπουργό Ανάπτυξης και Επενδύσεων Άδωνι Γεωργιάδη και από τον Πρόεδρο της Εθνικής Επιτροπής Ανάπτυξης και Μεταρρύθμισης He Lifeng</p>
      <p>Περιεχόμενο: Πρόκειται για τα επενδυτικά σχέδια στα οποία οι δύο πλευρές αποδίδουν ιδιαίτερη σημασία. Η υπογραφή του καταλόγου αποτελεί οιονεί εντολή προς τις κινεζικές κρατικές εταιρείες να εξετάσουν τη συμμετοχή τους, επενδυτική ή άλλου είδους, σε αυτά.</p>
      <h4>3. Μνημόνιο Κατανόησης για την προώθηση της αμφίδρομης επενδυτικής συνεργασίας μεταξύ του Υπουργείου Ανάπτυξης της Ελλάδας και του Υπουργείου Εμπορίου της Κίνας</h4>
      <p>Υπογράφεται από τον Υπουργό Ανάπτυξης Άδωνι Γεωργιάδη και από από τον Υπουργό Εμπορίου της Κίνας Zhong Shan</p>
      <p>Περιεχόμενο: Ενισχύεται το υφιστάμενο θεσμικό πλαίσιο και ενθαρρύνεται περαιτέρω η διμερής συνεργασία, στον επενδυτικό τομέα και γενικότερα μεταξύ επιχειρήσεων των δύο μερών.</p>
      <h4>4. Πρωτόκολλο μεταξύ του Υπουργείου Αγροτικής Ανάπτυξης και Τροφίμων της Ελλάδας και της Γενικής Διοίκησης Τελωνείων της Κίνας για την εξαγωγή σαφράν</h4>
      <p>Υπογράφεται από τον Υπουργό Αγροτικής Ανάπτυξης Μάκη Βορίδη και από κινεζικής πλευράς από την Πρέσβη Zhang Qiyue</p>
      <p>Περιεχόμενο: Θα επιτραπεί η εξαγωγή στην κινεζική αγορά του Κρόκου Κοζάνης, ο οποίος αποτελεί προϊόν ΠΟΠ, ιδιαίτερης σημασίας για την τοπική οικονομία.</p>
      <h4>5. Πρωτόκολλο για την εξαγωγή καρπών ακτινιδίων από την Ελλάδα στην Κίνα, μεταξύ του Υπουργείου Αγροτικής Ανάπτυξης και Τροφίμων και της Γενικής Διοίκησης Τελωνείων της Κίνας</h4>
      <p>Υπογράφεται από τον Υπουργό Αγροτικής Ανάπτυξης και Τροφίμων Μάκη Βορίδη και από την Πρέσβη της Λαϊκής Δημοκρατίας της Κίνας Zhang Qiyue</p>
      <p>Περιεχόμενο: Επεκτείνεται η δυνατότητα εξαγωγής ελληνικών ακτινιδίων από όλες τις περιοχές της χώρας προς την κινεζική αγορά. Έως τώρα, αυτή την δυνατότητα είχαν ορισμένες μόνον περιοχές.</p>
      <h4>6. Μνημόνιο Συνεργασίας σε ραδιοτηλεοπτικά, ηλεκτρονικά και οπτικοακουστικά μέσα μεταξύ της Γενικής Γραμματείας Επικοινωνίας και Ενημέρωσης και της Εθνικής Ραδιοτηλεοπτικής Αρχής της Κίνας</h4>
      <p>Υπογράφεται από τον Υφυπουργό παρά τω Πρωθυπουργώ και Κυβερνητικό Εκπρόσωπο Στέλιο Πέτσα και από τον Nie Chenxi, Administrator of National Radio and Television Administration</p>
      <p>Περιεχόμενο: Έχει ως στόχο την ενίσχυση της διμερούς συνεργασίας στους τομείς του ραδιοφώνου, της τηλεόρασης και των ηλεκτρονικών οπτικοακουστικών μέσων και την ανάπτυξη πολιτιστικών και τεχνολογικών σχέσεων μεταξύ των δύο χωρών.</p>
      <h4>7. Μνημόνιο Κατανόησης για συνεργασία στον τομέα του Αθλητισμού μεταξύ του Υπουργείου Πολιτισμού και Αθλητισμού και της Κινεζικής Ομοσπονδίας Ατόμων με Αναπηρίες</h4>
      <p>Υπογράφεται από τον Υφυπουργό Αθλητισμού Λευτέρη Αυγενάκη και την Πρέσβη Zhang Qiyue</p>
      <p>Περιεχόμενο: Σκοπός είναι η ανάπτυξη συνεργασίας των φορέων των ατόμων με αναπηρία των δύο χωρών, ο συντονισμός της συνεργασίας τους στο διεθνές πλαίσιο και η προώθηση πρωτοβουλιών στο πλαίσιο των διεθνών αθλητικών ομοσπονδιών για την ανταλλαγή εμπειριών, τεχνογνωσίας και την καταπολέμηση της φαρμακοδιέγερσης. Επίσης, η ενίσχυση της συνεργασίας των ατόμων με αναπηρίες στο πλαίσιο των διεθνών Οργανισμών, για την προώθηση των σκοπών του Παραολυμπιακού κινήματος και των ανθρωπίνων δικαιωμάτων στον χώρο του αθλητισμού.</p>
      <h4>8. Μνημόνιο Κατανόησης μεταξύ των Αεροπορικών Αρχών της Ελληνικής Δημοκρατίας και της Λαϊκής Δημοκρατίας της Κίνας</h4>
      <p>Υπογράφεται από τον Υφυπουργό Υποδομών Γιάννη Κεφαλογιάννη και τον Feng Zhenglin, Administrator of Civil Aviation Administration of China</p>
      <p>Περιεχόμενο: Περιλαμβάνει, μεταξύ άλλων, πρόβλεψη περί πολλαπλού διορισμού αεροπορικών εταιρειών, καθώς και νέο Πίνακα Διαδρομών, ο οποίος περιλαμβάνει όλα τα σημεία προορισμού εκατέρωθεν, τη δυνατότητα εκτέλεσης πτήσεων charter, καθώς και μίσθωσης αεροσκαφών (leasing), κατά την εκτέλεση δρομολογίων στις συμφωνηθείσες διαδρομές.</p>
      <h4>9.Συμφωνία για εγκαθίδρυση του Κέντρου Κινεζικών Σπουδών μεταξύ της Κινεζικής Ακαδημίας Κοινωνικών Σπουδών και του Ιδρύματος Αικατερίνης Λασκαρίδη</h4>
      <p>Υπογράφεται από τον Πρόεδρο του Ιδρύματος Αικατερίνης Λασκαρίδη Πάνο Λασκαρίδη και τον Xie Fuzhan, Πρόεδρο της Κινεζικής Ακαδημίας Κοινωνικών Σπουδών</p>
      <p>Περιεχόμενο: Η Κινεζική Ακαδημία Κοινωνικών Σπουδών, δια μέσου του Ιδρύματος Αικατερίνης Λασκαρίδη, πρόκειται να ιδρύσει Κέντρο Κινεζικών Σπουδών, για την διδασκαλία της κινεζικής γλώσσας και την προώθηση του κινεζικού πολιτισμού.</p>
      <h4>10. Συμφωνία μεταξύ του Ινστιτούτου Κομφούκιος της Κίνας και του Πανεπιστημίου Θεσσαλίας της Ελλάδας για εγκαθίδρυση παραρτήματος του πρώτου στο δεύτερο</h4>
      <p>Υπογράφεται από τον Πρύτανη του Πανεπιστημίου Θεσσαλίας Ζήση Μαμούρη και την Πρέσβη Zhang Qiyue</p>
      <p>Περιεχόμενο: Σύμπραξη του Ινστιτούτου Κομφούκιος της Κίνας με το Πανεπιστήμιο Θεσσαλίας της Ελλάδας για την εγκαθίδρυση παραρτήματος του Ινστιτούτου στο ελληνικό ίδρυμα.</p>
      <h4>11. Μνημόνιο Κατανόησης για επιτυχή υλοποίηση του Master Plan της COSCO στον Πειραιά</h4>
      <p>Υπογράφεται από τον Υπουργό Ναυτιλίας Γιάννη Πλακιωτάκη και από τον Πρόεδρο Διοικητικού Συμβουλίου της COSCO Shipping Corporation Limited, Xu Lirong</p>
      <p>Περιεχόμενο: Δηλώνεται με επίσημο τρόπο η βούληση των δύο πλευρών να ξεπεραστούν τα όποια εμπόδια για την υλοποίηση του επενδυτικού προγράμματος της COSCO στον Λιμένα Πειραιώς, που αποτελεί ύψιστη προτεραιότητα από κινεζικής πλευράς.</p>
      <h4>12. Ανακοίνωση για την ίδρυση υποκαταστήματος της Bank of China στην Αθήνα</h4>
      <p>Υπογράφεται από τον Υποδιοικητή της Τράπεζας της Ελλάδος Θεόδωρο Μητράκο και τον Πρόεδρο του Διοικητικού Συμβουλίου της Bank of China, Liu Liange</p>
      <p>Περιεχόμενο: Ανακοινώνεται η ίδρυση υποκαταστήματος της Bank of China στην Αθήνα, 4ης μεγαλύτερης τράπεζας παγκοσμίως</p>
      <h4>13.Ανακοίνωση για την ίδρυση Γραφείου Αντιπροσωπείας της Τράπεζας Βιομηχανίας και Εμπορίου της Κίνας στην Αθήνα</h4>
      <p>Υπογράφεται από τον Υποδιοικητή της Τράπεζας της Ελλάδος Θεόδωρο Μητράκο και τον Πρόεδρο και Εκτελεστικό Διευθυντή της Industrial and Commercial Bank of China, Chen Siqing</p>
      <p>Περιεχόμενο: Ανακοινώνεται η ίδρυση Γραφείου Αντιπροσωπείας της ICBC στην Αθήνα, μεγαλύτερης τράπεζας παγκοσμίως.</p>
      <h4>14. Συμφωνία για εκδήλωση ενδιαφέροντος στο έργο ηλεκτρικής διασύνδεσης της ηπειρωτικής Ελλάδας με την Κρήτη</h4>
      <p>Υπογράφεται από τον Πρόεδρο και Διευθύνοντα Σύμβουλο του ΑΔΜΗΕ Μανούσο Μανουσάκη και τον Πρόεδρο της State Grid Corporation of China, Kou Wei</p>
      <p>Περιεχόμενο: Εκδηλώνεται με τον πλέον επίσημο τρόπο το κινεζικό ενδιαφέρον για συμμετοχή στον διαγωνισμό που αναμένεται να ανακοινωθεί σύντομα για την ηλεκτρική διασύνδεση της ηπειρωτικής Ελλάδας με την Κρήτη.</p>
      <h4>15. Συμφωνία συνεργασίας για τη δημιουργία του έργου MINOS 50MW στην Κρήτη</h4>
      <p>Υπογράφεται από την ελληνική πλευρά από τον Πρόεδρο NUR Energie Kevin Sara και από τον Διευθύνοντα Σύμβουλο Prenecon-Green Energy Holdings Plc Δημήτριο Μπούρα και από κινεζικής πλευράς από τον Πρόεδρο και Εκτελεστικό Διευθυντή της Industrial and Commercial Bank of China Chen Siqing και τον Πρόεδρο του China Energy Engineering Group Wang Jianping</p>
      <p>Περιεχόμενο: Επισφραγίζεται η συνεργασία των δύο χωρών στις ανανεώσιμες πηγές ενέργειας, καθώς με το συγκεκριμένο έργο εξασφαλίζεται η μεταφορά και χρήση προηγμένης κινεζικής τεχνολογίας για την παραγωγή ηλεκτρικής ενέργειας στην Κρήτη, ώστε να ενισχυθεί σημαντικά η ενεργειακή αυτονομία του νησιού.</p>
      <h4>16. Δέσμη συμβάσεων χρηματοδότησης για την κατασκευή έργων στο λιμάνι του Πειραιά</h4>
      <p>Υπογράφεται από ελληνικής πλευράς από τους Αντιπρόεδρο Ευρωπαϊκής Τράπεζας Επενδύσεων Andrew McDowell και Διευθυντή του Οργανισμού Λιμένος Πειραιώς Θανάση Λιάγκο και από κινεζικής πλευράς από τον Πρόεδρο της Εxport-Import Bank of China, Xu Xiaolian</p>
      <p>Περιεχόμενο: Αφορά τη χρηματοδότηση του επενδυτικού προγράμματος της COSCO από την Ευρωπαϊκή Τράπεζα Επενδύσεων με την παροχή εγγυήσεων από την κρατική Εxport-Import Bank of China. Έτσι εκδηλώνεται με άμεσο θετικό τρόπο η υποστήριξη της Ευρωπαϊκής Τράπεζας Επενδύσεων και κατ’ επέκταση η υποστήριξη της ΕΕ στην εν λόγω επένδυση.</p>
      <p>
        <a href="https://www.tovima.gr/2019/11/13/world/enas-kosmos-se-anavrasmo/">Ενας κόσμος σε αναβρασμό – Τα αίτια πίσω από το κύμα παγκόσμιων διαδηλώσεων</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/12/world/diethni-mme-epikentrothikan-stis-dimereis-symfonies-elladas-kinas/"/>
        <a href="https://www.tovima.gr/2019/11/12/vimatv/pengk-ligouan-h-soprano-proti-kyria-tis-kinas/"/>
        <a href="https://www.tovima.gr/2019/11/12/politics/o-si-tzinpingk-milise-therma-gia-ti-diakyvernisi-syriza/"/>
        <a href="https://www.tovima.gr/2019/11/12/inbox/si-tzinpingk-oxi-mono-symfono-stin-epistrofi-ton-glypton-tou-parthenona-alla-tha-exete-tin-ypostiriksi-mas/"/>
        <a href="https://www.tovima.gr/2019/11/12/inbox/sto-mouseio-tis-akropolis-o-si-tzinpingk/"/>
        <a href="https://www.tovima.gr/2019/11/12/world/to-verolino-fovatai-nea-prosfygiki-krisi/"/>
        <a href="https://www.tovima.gr/2019/11/12/society/kykloforiakon-rythmiseon-synexeia-enopsei-tis-anaxorisis-si-tzinpingk/"/>
        <a href="https://www.tovima.gr/2019/11/12/opinions/sta-ftera-tou-drakou/"/>
        <a href="https://www.tovima.gr/2019/11/11/politics/tzinpingk-anoigei-nea-afetiria-stis-sxeseis-elladas-kinas/"/>
        <a href="https://www.tovima.gr/2019/11/11/finance/handelsblatt-megales-oi-filodoksies-ton-kinezon-stin-ellada/"/>
        <a href="https://www.tovima.gr/2019/11/11/society/nees-kykloforiakes-rythmiseis-sto-kentro-tis-athinas/"/>
        <a href="https://www.tovima.gr/2019/11/11/politics/proedriko-megaro-osa-eginan-sto-deipno-pros-timin-tou-si-tzinpingk/"/>
        <a href="https://www.tovima.gr/2019/11/11/politics/o-dialogos-morali-si-tzinpingk/"/>
        <a href="https://www.tovima.gr/2019/11/11/politics/proedriko-megaro-episimo-deipno-tou-prokopi-paylopoulou-ston-kinezo-proedro/"/>
        <a href="https://www.tovima.gr/2019/11/11/politics/cosco-i-thermi-ypodoxi-ton-mitsotaki-si-tzinpingk/"/>
        <a href="https://www.tovima.gr/2019/11/11/politics/stratigiki-synergasia-elladas-kinas-ti-provlepei-i-koini-diakiryksi/"/>
        <a href="https://www.tovima.gr/2019/11/11/politics/mitsotakis-tzinpingk-sto-limani-tis-cosco/"/>
        <a href="https://www.tovima.gr/2019/11/11/politics/anafora-mitsotaki-sta-glypta-tou-parthenona-mprosta-ston-kinezo-proedro/"/>
        <a href="https://www.tovima.gr/2019/11/11/finance/daneio-140-ekat-eyro-gia-erga-pou-tha-metamorfosoun-to-limani-tou-peiraia/"/>
        <a href="https://www.tovima.gr/2019/11/11/finance/periexomeno-kai-stoxoi-tou-aeroporikou-mnimoniou-katanoisis-elladas-kinas/"/>
      </related>
    </article>
  </body>
</html>