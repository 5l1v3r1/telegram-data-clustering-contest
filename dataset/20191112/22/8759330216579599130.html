<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903553/red-flames-hebben-geen-genade-voor-litouwen-weergaloze-de-caigny-is-beul.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-12T22:19:00+00:00"/>
    <meta property="og:title" content="Red Flames hebben geen genade voor Litouwen, weergaloze De Caigny is beul"/>
    <meta property="og:description" content="De Red Flames behouden het maximum van de punten in hun kwalificatiepoule voor het EK 2021. De komst van Litouwen mocht geen problemen opleveren en zo geschiedde. Na anderhalf uur eenrichtingsvoetbal stond een 6-0 op het scorebord. Het werd een avond om nooit te vergeten voor Tine De Caigny."/>
  </head>
  <body>
    <article>
      <h1>Red Flames hebben geen genade voor Litouwen, weergaloze De Caigny is beul</h1>
      <address>
        <time datetime="2019-11-12T22:19:00+00:00">12 Nov 2019, 22:19</time>
      </address>
      <p>
        <b>De Red Flames behouden het maximum van de punten in hun kwalificatiepoule voor het EK 2021. De komst van Litouwen mocht geen problemen opleveren en zo geschiedde. Na anderhalf uur eenrichtingsvoetbal stond een 6-0 op het scorebord. Het werd een avond om nooit te vergeten voor Tine De Caigny.</b>
      </p>
      <p>De Caigny, op clubniveau actief bij de vrouwen van RSC Anderlecht, is van nature een centrale middenvelder, maar mocht zich tegen Litouwen uitleven in de spits. Dat bleek een gouden zet van formaat van bondscoach Yves Serneels. In totaal wist De Caigny liefst vijf (!) keer te scoren. Vooral met haar lengte stelde ze de Litouwse achterhoede voor onoverkomelijke problemen.</p>
      <aside>Lees meer<br/><a href="https://www.voetbalprimeur.be/nieuws/897109/red-flames-vestigen-record-met-nieuwe-ranking-van-wereldvoetbalbond-fifa.html?itm_source=www.voetbalprimeur.be&amp;itm_medium=highlighted-content">Red Flames vestigen record met nieuwe ranking van Wereldvoetbalbond FIFA</a></aside>
      <p>Hét moment van de eerste helft kwam echter op naam van een Litouwse, Algimante Mikutaite. Op een ongevaarlijke lage voorzet had de linksachter alle tijd om te ontzetten, maar Mikutaite raakte de bal totaal verkeerd en vloerde prompt haar eigen doelvrouw. Die lachwekkende own-goal betekende de 2-0. Na nog eens vier doelpunten van De Caigny, die ook al de openingstreffer voor zich had genomen, eindigde het duel dus op 6-0.</p>
      <p>De statistieken na afloop van het duel spreken boekdelen: de Belgische vrouwen ondernamen 37 doelpogingen, de Litouwse dames amper één. Door de zege blijven de Red Flames ongenaakbaar aan kop van hun kwalificatiegroep. De volgende speeldag wordt ongetwijfeld cruciaal. Dan neemt de nationale ploeg het op tegen grote concurrent Zwitserland.</p>
    </article>
  </body>
</html>