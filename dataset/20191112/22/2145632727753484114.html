<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18573026-documentarul-despre-lagarele-de-concentrare-care-i-a-infuriat-pe-polonezi"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-12T22:00:00+00:00"/>
    <meta property="og:title" content="Documentarul despre lagărele de concentrare care i-a înfuriat pe polonezi"/>
    <meta property="og:description" content="Primul ministru polonez, Mateusz Morawiecki, a trimis o scrisoare platformei Netflix solicitând să fie aduse modificări documentarului ”The Devil Next Door”, povestea unui american de origine ucraineană acuzat că a fost paznic în lagărele de concentrare naziste."/>
  </head>
  <body>
    <article>
      <h1>Documentarul despre lagărele de concentrare care i-a înfuriat pe polonezi</h1>
      <address><time datetime="2019-11-12T22:00:00+00:00">12 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18573026/1/documentar-devil-next-door-netflix-descopera.jpg"/>
      </figure>
      <p>Primul ministru polonez, Mateusz Morawiecki, a trimis o scrisoare platformei Netflix solicitând să fie aduse modificări documentarului ”The Devil Next Door”, povestea unui american de origine ucraineană acuzat că a fost paznic în lagărele de concentrare naziste.</p>
      <p>Mateusz Morawiecki a arătat că harta pe care sunt localizate lagărele de concentrare naziste include graniţele Poloniei actuale, potrivit Mediafax.</p>
      <p>Acest lucru sugerează în mod eronat faptul că Polonia este vinovată pentru lagărele de concentrare, în ciuda faptului ţara era ocupată de Germania în timpul celui de-al Doilea Război Mondial.</p>
      <p>Netflix a declarat pentru Reuters că a aflat ce probleme ridică documentarul.</p>
      <p>Germania nazistă a invadat Polonia în 1939, marcând declanşarea celui de-al Doilea Război Mondial. Germanii au construit mai multe lagăre de concentrare pe teritoriul ocupat, inclusiv Auschwitz, unde au fost ucise milioane de persoane, majoritatea, evrei.</p>
      <p>Morawiecki i-a adresat scrisoarea lui Reed Hastings, CEO al Netflix, insistând asupra nevoii de a "cinsti memoria şi de a păstra adevărul în legătură cu Al Doilea Război Mondial şi cu Holocaustul". Politicianul a acuzat ”anumite filme” de pe Netflix de ”inexactităţi flagrante” şi ”rescrierea istoriei”.</p>
      <h3>Eroare „strigătoare la cer”</h3>
      <p>Liderul polonez a trimis Netflix şi o hartă a Europei din 1942, ca şi mărturia lui Witold Pilecki, unul dintre cei închişi la Auschwitz.</p>
      <p>"Cred că eroarea strigătoare la cer a fost comisă în mod neintenţionat”, a adăugat Morawiecki.</p>
      <p>Polonia a introdus în 2017 legi care pedepsesc afirmaţiile care ar sugera o vinovăţie poloneză pentru atrocităţile comise de Germania Nazistă. Comunitatea internaţională a protestat solicitând guvernului de la Varşovia şă renunţe la pedeapsa de trei ani de închisoare pentru cei care încalcă o asemenea lege.</p>
      <figure>
        <iframe src="https://www.youtube.com/embed/J8h16g1cVak" width="560" height="315" data-service="Youtube" scrolling="no"/>
      </figure>
      <p>Cea mai mare parte a populaţiei evreieşti a dispărut în timpul ocupaţiei.</p>
      <p>Chiar dacă Polonia neagă orice implicare a cetăţenilor săi în Holocaust, au existat polonezi care au ucis evrei şi alţi civili în timpul şi după încheierea Celui De-al Doilea Război Mondial, arată BBC.</p>
      <p>Sătenii din satul polonez Jedwabne, la indicaţiile unei mici unităţi germane, au închis peste 300 de evrei într-un hambar şi le-au dat foc, în 1941. Dintre polonezii care au participat la masacru 12 au fost condamnaţi, după război, în 1949, la pedepse cuprinse între opt şi 15 ani de închisoare.</p>
      <related>
        <a href="https://www.descopera.ro/dnews/17993307-videoclip-rammstein-lagar-nazist-starneste-controverse"/>
      </related>
      <related>
        <a href="https://www.descopera.ro/istorie/16826517-dupa-mai-bine-de-70-de-ani-familia-unei-victime-a-holocaustului-a-fost-reunita-odata-cu-descoperirea-unui-pandantiv-gasit-in-fostul-lagar-unde-a-murit"/>
      </related>
      <related>
        <a href="https://www.descopera.ro/lumea-digitala/16757603-un-fost-agent-fbi-doreste-sa-foloseasca-inteligenta-artificiala-pentru-a-afla-cine-a-tradat-o-pe-anne-frank-care-a-murit-in-lagar-in-timpul-germaniei-naziste"/>
      </related>
      <related>
        <a href="https://www.descopera.ro/dnews/16009855-holocaust-pe-gheata-sotia-purtatorului-de-cuvant-al-lui-putin-patineaza-in-uniforma-de-lagar-video"/>
      </related>
      <related>
        <a href="https://www.descopera.ro/dnews/15772535-un-veteran-de-razboi-s-a-reintalnit-cu-barbatul-pe-care-l-a-salvat-dintr-un-lagar-de-concentrare-tot-ce-am-astazi-toti-copiii-mei-nepotii-si-stranepotii-se-datoreaza-tie-video"/>
      </related>
      <related>
        <a href="https://www.descopera.ro/dnews/17533188-tortionarul-ion-ficior-a-murit"/>
      </related>
      <related>
        <a href="https://www.descopera.ro/istorie/16184434-eroul-din-iad-gisella-perl-evreica-din-sighetul-marmatiei-care-a-ajutat-sute-de-femei-insarcinate-din-lagarul-de-la-auschwitz"/>
      </related>
      <related>
        <a href="https://www.descopera.ro/istorie/16092922-scarile-mortii-de-la-mauthausen-lagarul-de-exterminare-nazist-care-socheaza-prin-cruzimea-cu-care-erau-tratati-prizonierii-galerie-foto"/>
      </related>
      <related>
        <a href="https://www.descopera.ro/istorie/15600721-un-lagarul-de-concentrare-renumit-pentru-torturile-brutale-la-care-erau-supusi-detinutii-va-fi-trasformat-intr-un-resort-de-lux"/>
      </related>
      <related>
        <a href="https://www.descopera.ro/istorie/15081455-treblinka-lagarul-in-care-5000-de-oameni-erau-omorati-in-20-de-minute-video"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/17993307-videoclip-rammstein-lagar-nazist-starneste-controverse"/>
        <a href="https://www.descopera.ro/istorie/16826517-dupa-mai-bine-de-70-de-ani-familia-unei-victime-a-holocaustului-a-fost-reunita-odata-cu-descoperirea-unui-pandantiv-gasit-in-fostul-lagar-unde-a-murit"/>
        <a href="https://www.descopera.ro/lumea-digitala/16757603-un-fost-agent-fbi-doreste-sa-foloseasca-inteligenta-artificiala-pentru-a-afla-cine-a-tradat-o-pe-anne-frank-care-a-murit-in-lagar-in-timpul-germaniei-naziste"/>
        <a href="https://www.descopera.ro/dnews/16009855-holocaust-pe-gheata-sotia-purtatorului-de-cuvant-al-lui-putin-patineaza-in-uniforma-de-lagar-video"/>
      </related>
    </article>
  </body>
</html>