<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/12/krimski-tatari-s-tejki-prisydi-v-rusiia-za-terorizym.429380"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T22:15:00+00:00"/>
    <meta property="og:title" content="Кримски татари с тежки присъди в Русия за тероризъм"/>
    <meta property="og:description" content="Военен съд осъди шестимата на 7 до 19 години затвор | Dnes.bg"/>
  </head>
  <body>
    <article>
      <h1>Кримски татари с тежки присъди в Русия за тероризъм</h1>
      <h2>Военен съд осъди шестимата на 7 до 19 години затвор</h2>
      <address><time datetime="2019-11-12T22:15:00+00:00">12 Nov 2019, 22:15</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Шестима кримски татари получиха днес в Русия тежки присъди за тероризъм, предаде Франс прес.</p>
      <p>Правозащитната организация "Амнести интернешънъл" осъди процеса предвид обвиненията срещу Москва, че се стреми да подчини тази мюсюлманска общност.</p>
      <p>Военен съд в южния руски град Ростов на Дон издаде присъди от 7 до 19 години затвор срещу Емир Усеин-Куку, Муслим Алиев, Вадим Сирук, Енвер Бекиров, Рефат Алимов и Арсен Джепаров по обвинения, че са създали в Крим, анексиран от Русия през 2014 г., клетка на радикалното ислямистко движение Хизб ут Тахрир.</p>
      <p>Забранено в Русия и разглеждано от властите като терористично, това движение се обявява за ненасилствено и твърди, че се стреми с мирни средства да създаде халифат, по-специално в мюсюлманските региони на Русия и в бившите съветски републики в Централна Азия, отбелязва АФП, цитирана от БТА.</p>
      <p>Магистратите обаче прецениха този стремеж като "опит за завземане на властта с насилие".</p>
      <p>Арестувани през 2016 г., шестимата обвиняеми винаги са отричали да членуват в Хизб ут Тахрир и са определяли като политически гоненията срещу тях, писа по повод процеса руският в. "Комерсант".</p>
      <p>Повечето кримски татари са против анексията на украинския полуостров от Русия и затова са подложени на силен натиск от руските власти. Москва, например, забрани като "терористична организация" Меджлиса - представителен орган на татарите от Крим, прогони от полуострова историческия им лидер Мустафа Джемилев и закри телевизията на това малцинство.</p>
      <p>След днешната присъда "Амнести интернешънъл" гневно осъди "забележителната жестокост" на руското правосъдие и разкри, че правозащитникът Емир Усеин-Куку е критикувал в миналото репресиите, на които според него са подложени кримските татари.<br/> </p>
    </article>
  </body>
</html>