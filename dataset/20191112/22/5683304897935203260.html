<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/editorial/2019/11/13/sabarimala-Temple-Opening-preparations-survey.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T22:32:00+00:00"/>
    <meta property="og:title" content="മണ്ഡലകാലം 4 ദിനങ്ങൾ മാത്രം അകലെ; ശബരിമലയിൽ ഒരുക്കം എന്തായി?"/>
    <meta property="og:description" content="സന്നിധാനത്തു ശ്രീകോവിലിന്റെ വടക്കേ വശത്ത് കോൺക്രീറ്റ് ജോലികൾ പുരോഗമിക്കുന്നു. പുതിയ തറയോടു പാകും. 2 ദിവസം കൊണ്ട് പണി പൂർത്തിയാകും.പതിനെട്ടാം പടിക്ക്.മണ്ഡലകാലം. Malayalam News. Manorama Online. Sabarimala News. Sabarimala Temple Opening. Sabarimala.Editorial Column. Newspaper Editorials. Malayala Manorama. Manorama Online"/>
  </head>
  <body>
    <article>
      <h1>മണ്ഡലകാലം 4 ദിനങ്ങൾ മാത്രം അകലെ; ശബരിമലയിൽ ഒരുക്കം എന്തായി?</h1>
      <address><time datetime="2019-11-12T22:32:00+00:00">12 Nov 2019, 22:32</time> by <a rel="author">തയാറാക്കിയത്: ആർ. കൃഷ്ണരാജ്, മിന്റു പി. ജേക്കബ്</a></address>
      <p>
        <b>∙ സന്നിധാനം </b>
      </p>
      <p>സന്നിധാനത്തു ശ്രീകോവിലിന്റെ വടക്കേ വശത്ത് കോൺക്രീറ്റ് ജോലികൾ പുരോഗമിക്കുന്നു. പുതിയ തറയോടു പാകും. 2 ദിവസം കൊണ്ട് പണി പൂർത്തിയാകും. </p>
      <p>പതിനെട്ടാം പടിക്ക് ഇരുവശത്തും പുതിയ ലോമാസ്റ്റ് ലൈറ്റുകൾ സ്ഥാപിച്ചു. ഭക്തർ വരിനിൽക്കുന്ന സ്ഥലത്തും പുതിയ ലൈറ്റ് വരും. ഇവിടെ കൈവരിയോടു ചേർന്ന് ഇരുമ്പുവേലിയും നിർമിച്ചിട്ടുണ്ട്. അരവണ വിതരണകേന്ദ്രത്തിൽ നിർമാണ സാമഗ്രികൾ കൂട്ടിയിട്ടിരിക്കുന്നു. ഇവിടം 2 ദിവസത്തിനകം വൃത്തിയാക്കുമെന്ന് കരാറുകാർ. </p>
      <p> മാളികപ്പുറത്തിന് എതിർവശത്തു മീഡിയ റൂമുകൾ പ്രവർത്തിച്ചിരുന്ന കെട്ടിടം പൂർണമായും ഇടിച്ചുനിരത്തി. കെട്ടിട അവശിഷ്ടങ്ങൾ നീക്കുന്നതേയുള്ളൂ. ഇവിടെയിനി ഭക്തർക്കു വിശ്രമിക്കാൻ സൗകര്യമൊരുക്കും. നിലവിലെ സാഹചര്യത്തിൽ നട തുറക്കും മുൻപു പണി പൂർത്തിയാകില്ല. </p>
      <p> മരാമത്തു സമുച്ചയത്തിന് എതിർവശത്ത് 2 പുതിയ വിശ്രമകേന്ദ്രങ്ങളുടെ നിർമാണം പുരോഗമിക്കുന്നു. ഇവിടെ വിരിവയ്ക്കാൻ സൗകര്യമൊരുക്കും. നിർമാണം തീർഥാടനത്തിനു മുൻപു പൂർത്തിയാകില്ല.  </p>
      <p>
        <b>ശുദ്ധജല വിതരണം</b>
      </p>
      <p>അപ്പാച്ചിമേട് മുതൽ സന്നിധാനം വരെ ശുദ്ധജലം വിതരണം ചെയ്യാൻ 40 കൗണ്ടറുകൾ തുറക്കും. ഇവ 24 മണിക്കൂറും പ്രവർത്തിക്കും. സന്നിധാനത്ത് കുടിവെള്ളം കിട്ടുന്ന 283 ടാപ്പുകൾ സ്ഥാപിക്കും. ജല അതോറിറ്റിയുടെ കിയോസ്‌ക് നവീകരണം പമ്പ മുതൽ സന്നിധാനം വരെ നടക്കുന്നുണ്ട്.</p>
      <p>മകരവിളക്ക് ലക്ഷ്യമാക്കി, കുന്നാറിൽനിന്നു 2.65 കോടി ലീറ്റർ ശുദ്ധജലമെത്തിച്ച് സന്നിധാനത്തു കരുതിവയ്ക്കും.</p>
      <p>
        <b>ശുചിമുറി</b>
      </p>
      <p>സന്നിധാനത്ത് 997 ശുചിമുറികൾ ഒരുക്കും. നടപടികൾ പൂർത്തിയായിട്ടില്ല. </p>
      <p>
        <b>അന്നദാനം</b>
      </p>
      <p>ഒരു ദിവസം 30,000 പേർക്കു ഭക്ഷണം കഴിക്കാനുള്ള സൗകര്യമാണ് സന്നിധാനത്തുള്ളത്. ഒരുസമയം 500 പേർക്കാണു ഭക്ഷണം നൽകുന്നത്. അന്നദാന മണ്ഡപത്തിന്റെ നിർമാണം  പുരോഗമിക്കുന്നു. 2 ദിവസത്തിനകം പൂർത്തിയാകും. </p>
      <p>
        <b>മാലിന്യസംസ്‌കരണം</b>
      </p>
      <p>സന്നിധാനത്ത് 5 ലക്ഷം ലീറ്റർ മാലിന്യം സംസ്കരിക്കാൻ ശേഷിയുള്ള പ്ലാന്റ് ഉണ്ട്. എന്നാൽ, ഇതിനു കരാർ നൽകിയിട്ടില്ല. 200 കിലോഗ്രാം മാലിന്യം സംസ്‌കരിക്കാനുള്ള 2 ഇൻസിനറേറ്റർ സജ്ജം. 300 കിലോഗ്രാം ശേഷിയുള്ള ഇൻസിനറേറ്ററും തയാർ.</p>
      <p>പ്രളയത്തിൽ തകർന്ന പമ്പയിലെ മാലിന്യസംസ്കരണ പ്ലാന്റ് അറ്റകുറ്റപ്പണി പൂർത്തിയാക്കി. 3.50 ലക്ഷം ലീറ്ററാണ് സംസ്‌കരണ ശേഷി. </p>
      <p>
        <b>താമസസൗകര്യം</b>
      </p>
      <p>സന്നിധാനത്തെ അതിഥിമന്ദിരം, ഡോണർ ഹൗസുകൾ എന്നിവ ഓൺലൈൻ വഴി ബുക്ക് ചെയ്യാം. ദേവസ്വം ബോർഡിന്റെ വെബ്സൈറ്റ് വഴിയാണ് ബുക്ക് ചെയ്യേണ്ടത്. </p>
      <p>
        <u>http://travancoredevaswomboard.org/sabarimala/sabarimala-accommodation</u>
      </p>
      <p>
        <b>∙ പമ്പ</b>
      </p>
      <p>പമ്പയിൽ നിന്നു സന്നിധാനത്തേക്കുള്ള നടപ്പാതയിൽ മരക്കൂട്ടത്തിനു സമീപത്തെ ക്യൂ കോംപ്ലക്സിൽ മരച്ചില്ല വീണു വഴി മുടങ്ങിക്കിടക്കുന്നു.</p>
      <p>മരക്കൂട്ടത്തും ചന്ദ്രാനന്ദൻ റോഡിലും മഴയിൽ ഒലിച്ചിറങ്ങിയ മൺകൂനകൾ ചെളിക്കുളമായി കിടക്കുകയാണ്. സാനിറ്റേഷൻ വിഭാഗത്തിന്റെ ജോലികൾ തുടങ്ങുമ്പോൾ തീർഥാടനപാത ഗതാഗതയോഗ്യമാകുമെന്നാണ് അറിയിപ്പ്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/12/sabari2.jpg"/>
        <figcaption>പ്രളയത്തിൽ മണ്ണു വന്നടിഞ്ഞ് ആഴം കുറഞ്ഞ പമ്പാനദിയിൽ മണ്ണു നീക്കം ചെയ്യുന്നു.</figcaption>
      </figure>
      <p>എന്നാൽ, ഇതുവരെ ജോലി എവിടെയും എത്തിയിട്ടില്ല. ത്രിവേണി പാലം കഴിഞ്ഞ് പ്രധാന നടപ്പന്തലിന്റെ ജോലികൾ പുരോഗമിക്കുന്നു. </p>
      <p>
        <b>ശുദ്ധജലം </b>
      </p>
      <p>പമ്പയിൽ ജല അതോറിറ്റിയുടെ കിയോസ്‌കുകൾ സ്ഥാപിച്ചു തുടങ്ങി. അതേസമയം, ത്രിവേണിയിൽ ദേവസ്വം ബോർഡിന്റെ 3 കിയോസ്‌കുകളുടെ പണി വനം വകുപ്പുമായുള്ള തർക്കത്തെത്തുടർന്നു നിർത്തിവച്ചു; പ്രശ്നം മുഖ്യമന്ത്രിയുടെ മുന്നിൽ. </p>
      <p>
        <b>ശുചിമുറി</b>
      </p>
      <p>പമ്പയിൽ 290 ശുചിമുറികൾ നിർമിക്കും. പ്രളയത്തിൽ തകർന്ന ശുചിമുറികളിൽ ഉപയോഗിക്കാവുന്നവ അറ്റകുറ്റപ്പണി പൂർത്തിയാക്കി. 100 ബയോ ശുചിമുറികൾ സ്ഥിപിക്കുമെന്നാണ് അറിയിപ്പ്. ഇതിൽ പകുതിയെണ്ണം പമ്പയിൽ എത്തിച്ചിട്ടുണ്ട്.</p>
      <p>ബാക്കിയുള്ളവ 2 ദിവസത്തിനകം എത്തിക്കും. വനിതകൾക്കായി 62 ശുചിമുറികൾ പ്രത്യേകം ഉണ്ടാക്കാനും പദ്ധതിയുണ്ട്. </p>
      <p>
        <b>പ്രളയ ബാക്കി</b>
      </p>
      <p>തകർന്ന പമ്പയുടെ പുനരുദ്ധാരണം ഇനിയും പൂർത്തിയായിട്ടില്ല. ഹിൽടോപ്പിന് അടിവാരത്ത് പുഴയിലേക്ക് ഇടിഞ്ഞുവീണ സ്ഥലം സംരക്ഷിക്കാൻ മണൽചാക്കുകൾ അടുക്കി മതിലുയർത്തിയെങ്കിലും കഴിഞ്ഞ പ്രളയത്തിൽ മുഴുവൻ തകർന്നു.</p>
      <p>പ്ലാസ്റ്റിക് ചാക്കുകൾ പമ്പയാറിൽ ചേർന്നു. ജലസേചന വകുപ്പാണു നവീകരണം നടത്തേണ്ടത്. പമ്പയിലെ തടയണയും നശിച്ച നിലയിലാണ്. പ്രളയത്തിൽ തകർന്ന കെട്ടിടങ്ങളുടെ അവശിഷ്ടങ്ങൾ ഇപ്പോഴും മണൽപ്പുറത്തുണ്ട്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/12/sabari3.jpg"/>
        <figcaption>മരക്കൂട്ടത്തിനും ശബരിപീഠത്തിനും മധ്യേയുള്ള ക്യൂ കോംപ്ലക്സിൽ വഴിമുടക്കി കിടക്കുന്ന മരച്ചില്ലകൾ.</figcaption>
      </figure>
      <p>ആറാട്ടുകടവിലും സമീപപ്രദേശങ്ങളിലും കുളിക്കുമ്പോൾ അപകട ഭീഷണിയുണ്ട്. കഴിഞ്ഞ സീസണിൽ ഒരു കുട്ടി ഇവിടെ മരണപ്പെട്ടിരുന്നു. </p>
      <p>
        <b>പ്രധാനപാത നവീകരണം</b>
      </p>
      <p>നിലയ്ക്കൽ മുതൽ പമ്പ വരെ ടാറിങ് പുരോഗമിക്കുന്നു. തീർഥാടനത്തിനു മുൻപ് റോഡ് പണി പൂർത്തിയാകും. </p>
      <p>മണ്ണിടി‍ഞ്ഞു റോഡിന്റെ പകുതി ഇല്ലാതായ കമ്പകത്തുംവളവിൽ ഒരിടത്തു കരിങ്കൽകെട്ടിന്റെ ജോലികൾ </p>
      <p>പൂർത്തിയാവുന്നു. രണ്ടാമത്തെ സ്ഥലത്ത് പണി പകുതി ആയതേയുള്ളൂ. ഇവിടത്തെ ടാറിങ് പൂർത്തിയായ ശേഷമേ ഇലവുങ്കൽ കണമല റോഡിന്റെ ടാറിങ് തുടങ്ങൂ. ഇവിടെ, തീർഥാടനം തുടങ്ങും മുൻപ് ജോലി പൂർത്തിയാവാനിടയില്ല.  </p>
      <p>
        <b>∙ നിലയ്ക്കൽ</b>
      </p>
      <p>സ്വകാര്യ വാഹനങ്ങൾക്കു നിലയ്ക്കൽ വരെയേ സർവീസ് ന‍ടത്താനാകൂ. പാർക്കിങ് സൗകര്യം ഒരുക്കാൻ മരംമുറി തുടങ്ങിയിട്ടേയുള്ളൂ.</p>
      <p>വിരിവയ്ക്കാൻ കഴിഞ്ഞ വർഷത്തെ അതേ സൗകര്യമാണ് ഇക്കുറിയും. 2 മണ്ഡപങ്ങളാണ് ഇവിടെയുള്ളത്. പ്രധാന ഇടത്താവളത്തിൽ സ്ഥാപിക്കുമെന്നു പ്രഖ്യാപിച്ച സൗകര്യങ്ങൾ ഒരുക്കിയിട്ടില്ല. 2000 വണ്ടികൾ കൂടി അധികമായി ഇടാനുള്ള സൗകര്യം ഒരുക്കിയാൽ നിലയ്ക്കലിലെ പാർക്കിങ് ശേഷി 11,000 ആയി ഉയരും. </p>
      <p>
        <b>കുടിവെള്ളം</b>
      </p>
      <p>നിലയ്ക്കൽ 300 ജല കിയോസ്‌കുകൾ സ്ഥാപിക്കാനാണു തീരുമാനം. ജോലികൾ തുടങ്ങിയിട്ടേയുള്ളൂ. ചുക്കുവെള്ള വിതരണത്തിനും കൗണ്ടറുകൾ ഉണ്ടാകും.</p>
      <p>ജല അതോറിറ്റിയുടെ നേതൃത്വത്തിൽ ടാങ്കിൽ ദിവസേന 25 ലക്ഷം ലീറ്റർ വെള്ളം നിറച്ചുനൽകും. 50 ലക്ഷം ലീറ്റർ ശേഷിയുള്ള ടാങ്കിന്റെ പണി ആലോചനയിലുണ്ടെങ്കിലും ഈ തീർഥാടനകാലത്തു യാഥാർഥ്യമാകില്ല. </p>
      <p>
        <b>ശുചിമുറി </b>
      </p>
      <p>നിലയ്ക്കൽ 1095 ശുചിമുറികളും 60 കുളിമുറികളും സ്ഥാപിക്കും. ഇതിന്റെ ജോലികൾ തുടങ്ങി. </p>
      <p>
        <b>അന്നദാനം</b>
      </p>
      <p>നിലയ്ക്കൽ 5000 പേർക്ക് അന്നദാനസൗകര്യം ഒരുക്കുമെന്നു ദേവസ്വം ബോർഡ് അറിയിച്ചു. </p>
      <p>
        <b>താമസം</b>
      </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/12/sabari5.jpg"/>
        <figcaption>മരക്കൂട്ടത്തു നിന്നു സന്നിധാനത്തേക്കുള്ള ചന്ദ്രാനന്ദൻ റോഡ് ചെളിക്കുളമായ നിലയിൽ.</figcaption>
      </figure>
      <p>നിലയ്ക്കലിൽ പൊലീസിനും മറ്റു സർക്കാർ ജീവനക്കാർക്കും താമസിക്കാൻ ബങ്കർ ബാരക്ക് പണി നടക്കുന്നു.1100 പൊലീസുകാർക്കു താമസസൗകര്യം ഉണ്ടാകും. 200 സർക്കാർ ജീവനക്കാർക്കും താമസിക്കാം.</p>
      <p>
        <b>വടശേരിക്കര ഇടത്താവളം</b>
      </p>
      <p>ഇവിടെ ശുചിമുറികൾ ലേലത്തിലെടുക്കാൻ കരാറുകാർ തയാറായില്ല. 76000 രൂപ ലേലത്തുകയും 19800 രൂപ ജിഎസ്ടിയുമാണ് ദേവസ്വം ബോർഡ് അടിസ്ഥാന വിലയിട്ടത്. എന്നാൽ, കഴി‍ഞ്ഞ വർഷം ഈ തുകയ്ക്കു ലേലം വിളിച്ച കരാറുകാർക്ക് ആകെ ലഭിച്ചത് 25000 രൂപയാണ്.</p>
      <p>ഉയർന്ന തുകയ്ക്കു ലേലം വിളിക്കില്ലെന്ന് അവർ നിലപാടെടുത്തതോടെ 3 തവണ ലേലം മുടങ്ങിയിരുന്നു. 12 ശുചിമുറികൾ മാത്രമാണ് ഇപ്പോൾ ഉപയോഗയോഗ്യം.</p>
      <p>
        <b>∙ എരുമേലി</b>
      </p>
      <p>തീർഥാടന കാലത്തിനു മുന്നോടിയായി എരുമേലിയിൽ ഒരുക്കങ്ങൾ തകൃതിയിൽ. പക്ഷേ, കടകളും പാർക്കിങ് ഗ്രൗണ്ടുകളും ലേലത്തിൽ പിടിക്കാൻ വ്യാപാരികൾ തയാറാകുന്നില്ല.</p>
      <p>
        <b>ക്ഷേത്രങ്ങൾ ഒരുങ്ങുന്നു</b>
      </p>
      <p>എരുമേലി ധർമശാസ്താ ക്ഷേത്രം, കൊച്ചമ്പലം, പേട്ടക്കവലയിലെ ഗോപുരം, വലിയമ്പല ഗോപുരം, നടപ്പന്തൽ എന്നിവയുടെ അറ്റകുറ്റപ്പണികൾ നടക്കുന്നു. വലിയമ്പലത്തിനു മുന്നിലെ വലിയ തോട്ടിലെ മണ്ണു നീക്കം ചെയ്യുന്നു. തടയണ മുതൽ കൊരട്ടി വരെ രണ്ട് കിലോമീറ്റർ നീളത്തിൽ വലിയ തോട് ഇതോടൊപ്പം ശുചീകരിക്കുന്നു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/12/sabari7.jpg"/>
        <figcaption>എരുമേലി ധർമശാസ്താ ക്ഷേത്രത്തിനു മുൻപിലെ വലിയ തോട്ടിലെ മണ്ണു നീക്കം ചെയ്യുന്നു.</figcaption>
      </figure>
      <p>
        <b>വിശ്രമകേന്ദ്രങ്ങൾ തയാർ</b>
      </p>
      <p>വലിയമ്പലത്തിനു സമീപം മൂന്ന് ഷെൽറ്ററുകളിലായി ആയിരത്തിൽപ്പരം ആളുകൾക്കു വിരിവയ്ക്കാൻ സൗകര്യമുണ്ട്. എരുമേലി ഡിടിപിസിക്കു കീഴിലുള്ള പിൽഗ്രിം സെന്ററിൽ രണ്ട് ബ്ലോക്കുകളിലായി 160 പേർക്കു കിടക്കാനാവുന്ന ബർത്തുകളുണ്ട്. ഇതിനു പുറമേ, എട്ട് മുറികളുമുണ്ട്. ദേവസ്വത്തിനു കീഴിലുള്ള ശുചിമുറി ബ്ലോക്കുകളിലും അറ്റകുറ്റപ്പണി നടത്തി.</p>
      <p>
        <b>പാതകൾ ഒരുങ്ങി, പക്ഷേ...</b>
      </p>
      <p>വനംവകുപ്പിനു കീഴിലുള്ള വനസംരക്ഷണ സമിതിയുടെ നേതൃത്വത്തിൽ കാനനപാത സഞ്ചാര യോഗ്യമാക്കി. കാടു വെട്ടിത്തെളിച്ചു. പക്ഷേ, കാളകെട്ടി ഭാഗത്തു റോഡ് തകർന്നു കിടക്കുന്നു.</p>
      <p>എരുമേലി–പമ്പ റോഡ് അറ്റകുറ്റപ്പണികൾ ഭാഗികം. കണമല മുതൽ പമ്പ വരെ പല ഭാഗവും തകർന്നുകിടക്കുന്നു. എരുമേലി–കാഞ്ഞിരപ്പള്ളി റോഡിൽ പട്ടിമറ്റം ഭാഗത്ത് ഗതാഗതനിയന്ത്രണം. വാഹനങ്ങൾ അഞ്ചിലിപ്പ വഴിയും കാരികുളം വഴിയും തിരിച്ചുവിടും. റോഡ് പ്രളയത്തിൽ തകർന്നതാണ്. എരുമേലി – മുണ്ടക്കയം റോഡ് ഗതാഗതയോഗ്യം.</p>
      <p>
        <b>ശുദ്ധജലം</b>
      </p>
      <p>എരുമേലി ടൗണിൽ ശുദ്ധജലം ലഭിക്കും. അയ്യപ്പഭക്തരുടെ യാത്രാവഴിയായ മുക്കൂട്ടുതറ, കണമല ഭാഗത്ത് ശുദ്ധജലവിതരണ പദ്ധതിയില്ല.</p>
      <p>
        <b>കെഎസ്ആർടിസി</b>
      </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/12/sabari.jpg"/>
        <figcaption>മരാമത്തു കോംപ്ലക്സിന് എതിർവശത്ത് തീർഥാടകർക്കായി നിർമിക്കുന്ന വിശ്രമകേന്ദ്രം.</figcaption>
      </figure>
      <p>എരുമേലി കെഎസ്ആർടിസി ഡിപ്പോയ്ക്ക് പമ്പ സർവീസ് നടത്താൻ അധികമായി 10 ബസുകൾ വിട്ടുകൊടുക്കും. 16ന് ഇവ എത്തും. പാർക്കിങ്ങിന് ഡിപ്പോയോടു ചേർന്ന് സ്ഥലം വാടകയ്ക്കെടുത്തു.</p>
      <p>
        <b>വ്യാപാര സ്ഥാപനങ്ങൾ</b>
      </p>
      <p>56 കടകളിൽ ഇതുവരെ കേവലം 14 എണ്ണം മാത്രമേ ലേലത്തിൽ പോയിട്ടുള്ളൂ. കഴിഞ്ഞ സീസണിലെ നഷ്ടം മൂലം കച്ചവടക്കാർ വിട്ടുനിൽക്കുന്നു. ദേവസ്വം ബോർഡിന്റെ 5 പാർക്കിങ് ഗ്രൗണ്ടുകൾ ആരും എടുത്തിട്ടില്ല.</p>
    </article>
  </body>
</html>