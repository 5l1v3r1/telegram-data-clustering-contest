<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_13/atp-finals-berrettini-eliminato-il-ko-federer-verdetto-vittoria-thiem-djokovic-df2f3af6-059c-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-12T22:00:00+00:00"/>
    <meta property="og:title" content="Atp Finals, Berrettini eliminato Dopo il ko con Federer il verdetto dalla vittoria di Thiem su Djokovic"/>
    <meta property="og:description" content="L’azzurro saluta Londra (anche se giocherà giovedì l’ultima partita) contro l’austriaco che ha battuto il serbo conquistando le semifinali"/>
  </head>
  <body>
    <article>
      <h1>Atp Finals, Berrettini eliminato <br/>Dopo il ko con Federer il verdetto dalla vittoria di Thiem su Djokovic</h1>
      <h2>L’azzurro saluta Londra dopo aver perso contr«o Federer. Giovedì l’ultima partita ininfluente contro l’austriaco già qualificato dopo il successo contro il serbo</h2>
      <address><time datetime="2019-11-12T22:00:00+00:00">12 Nov 2019, 22:00</time> by <a rel="author">Gaia Piccardi, inviata a Londra</a></address>
      <p>La prima cosa bella che dice a coach Santopadre, rientrando nello spogliatoio<a href="https://www.corriere.it/sport/19_novembre_12/atp-finals-berrettini-perde-anche-contro-federer-7-6-6-3-0d4fb99c-0561-11ea-a1df-d75c93ec44da.shtml"> dopo la sconfitta (bis) con Federer</a>, è una dichiarazione d’intenti: «Vincenzo, voglio migliorare. Voglio essere in grado di batterlo. Cominciamo la preparazione per il 2020».</p>
      <p><b>Il corso d’apprendimento veloce, tappa delle Atp Finals di Londra</b>, continua. Contro il maestro dei maestri Matteo Berrettini è più competitivo che sull’erba di Wimbledon lo scorso luglio, però non basta. Il primo set, complice l’opaca brillantezza della leggenda che pare improvvisamente invecchiata, contiene — da solo — molto di più (game, scambi, punti vincenti, emozioni) dell’intero match all’All England Club. Nessuna palla break fino al 6-5 Federer, con Matteo che esegue il piano tattico alla lettera: palleggi profondi, servizio al corpo del rivale, pochi angoli per impedirgli di aprirsi il campo. Il passante lungolinea di dritto del 4-4 è all’altezza del palcoscenico su cui si gioca, il Master, la sberla con cui annulla il set point al 12esimo game, dopo essere risalito da 0-30, è la conferma dei progressi benché il rovescio (15 sbagli, un solo winner) rimanga il punto debole («Nei momenti di tensione balla...») di un numero 8 del mondo in avanzamento veloce, ma lungi dalla perfezione. È nel tie-break, quando la pressione raddoppia, che si aprono le crepe. Roger si ricorda di essere Federer, il tennista delle 17 partecipazioni al Master con 6 vittorie (più tutto il resto): sforna due ace (su un totale di 8), la chicca di un rovescio in controbalzo, la classe dello schema servizio-dritto non lo tradisce mentre Berrettini perde il treno attardato da tre errori, incluso un mortifero doppio fallo per il 2-5, l’unico di un match in cui ha alzato le percentuali al servizio come promesso dopo il k.o. con Djokovic (70% di punti sulla prima) ma fatale. 7-6 (7-2) Federer, una mezza condanna anche perché il romano, tramortito, concede subito il break (a zero) nel secondo set, che quindi diventa un inseguimento cuore in gola. Sulle tre palle break che offre sul 4-3, lo svizzero si aggrappa al servizio.</p>
      <p>F<b>inisce 6-3, con il maestro ancora vivo dopo la brutta sconfitta con Thiem </b>ed è proprio l’austriaco andando al terzo set con Djokovic (alla fine vince l’austriaco 6-7, 6-3, 7-6) a scavare il baratro sotto i piedi di Berrettini, aritmeticamente eliminato dalle Atp finals.</p>
      <p><b>«A Wimbledon non ero io, qui sì — è il commento di Matteo </b>con gli occhi che brillano —, ho avuto le mie occasioni e non le ho sfruttate però sono fiero di me, della mia stagione, dei miei match a Londra. Persi, d’accordo, però da ciascuno imparo. Ho la consapevolezza che posso tenere questo livello, non è un segreto che il rovescio sia il mio colpo meno buono: ci lavorerò. Più affronto i top-3, più li conosco. Va tutto secondo i piani nell’ottica del tennista che vorrei diventare». Federer, domani chiamato a battere Djokovic senza potersi permettere scorie della finale di Wimbledon nella testa, conferma: «Matteo è maturato, il meglio deve ancora arrivare. Ha un tennis versatile, colmerà le lacune, dall’anno prossimo sarà un brutto cliente per chiunque». E Thiem, giovedì, solo accademia.</p>
    </article>
  </body>
</html>