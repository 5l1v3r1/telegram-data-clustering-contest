<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/pentru-a-iesi-din-imbratisarea-lui-putin-liderul-belarusului-ultimul-dictator-al-europei-cauta-sa-se-imprieteneasca-cu-uniunea-europeana-si-china-18574034"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T22:05:00+00:00"/>
    <meta property="og:title" content="Pentru a ieşi din îmbrăţişarea lui Putin, liderul Belarusului, ultimul dictator al Europei, caută să se împrietenească cu Uniunea Europeană şi China"/>
    <meta property="og:description" content="După Rusia, Austria este una dintre cele mai importante surse de investiţii străine directe ale Belarusului."/>
  </head>
  <body>
    <article>
      <h1>Pentru a ieşi din îmbrăţişarea lui Putin, liderul Belarusului, ultimul dictator al Europei, caută să se împrietenească cu Uniunea Europeană şi China</h1>
      <address><time datetime="2019-11-12T22:05:00+00:00">12 Nov 2019, 22:05</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>După Rusia, Austria este una dintre cele mai importante surse de investiţii străine directe ale Belarusului.</p>
      <p>Liderul izolat al Belarusului Alexander Lukaşenko, descris în Occident ca „ultimul dictator al Europei“, a ajuns ieri în Austria, prima vizită realizată de acesta într-o ţară membră a Uniunii Europene în mai mult de trei ani. El caută să-şi facă aliaţi pe fondul tensiunilor cu Rusia, scrie Euractiv.</p>
      <p>Belarusul este ţinta sancţiunilor occidentale pentru încălcarea drepturilor şi lipsa unor alegeri corecte, iar liderul ţării călătoreşte rar în Europa.</p>
      <p>În ultimii ani însă Vestul şi Belarusul au încercat să-ţi refacă legăturile în condiţiile în care Kremlinul face presiuni pentru o relaţie mai apropiată între cele două ţări. Belarus şi Rusia formează o „uniune“ nominală, cu o cooperare strânsă pe plan comercial şi militar, însă în ultimele luni, Moscova face presiuni pentru o integrare mai profundă, iar Lukaşenko, deşi salută o apropiere şi mai mare de Moscova, se opune ideii intens vehiculate de unificare în adevăratul sens al cuvântului. Moscova neagă că aceasta i-ar fi intenţia.</p>
      <p>Vizita într-o ţară membră a UE reprezintă un „succes diplomatic“ pentru Lukaşenko înaintea alegerilor parlamentare de duminică, remarcă analistul politic Artyom Shraibman.</p>
      <p>Lukaşenko declara în septembrie că îşi doreşte de asemenea o îmbunătăţire a legăturilor cu Washingtonul în condiţiile unei vizite efectuate în Belarus de consilierul Casei Albe pe probleme de securitate naţională John Bolton.</p>
      <p>Lukaşenko a devenit primul preşedinte post-independenţă al Belarusului în 1994 şi domină ţara de atunci. În 2016, acesta a vizitat Italia şi Vaticanul după ce UE a ridicat majoritatea sancţiunilor impuse în ultimii ani împotriva sa pentru a încuraja respectarea drepturilor omului. Din 2016, acesta a fost invitat în mod repetat să viziteze Europa, dar până acum a refuzat toate invitaţiile.</p>
      <p>După Rusia, Austria este una dintre cel mai importante surse de investiţii străine directe ale Belarusului.</p>
      <p>Oficialii Belarusului „încearcă cu adevărat“ o îmbunătăţire a relaţiilor cu Vestul, în principal din motive eco­nomice, a declarat Igar Gubarevich, analist la Ostrogorski Center, pentru Bloomberg. „Totuşi, aceştia vor o îmbu­nătăţire a relaţiilor doar atâta timp cât acestea nu necesită reforme ce ar putea ameninţa puterea lui Lukaşenko“.</p>
      <p>O altă ţară pe care Belarusul o priveşte drept alternativă la Rusia este China, scrie publicaţia japoneză Nikkei.</p>
      <p>Când Belarus a obţinut un credit de 500 mil. dolari de la China Development Bank la sfârşitul lunii trecute, aceasta a dat vestea cu un mesaj sfidător pentru Moscova: nu avem nevoie de banii ruşilor.</p>
      <p>Rusia a ignorat mesajul, cel puţin în public, însă analiştii avertizează că legăturile din ce în ce mai strânse dintre Belarus şi China ar putea deveni o nouă sursă de tensiune regională.</p>
      <p>Ambele ţări au propriile motive pentru această apropiere. Declanşarea crizei din Ucraina cu cinci ani în urmă a destabilizat Belarusul, determinând guvernul acestuia să încerce să-şi reducă dependenţa de Rusia, iar China a apărut drept o alternativă pragmatică la UE, una care nu ar insista, de exemplu, pe un angajament de respectare a drepturilor omului.</p>
      <p>Beijingul, între timp, vrea o nouă rută care să ocolească Ucraina către Europa pentru iniţiativa noului drum al mătăsii.</p>
      <p>Reorientarea comerţului este clară. Comerţul dintre Belarus şi China a crescut cu 17,1% în 2018, la 3,5 mld $. Numai Rusia şi Ucraina au avut un volum mai mare al comerţului cu Belarus.</p>
      <p>Beijingul îşi creşte de asemenea investiţiile.</p>
      <p>Cel mai ambiţios proiect de până acum este parcul industrial Great Stone, pe care preşedintele chinez l-a numit „perla“ noului drum al mătăsii. Acesta este cel mai mare proiect economic extern al Chinei, aceasta intenţionând să transforme parcul într-un hub de logistică cheie pentru comerţul cu UE.</p>
      <p>Rusia nu consideră influenţa economică în creştere a Chinei din Belarus şi restul fostei Uniuni Sovietice drept o problemă, potrivit lui Alexander Lukin, expert în cadrul National Research University din Moscova. Spre deosebire de Vest, China  nu încearcă să atragă aceste ţări într-un bloc economic rival.</p>
    </article>
  </body>
</html>