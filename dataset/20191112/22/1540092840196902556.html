<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197175/livanos-synexizontai-oi-kinitopoiiseis-sti-xora-diapragmateyseis-gia-to-sximatismo-kyvernisis"/>
    <meta property="og:site_name" content="CNN.gr"/>
    <meta property="article:published_time" content="2019-11-12T22:00:53+00:00"/>
    <meta property="og:title" content="Λίβανος: Συνεχίζονται οι κινητοποιήσεις στη χώρα - Διαπραγματεύσεις για το σχηματισμό κυβέρνησης"/>
    <meta property="og:description" content="Τράπεζες και σχολεία παρέμειναν κλειστά σήμερα, Τρίτη, στο Λίβανο , όπου οι διαδηλωτές προσπάθησαν να εμποδίσουν τους δημοσίους υπαλλήλους να φτάσουν στο χώρο..."/>
  </head>
  <body>
    <article>
      <h1>Λίβανος: Συνεχίζονται οι κινητοποιήσεις στη χώρα - Διαπραγματεύσεις για το σχηματισμό κυβέρνησης</h1>
      <h2>Τράπεζες και σχολεία παρέμειναν κλειστά σήμερα, Τρίτη, στο Λίβανο, όπου οι διαδηλωτές προσπάθησαν να εμποδίσουν τους δημοσίους υπαλλήλους να φτάσουν στο χώρο εργασίας τους, σε μια νέα κινητοποίηση ενάντια στην εξουσία της «ελίτ».</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 00:00 , 13 November 2019</p>
      <p>Από τις 17 Οκτωβρίου η χώρα ζει στους ρυθμούς ενός πρωτόγνωρου κινήματος το οποίο ζητά την απομάκρυνση ολόκληρης της παλαιάς πολιτικής τάξης, που δεν έχει αλλάξει σχεδόν καθόλου εδώ και δεκαετίες. Πολλοί Λιβανέζοι θεωρούν την ελίτ αυτήν<b> διεφθαρμένη και ανίκανη</b> να βάλει τέλος στον οικονομικό μαρασμό.</p>
      <p>Ο πρωθυπουργός Σαάντ Χαρίρι παραιτήθηκε στις 29 Οκτωβρίου και μέχρι στιγμής <b>οι διαπραγματεύσεις για τον σχηματισμό νέας κυβέρνησης δεν έχουν αποδώσει καρπούς</b>. Ο πρόεδρος Μισέλ Αούν δήλωσε απόψε, μετά τη συνάντηση που είχε με τον Χαρίρι, ότι ο τελευταίος διστάζει να αναλάβει και πάλι την πρωθυπουργία. Ο ίδιος ο Αούν θα στήριζε μια κυβέρνηση τεχνοκρατών-πολιτικών. Οι επίσημες συνομιλίες για τον διορισμό ενός νέου πρωθυπουργού θα ξεκινήσουν την Πέμπτη ή την Παρασκευή.</p>
      <p>Αναφερόμενος στη Χεζμπολάχ, ο Λιβανέζος πρόεδρος τόνισε ότι οι ξένες χώρες δεν μπορούν να του επιβάλουν να «ξεφορτωθεί» ένα κόμμα που εκπροσωπεί τουλάχιστον το ένα τρίτο των πολιτών.</p>
      <p>Νωρίτερα, δεκάδες διαδηλωτές που είχαν συγκεντρωθεί κοντά στο Δικαστικό Μέγαρο της Βηρυτού ζήτησαν μια «ανεξάρτητη δικαστική εξουσία» και προσπάθησαν να εμποδίσουν δικαστές και δικηγόρους να μπουν στο κτίριο.</p>
      <p>Στο Αλέι, στην Τύρο και στην Μπααλμπέκ, διαδηλωτές οργάνωσαν <b>καθιστικές διαμαρτυρίες</b> έξω ή μέσα στα γραφεία των δημόσιων υπηρεσιών τηλεπικοινωνιών. Οι εργαζόμενοι των δύο κυριότερων υπηρεσιών τηλεπικοινωνιών, της Alfa και της Touch, ξεκίνησαν απεργία επ’ αόριστον.</p>
      <p>Πολλά σχολεία και πανεπιστήμια παρέμειναν κλειστά, όπως και οι τράπεζες οι οποίες προκήρυξαν <b>απεργία</b> μετά τις εντάσεις που σημειώθηκαν με πελάτες τους την περασμένη εβδομάδα. Η Ένωση Τραπεζών ανακοίνωσε ότι εργάζεται ώστε οι τραπεζοϋπάλληλοι να επιστρέψουν στη δουλειά τους το συντομότερο δυνατόν και να είναι ασφαλείς.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197071/xongk-kongk-oi-diadilotes-paralyoyn-to-diktyo-meson-mazikis-metaforas">Χονγκ Κονγκ: Οι διαδηλωτές «παραλύουν» το δίκτυο μέσων μαζικής μεταφοράς</a>
        </li>
        <li>
          <a href="https://www.cnn.gr/news/kosmos/story/197053/o-evo-morales-efyge-apo-ti-volivia-kai-zitise-asylo-sto-mexiko">Ο Έβο Μοράλες έφυγε από τη Βολιβία και ζήτησε άσυλο στο Μεξικό</a>
        </li>
        <li>
          <a href="https://www.cnn.gr/news/kosmos/story/197042/volivia-synexizontai-oi-kinitopoiiseis-para-tin-paraitisi-toy-morales">Βολιβία: Συνεχίζονται οι κινητοποιήσεις παρά την παραίτηση του Μοράλες</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/7757/livanos">ΛΙΒΑΝΟΣ</a>
        </li>
        <li>
          <a href="https://www.cnn.gr/eidhseis/tag/1255/kinitopoiiseis">ΚΙΝΗΤΟΠΟΙΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/730/diadiloseis">ΔΙΑΔΗΛΩΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197178/snapshot/2717085.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197160/snapshot/2754598.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197156/snapshot/2754273.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197169/snapshot/2665530.jpg"/>
      </figure>
    </article>
  </body>
</html>