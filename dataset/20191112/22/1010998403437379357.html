<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/ministerstvo-na-transporta-bez-trotinetki-na-trotoarite-a-karaneto-im-s-kaska.html"/>
    <meta property="og:site_name" content="bTV Новините"/>
    <meta property="article:published_time" content="2019-11-12T22:04:00+00:00"/>
    <meta property="og:title" content="Министерство на транспорта: Без е-тротинетки на тротоарите, а карането им – с каска"/>
    <meta property="og:description" content="Това гласят предложенията на ведомството за регулация на този тип превозни средства"/>
  </head>
  <body>
    <article>
      <h1>Министерство на транспорта: Без е-тротинетки на тротоарите, а карането им – с каска</h1>
      <h2>Това гласят предложенията на ведомството за регулация на този тип превозни средства</h2>
      <address><time datetime="2019-11-12T22:04:00+00:00">12 Nov 2019, 22:04</time> by <a rel="author" href="https://btvnovinite.bg/author/?author=2002652" target="_blank">Румяна Попова</a></address>
      <figure>
        <video src="https://vid.btv.bg/btvnews/2019/11/12/trotinetki_1573580236-1.mp4"/>
      </figure>
      <p>Без електрически тротинетки по тротоарите и ограничения на скоростта им на пътя. Това са част от правилата им за движение, публикувани от министерството на транспорта за обществено обсъждане.</p>
      <p>Тротинетки ще се ползват само по велоалеите - там, където ги има или ще са длъжни да карат най-вдясно на пътя. Дали ще могат да се движат в парковете ще трябва да решат от общините.</p>
      <figure>
        <img src="https://img.bg.sof.cmestatic.com/media/images/640x/Nov2019/2112021811.jpg"/>
        <figcaption>Снимка: btvnovinite.bg</figcaption>
      </figure>
      <p>Забранено е да се движат по градските магистрали и в бус лентите. Задължително е хората, които ги карат да са с каска и светлоотразителна жилетка - това са само част от новите правила, разписани в пътния закон. Въпросът е кой и как ще контролира спазването на тези правила. </p>
      <p>Георги Бонков e един от собствениците на тротинетки, който не одобрява предложените правила. Той ходи на работа само с тротинетката си, а колата си ползва само когато излиза извън града. Според него трябва да може да кара своята тротинетка и в бус лентите.</p>
      <figure>
        <img src="https://img.bg.sof.cmestatic.com/media/images/640x/Nov2019/2112021814.jpg"/>
        <figcaption>Снимка: btvnovinite.bg</figcaption>
      </figure>
      <p>„Когато се движа в бус лентата се чувствам в безопасност. И бус лентата е едно много добро място, когато няма велоалея”, смята Бонков</p>
      <p>Задължителната каска също ще създаде проблем, твърдят от бранша.</p>
      <p>„В България вече има 4 фирми за споделено пътуване, при които това нещо би довело до техния фалит. Тъй като практически те не биха могли да предоставят на всеки ползвател каска”, обяснява председателят на Българска асоциация за електромобилност Владислав Стоицов.</p>
      <p>От МВР предупреждават за опасна тенденция:  на тротинетките да се качват по двама наведнъж и да се кара рисково.</p>
      <figure>
        <img src="https://img.bg.sof.cmestatic.com/media/images/640x/Nov2019/2112021812.jpg"/>
        <figcaption>Снимка: btvnovinite.bg</figcaption>
      </figure>
      <p>„Това е алтернативен транспорт, но правилата се отнасят и за него. А проблемът е, че нямаме контрол на достъпа до него. Например – всеки, който ползва смарт телефон може да ги наеме и по този начин трудно можем да контролираме възрастта на лицата и тяхната подготовка да ползват такъв транспорт”, казва вътрешния министър Младен Маринов.</p>
      <figure>
        <img src="https://img.bg.sof.cmestatic.com/media/images/640x/Nov2019/2112021813.jpg"/>
        <figcaption>Снимка: btvnovinite.bg</figcaption>
      </figure>
      <p>Забрана за ползване на мобилен телефон и глоби за нарушителите, без значение от възрастта им - това са част от идеите за промяна на вече разписаните в закона правила.</p>
      <figure>
        <img src="https://img.bg.sof.cmestatic.com/media/images/640x/Nov2019/2112021815.jpg"/>
        <figcaption>Снимка: btvnovinite.bg</figcaption>
      </figure>
      <p>„За непълнолетните – няма такава хипотеза, в която те изрично да бъдат глобявани. Вариантът е техните родители да плащат глобите за техните действия”, казва Илия Тодоров от БАПЗК ....</p>
      <p>Най-сериозният проблем според експертите е липсата на достатъчно велоалеи, които да направят придвижването с тротинетка безопасно.</p>
      <p>Отворен остава и въпросът с контрола върху тротинетките. Защото сега според новите предложения  - ако те са на велоалеята, ще ги следи общинската полиция, а ако са на пътя - КАТ. </p>
      <p>Засега става въпрос само за предложения, които предстои да обсъдят и чак след това да се одобрят.</p>
    </article>
  </body>
</html>