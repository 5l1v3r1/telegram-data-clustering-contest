<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134578-debiuta-eurolygoje-prie-zalgirio-vairo-prisimines-jasikevicius-nenorejau-buti-treneriu.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-12T22:10:00+00:00"/>
    <meta property="og:title" content="Debiutą Eurolygoje prie „Žalgirio“ vairo prisiminęs Jasikevičius: „Nenorėjau būti treneriu“"/>
    <meta property="og:description" content="Šarūnui Jasikevičiui 2019-2020 metų sezonas yra jau penktasis stovint už Kauno „Žalgirio“ klubo vairo, tačiau strategas nepamiršo pirmųjų savo dienų vyriausiojo trenerio kėdėje. Bendraudamas su Eurolygos oficialiu puslapiu Jasikevičius prisiminė, kaip tapo Gintaro Krapiko asistentu 2014-aisiais. „Tiesą pasakius, nenorėjau būti treneriu, bet tą vasarą (2014-ųjų) „Žalgiris“ pasiūlė tapti Gintaro Krapiko asistentu. Turėjau pasiūlymų toliau ..."/>
  </head>
  <body>
    <article>
      <h1>Debiutą Eurolygoje prie „Žalgirio“ vairo prisiminęs Jasikevičius: „Nenorėjau būti treneriu“</h1>
      <address>
        <time datetime="2019-11-12T22:10:00+00:00">12 Nov 2019, 22:10</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-206225-any1000x1000.jpg">
          <img src="https://www.basketnews.lt/paveikslelis-206225-any630x500.jpg"/>
        </a>
      </figure>
      <p>Nuotr. BNS</p>
      <p>Šarūnui Jasikevičiui 2019-2020 metų sezonas yra jau penktasis stovint už Kauno „Žalgirio“ klubo vairo, tačiau strategas nepamiršo pirmųjų savo dienų vyriausiojo trenerio kėdėje.</p>
      <p>Bendraudamas su Eurolygos oficialiu puslapiu Jasikevičius prisiminė, kaip tapo Gintaro Krapiko asistentu 2014-aisiais.</p>
      <p>„Tiesą pasakius, nenorėjau būti treneriu, bet tą vasarą (2014-ųjų) „Žalgiris“ pasiūlė tapti Gintaro Krapiko asistentu. Turėjau pasiūlymų toliau žaisti, bet jie nebuvo labai dominantys, todėl nusprendžiau priimti naują iššūkį. Tiesa, pirmąsias porą savaičių ar mėnesį norėjau toliau rungtyniauti“, – atviravo 43-ejų specialistas.</p>
      <p>Prisimindamas trenerio karjeros pradžią Jasikevičius išskyrė, kas jam labiausiai padėjo tobulėti.</p>
      <p>„Buvo ideali situacija ir nors buvau asistentas, Krapikas dirbo Lietuvos rinktinės trenerių štabe, todėl per pasiruošimą turėjau galimybę vadovauti komandai, – prisiminė Šaras. – Jei atvirai, tai man labai padėjo. Grįžus treneriui, pasislinkau į asistento poziciją ir mokiausi per rungtynes, galvodamas, kaip pasielgčiau atitinkamoje situacijoje. Žingsnelis po žingsnelio, pusantrų metų, ir tai man labai padėjo.“</p>
      <p>Jasikevičius prisimena ir situaciją, kuomet sezono viduryje vyriausiojo trenerio poste pakeitė Krapiką.</p>
      <p>„Dideliu skirtumu pralaimėjome Bamberge prieš „Brose“ (63:96) ir tada man pasiūlė vesti komandą į priekį. Tai buvo mano galvoje jau kurį laiką, nes tuomet pralaimėjome daug rungtynių dideliais skirtumais. Jaučiau, kad tai artėja ir maniau, kad esu tam pasiruošęs, todėl tai buvo geras laikas pradėti darbus“, – prisiminė „Žalgirio“ strategas.</p>
      <p>Legendinis krepšininkas pripažįsta, jog tai, kad žaidė krepšinį, jam pradžioje padėjo, bet ne taip stipriai, kaip žmonės galvoja.</p>
      <p>„Pradžioje pakeisti žaidimą nebuvo sunku, nes kai ateina naujas treneris, žaidėjai nori rungtyniauti kiečiau. Iškart nepakeičiau daug dalykų, nes to padaryti negali per trumpą laiką“, – Eurolygos tinklalapiui pasakojo Jasikevičius.</p>
      <p>„Kai kurie tuometiniai krepšininkai yra buvę mano komandos draugais, o tai pradžioje irgi buvo svarbu, – tęsė strategas. – Faktas, jog visi žaidėjai žinojo, kas aš toks buvau, man padėjo. Bet tuo pačiu, jei jų nemokai dalykų ir nelaimi rungtynių, pagarba, kurią turi prieš žaidėjus, nusisuka nuo tavęs. Aš turėjau tokią patirtį su treneriais, kurie praeityje buvo geri krepšininkai.</p>
      <p>Šiomis dienomis visi mane mato kaip trenerį, o ne kaip žaidėją, kuris yra nuveikęs daug gerų dalykų. Turiu užsitarnauti savo žaidėjų pagarbą ir žinoma, jie turi užsitarnauti manąją, jei nori turėti svarbų vaidmenį.“</p>
      <p>Jasikevičiaus debiutas vyriausiojo trenerio kėdėje Eurolygoje įvyko 2016-ųjų sausio 15-ąją Madride rungtynėmis su vietos „Real“.</p>
      <p>„Tose rungtynėse man padėjo tai, jog ilgą laiką buvau „Barcelonos“ žaidėjas ir mūšiams su „Real“ mane ruošė Xavieras Pascualis. Turėjau savų idėjų, bet ruošiau komandą panašiu būdu kaip Pascualis. Žinoma, „Real“ yra nuostabi komanda, kuri įveikia tave beveik visada, bet tikiu, kad žaidėjams patiko pakeisti kai kuriuos dalykus. Nuo tos dienos komanda pradėjo kautis ir atlikti žaidimo elementus geriau“, – teigė Jasikevičius.</p>
      <p>„Žalgiris“ Madride pralaimėjo 86:92, o rezultatyviausiai kauniečių gretose žaidė 13 taškų įmetęs Renaldas Seibutis.</p>
      <p>Vienas dalykas, kurio Jasikevičius niekada nepamirš, yra tai, kaip jį sutiko Madrido klubo fanai.</p>
      <p>„Madride aš visuomet esu prisimenamas kaip „Barcos“ žaidėjas ir yra nesvarbu, kad buvau naujokas treneris. Visi žino, kad esu „Barcelonos“ fanas“, – kalbėjo „Žalgirio“ vedlys.</p>
      <p>Jau kitose Eurolygos rungtynėse Jasikevičius iškovojo pirmąją pergalę kaip vyriausiasis treneris, kai Kaune 75:55 sutriuškino Pirėjo „Olympiakos“.</p>
      <p>„Pirmasis kaip trenerio laimėjimas Eurolygoje visada išliks svarbus, – prisimena Šaras. – Puikiai žaidėme gynyboje ir sustabdėme „Oly“ lyderius. Tai – labai svarbi pergalė. Žinoma, buvau šiltai sutiktas, bet tuomet daug apie tai negalvoji, nes turi koncentruotis žaidimui.“</p>
      <p>Sezoną Jasikevičius užbaigė laimėdamas Lietuvos krepšinio lygą, o po poros sezonų atvedė žalgiriečius ir į Eurolygos finalo ketvertą.</p>
      <p>Vis dėlto Jasikevičius laikosi savo filosofijos ir visada su komanda koncentruojasi artimiausiomis rungtynėmis, ką jis pabrėžė ir užbaigdamas interviu.</p>
      <p>„Negalvoju apie praeities pasiekimus. Turiu priversti žaidėjus mane sekti diena po dienos. Su tokiais krepšininkais, kokius turiu, galima nuveikti gražių dalykų. Norime išsiugdyti mentalitetą ir nežiūrėti toli į priekį, tik į artimiausią treniruotę. Jei treniruojasi tinkamu būdu, tai pasirodo rungtynėse“, – baigė Jasikevičius.</p>
      <h3>Kauno Žalgiris / Tvarkaraštis</h3>
      <figure>
        <img src="https://www.basketnews.lt/paveikslelis-3704-tmlgs.jpg"/>
      </figure>
      <p>
        <a href="https://www.basketnews.lt/komandos/265-kauno-zalgiris.html">Kauno Žalgiris</a>
      </p>
      <figure>
        <img src="https://www.basketnews.lt/paveikslelis-3649-tmlgs.jpg"/>
      </figure>
      <p><a href="https://www.basketnews.lt/komandos/60-barselonos-fc-barcelona.html">Barselonos FC Barcelona</a> <a href="https://www.basketnews.lt/rungtynes/ziureti/82234-kauno-zalgiris-barselonos-fc-barcelona.html">86-93</a></p>
      <figure>
        <img src="https://www.basketnews.lt/paveikslelis-3781-tmlgs.jpg"/>
      </figure>
      <p>
        <a href="https://www.basketnews.lt/komandos/460-pirejo-olympiakos.html">Pirėjo Olympiakos</a>
      </p>
      <figure>
        <img src="https://www.basketnews.lt/paveikslelis-3704-tmlgs.jpg"/>
      </figure>
      <p><a href="https://www.basketnews.lt/komandos/265-kauno-zalgiris.html">Kauno Žalgiris</a> <a href="https://www.basketnews.lt/rungtynes/ziureti/82235-pirejo-olympiakos-kauno-zalgiris.html">Penk.<br/>21:30</a></p>
      <figure>
        <img src="https://www.basketnews.lt/paveikslelis-3704-tmlgs.jpg"/>
      </figure>
      <p>
        <a href="https://www.basketnews.lt/komandos/265-kauno-zalgiris.html">Kauno Žalgiris</a>
      </p>
      <figure>
        <img src="https://www.basketnews.lt/paveikslelis-197264-tmlgs.jpg"/>
      </figure>
      <p><a href="https://www.basketnews.lt/komandos/33-atenu-panathinaikos.html">Atėnų Panathinaikos</a> <a href="https://www.basketnews.lt/rungtynes/ziureti/82236-kauno-zalgiris-atenu-panathinaikos.html">11-19<br/>19:30</a></p>
      <h3>Šį sezoną metamos baudos</h3>
      <figure>
        <img src="https://www.basketnews.lt/paveikslelis-3704-any100x100.jpg"/>
      </figure>
      <p>84% 15,3</p>
      <figure>
        <img src="https://www.basketnews.lt/paveikslelis-93901-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/25-eurolyga/statistika.html">15,3</a></li>
        <li>Taiklumas: <a href="https://www.basketnews.lt/lygos/25-eurolyga/statistika.html">84,3%</a></li>
        <li>Vieta lygoje: <a href="https://www.basketnews.lt/lygos/25-eurolyga/statistika.html">2</a></li>
        <li>Geriausias pasiekimas: <a href="https://www.basketnews.lt/rungtynes/ziureti/82229-milano-ax-armani-exchange-kauno-zalgiris.html">21</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/82211-kauno-zalgiris-vitorijos-baskonia.html">8</a></li>
        <li>Daugiausia pataiko: <a href="https://www.basketnews.lt/zaidejai/22749-zach-leday.html">Zach LeDay</a></li>
      </ul>
    </article>
  </body>
</html>