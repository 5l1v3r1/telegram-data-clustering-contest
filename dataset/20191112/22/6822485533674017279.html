<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821196.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T22:10:00+00:00"/>
    <meta property="og:title" content="تلاش تازه ترامپ برای فرار از استیضاح"/>
    <meta property="og:description" content="به گزارش مهر، دونالد ترامپ رئیس جمهوری آمریکا امروز سه شنبه در پیامی توئیتری اعلام کرد: من متن (مکالمه) تماس تلفنی نخست و مهم‌تر خود با رئیس جمهوری اوکراین (زلنسکی) را تا پایان هفته منتشر خواهم کرد."/>
  </head>
  <body>
    <article>
      <h1>تلاش تازه ترامپ برای فرار از استیضاح</h1>
      <address>
        <time datetime="2019-11-12T22:10:00+00:00">12 Nov 2019, 22:10</time>
      </address>
      <p>رئیس جمهوری آمریکا در تلاش برای فرار از استیضاح خود در پرونده اوکراین‌گیت اعلام کرد: متن تماس تلفنی اولم با زلنسکی را تا پایان هفته منتشر خواهم کرد.</p>
      <p>به گزارش مهر، دونالد ترامپ رئیس جمهوری آمریکا امروز سه شنبه در پیامی توئیتری اعلام کرد: من متن (مکالمه) تماس تلفنی نخست و مهم‌تر خود با رئیس جمهوری اوکراین (زلنسکی) را تا پایان هفته منتشر خواهم کرد.</p>
      <p>گفتنی است، دموکرات‌های مجلس نمایندگان آمریکا چندی پیش با صدور بیانیه‌ای از انتشار بخش‌هایی از اظهارات کتبی «کریستنوفر اندرسون» و «کاترین کرافت» خبر داده و از دغدغه آنها درباره اعمال فشار بر اوکراین در راستای برآورده شدن اهداف سیاسی ترامپ سخن گفتند.</p>
      <p>این در حالی است که بامداد سه‌شنبه متن جلسه استماع و شهادت «لائورا کوپر» معاون وزیر دفاع آمریکا نیز منتشر شد.</p>
      <p>‌ وی در این جلسه که پشت درهای بسته برگزار شد اذعان کرد که ترامپ در تابستان سال گذشته به سازمان‌های مربوطه دستور تعلیق کمک‌های نظامی اوکراین را داده بود.</p>
      <p>گفتنی است ترامپ برای تعلیق ارسال کمک‌ها به اوکراین حتی کنگره را هم در جریان نگذاشته و این در حالی است که ملزم به چنین کاری بوده است.</p>
      <p>دموکرات‌های مجلس نمایندگان آمریکا روند استیضاح و برکناری قانونی ترامپ را در سپتامبر ۲۰۱۹ و پس از طرح اتهام سوء استفاده از قدرت علیه رئیس جمهور آمریکا در پرونده موسوم به «اوکراین گیت» آغاز کردند.</p>
      <p>دموکرات‌ها بر این باورند که ترامپ به منظور «اعمال فشار» بر رئیس جمهور اوکراین، از اعطای کمک به این کشور اروپایی خودداری کرد و ارائه این کمک را به انجام تحقیقات در خصوص فعالیتهای «هانتر بایدن» پسر «جو بایدن» - معاون پیشین رئیس جمهور آمریکا و رقیب احتمالی در انتخابات ۲۰۲۰ آمریکا- مشروط ساخت.</p>
      <p>این در حالی است که ترامپ انجام هرگونه اقدام خلاف قانون را به شدت رد کرده و آنچه را که به ادعای کاخ سفید متن بدون ویرایش گفتگوی تلفنی او با «ولادیمیر زلنسکی» همتای اوکراینی اش است، منتشر کرد. نسخه مکتوب این گفتگوی تلفنی نشان می دهد که ترامپ به تحقیقات علیه بایدن علاقمند بوده، اما هیچ شواهد و مدرکی دال بر اعمال فشار بر رئیس جمهور اوکراین در این نسخه مکتوب وجود ندارد.</p>
      <p>گفتنی است ترامپ بارها اعلام کرده که روند استیضاح او یک «بگیر و ببند» [سیاسی] و یک «شوخی زننده» است و وی به شهادت‌های ادا شده در برابر هیأت تحقیق مجلس نمایندگان اهمیتی نمی‌دهد.</p>
    </article>
  </body>
</html>