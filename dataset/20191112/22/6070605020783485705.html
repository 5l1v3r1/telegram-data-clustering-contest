<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ERC-Sanchez-PSOE-Unides-Catalunya_0_2342765892.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T22:43:00+00:00"/>
    <meta property="og:title" content="JxCat i ERC rebutgen investir Sánchez si el PSOE i Unides Podem no negocien una &quot;solució democràtica&quot; per a Catalunya"/>
    <meta property="og:description" content="Laura Borràs acusa els comuns de “sacrificar Catalunya”"/>
  </head>
  <body>
    <article>
      <h1>JxCat i ERC rebutgen investir Sánchez si el PSOE i Unides Podem no negocien una "solució democràtica" per a Catalunya</h1>
      <h2>Laura Borràs acusa els comuns de “sacrificar Catalunya”</h2>
      <address>
        <time datetime="2019-11-12T22:43:00+00:00">12 Nov 2019, 22:43</time>
      </address>
      <p>El diàleg dins la Constitució que ofereix l’acord entre el PSOE i Unides Podem per resoldre la crisi catalana és insuficient perquè ERC i JxCat donin el sí a la investidura del líder socialista, Pedro Sánchez. Les dues formacions independentistes van advertir ahir que, si la proposta no va més enllà i el PSOE i Unides Podem no es comprometen a reconèixer que hi ha un conflicte polític a Catalunya que s’ha de resoldre amb una “solució democràtica”, el seu vot contrari serà inamovible.</p>
      <p>Les formacions independentistes van ser molt crítiques amb el redactat del punt 9 de l’acord, que parla de “garantir la convivència” a Catalunya. Així, la portaveu d’ERC, Marta Vilalta, va retreure al PSOE i també a Unides Podem que no explicitin en l’acord que el conflicte català és “polític” i no de “convivència”. Una crítica que també va compartir la diputada electa de JxCat Laura Borràs, que va apuntar directament al partit que lidera Pablo Iglesias per retreure-li que comprin el relat de la “crisi de convivència” a Catalunya i el “marc mental” del 155. De fet, Borràs considera que els mateixos comuns han acceptat aquest relat, fet pel qual els va acusar d’haver “sacrificat Catalunya”. El mateix retret que els va llançar la presidenta de l’ANC, Elisenda Paluzie, que va criticar-los per haver assumit el relat del “bloc del 155 del problema de convivència i diàleg dins de Catalunya”.</p>
      <figure>
        <a href="https://www.ara.cat/2018/10/08/imatges/portaveu-ERC-Marta-Vilalta_2102799860_57337731_1500x1125.jpg">
          <img src="https://www.ara.cat/2018/10/08/imatges/portaveu-ERC-Marta-Vilalta_2102799860_57337731_1500x1125.jpg"/>
        </a>
        <figcaption>La portaveu d'ERC, Marta Vilalta / ARA</figcaption>
      </figure>
      <h3>La posició dels comuns</h3>
      <p>Els comuns, però, no comparteixen aquest diagnòstic. La direcció de Catalunya en Comú continua defensant que la crisi catalana és un problema polític, però que això no és incompatible amb dir que s’ha de “garantir la convivència”, asseguren fonts consultades. Tot i que en l’acord s’explicita que el diàleg ha de ser dins el marc constitucional, els comuns creuen que, per exemple, la seva proposta –que defensava obrir taules de diàleg “sense exclusions”– s’hi podria arribar a encabir. No és la lectura que en fan JxCat i ERC, ni tampoc Òmnium. El vicepresident de l’entitat cultural, Marcel Mauri, va assegurar ahir que l’acord entre Sánchez i Iglesias posa “el focus en un fals problema de convivència” i es torna a “negar el diàleg amb les institucions de Catalunya”.</p>
      <p>Perquè JxCat es plantegés el vot a favor o l’abstenció, l’acord hauria d’incloure una taula de diàleg per parlar de la situació dels presos i exiliats, així com el dret a l’autodeterminació. “Mentre hi hagi presos, exiliats i represaliats, i mentre no es pugui parlar del dret a l’autodeterminació [...], és evident que no podem investir ni permetre la investidura d’un president com Sánchez”, va advertir ahir Borràs. La mateixa tesi que va defensar el president de la Generalitat, Quim Torra, abans de saber l’acord, en una entrevista a Catalunya Ràdio en què va subratllar que es mostrava predisposat a “estudiar” la investidura del líder del PSOE si acceptava un diàleg sense condicions per resoldre el conflicte català.</p>
      <p>JxCat ja va votar en contra de la investidura del líder socialista fa uns mesos. Esquerra, en canvi, s'hi va abstenir aleshores. Ara els republicans han canviat de posició i no estarien disposats a abstenir-se sense contrapartides, tal com van fer al juliol. Ahir Vilalta va remarcar que si els socialistes i Unides Podem no assumeixen que s'han d'asseure i parlar amb l’independentisme no canviaran el seu sentit del vot: “Si no es mouen en aquest sentit, no hi ha res a fer”.</p>
    </article>
  </body>
</html>