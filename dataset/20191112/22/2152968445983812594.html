<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/12/koi-shte-nameri-podaryk-pod-elhata-v-ofisa-50-s-koleden-bonus.429387"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T22:45:00+00:00"/>
    <meta property="og:title" content="Кой ще намери подарък под елхата в офиса? 50% с коледен бонус"/>
    <meta property="og:description" content="Компаниите предпочитат да дават добавки за добри резултати | Dnes.bg"/>
  </head>
  <body>
    <article>
      <h1>Кой ще намери подарък под елхата в офиса? 50% с коледен бонус</h1>
      <h2>Компаниите предпочитат да дават добавки за добри резултати</h2>
      <address><time datetime="2019-11-12T22:45:00+00:00">12 Nov 2019, 22:45</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Половината компании дават на служителите си коледен бонус, но в размер на цяла заплата. Това показва проучване сред 100 български и международни компании от секторите ИТ, аутсорсинг, телекомуникации, финанси, търговия и производство, базирани основно в София и Пловдив.</p>
      <p>Причина за това е, че компаниите са ориентирани към поощряване на доброто представяне и предпочитат да плащат бонуси за постигнати резултати, а не за конкретни празници.</p>
      <p>Вероятно и това обяснява и защо великденските бонуси са още по-малко популярни.</p>
      <p>Срещат се при едва 20% от компаниите.</p>
      <p>"Проучването ни показва, че заплатата е най-важният елемент в привличането и задържаните на служители, но далеч не единственият. Работодателят се стреми да диверсифицира пакета от социални придобивки и компенсации, които предлага на служителите си, за да отговори на по-комплексните им потребности", коментират от компанията Adecco Group, автор на проучването.</p>
      <p>Финансовият пакет на служителите включва както заплата, така и бонуси, ваучери, комисионни. <br/>Повече от половината от компаниите предлагат ваучери за храна, обикновено за 60 лв. на месец, което е необлагаемият максимум.</p>
      <p>Предлагат се и бонуси, обвързани с представянето.</p>
      <p>Предоставят се и много материални, но не пряко финансови стимули.  В над 1/3 от компаниите се дават карти за градски транспорт. Почти всички работодатели плащат мобилните планове и телефони, а в половината от тях се предоставят и служебни лаптопи, като това варира според позициите на служителите.</p>
      <p>В 2/3 от компании се предоставят и служебни автомобили, но за специфични позиции.</p>
      <p>Друг тип възнаграждение за служителите е предоставянето на различни услуги, стойността на които може да е изцяло поета от компанията или е с участие на служителите. Такива са например допълнителното здравно осигуряване, което виждаме при почти 100% от компаниите.</p>
      <p>Застраховката живот е по-малко популярна и се среща при една трета от компаниите. Допълнителното пенсионно осигуряване се наблюдава при едва 11% от компаниите. В тази група придобивки се включват и отстъпки за закупуване на спортни карти или използване на различни услуги към кафе-вериги, ресторанти, книжарници, оптики, банкови услуги.</p>
      <p>През последните няколко години изключително популярни стават политиките на компаниите за поддържане на баланса между личен и професионален живот. Така работодателите целят да привлекат и последните поколения (GenZ), които навлизат в пазара на труда, за които е важно да имат чувство за свобода, гъвкавото работно време и работа от разстояние.</p>
      <p>Например при повече от 80% от компаниите се наблюдава възможност за работа от вкъщи. Въпреки че минималният брой платен отпуск е 20 дни, в поне половината от компаниите се дават допълнителни дни, които са средно 5 на година. Единични са случаите, при които се дава възможността за платен отпуск на рождените дни на служителите.</p>
      <p>Компаниите се стремят да изграждат и позитивна офис среда. Това може да включва стаите за игра и почивка, които наблюдаваме при повече от половината от компаниите и особено в ИТ сектора. В 2/3 от компаниите се предлагат безплатни напитки например: минерална вода, кафе, чай, а често и храна: ядки, плодове.</p>
    </article>
  </body>
</html>