<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597059/hpa-orologiaki-vomva-oi-tzixantistes-kratoumenoi-stin-voreia-syria"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T22:27:00+00:00"/>
    <meta property="og:title" content="ΗΠΑ: Ωρολογιακή βόμβα οι τζιχαντιστές κρατούμενοι στην βόρεια Συρία"/>
    <meta property="og:description" content="Οι περίπου 10.000 κρατούμενοι, μέλη του Ισλαμικού Κράτους στην βορειοανατολική Συρία και οι οικογένειές τους που ζουν σε γειτονικούς καταυλισμούς συνιστούν..."/>
  </head>
  <body>
    <article>
      <h1>ΗΠΑ: Ωρολογιακή βόμβα οι τζιχαντιστές κρατούμενοι στην βόρεια Συρία</h1>
      <address><time datetime="2019-11-12T22:27:00+00:00">12 Nov 2019, 22:27</time> by <a rel="author">SigmaLive</a></address>
      <p>Οι περίπου 10.000 κρατούμενοι, μέλη του Ισλαμικού Κράτους στην βορειοανατολική Συρία και οι οικογένειές τους που ζουν σε γειτονικούς καταυλισμούς συνιστούν έναν μεγάλο κίνδυνο ασφαλείας, δήλωσε σήμερα ένας αξιωματούχος του Στέιτ Ντιπάρτμεντ.<br/> <br/> <br/>Παρ’ όλ’ αυτά, οι ΗΠΑ θεωρούν ότι οι σύμμαχοί τους Κούρδοι της Συρίας είναι απολύτως ικανοί να αναλάβουν την φύλαξη αυτών των τζιχαντιστών.<br/> <br/>«Δεν πρόκειται για μια ιδιαίτερα ασφαλή κατάσταση», είπε ο αξιωματούχος μιλώντας σε δημοσιογράφους μέσω βιντεοδιάσκεψης. «Είναι μια ωρολογιακή βόμβα να έχεις 10.000 κρατούμενους και πολλοί από αυτούς να είναι ξένοι μαχητές», πρόσθεσε, επαναλαμβάνοντας την άποψη της αμερικανικής κυβέρνησης ότι θα πρέπει οι άνθρωποι αυτοί να επαναπατριστούν στις χώρες τους.<br/> <br/>Το Ισλαμικό Κράτος έχει χάσει σχεδόν όλα τα εδάφη του στο Ιράκ και την Συρία. Ο ιστορικός ηγέτης του, ο Άμπου Μπακρ αλ Μπαγκντάντι, σκοτώθηκε σε επιδρομή των αμερικανικών ειδικών δυνάμεων τον περασμένο μήνα. Οι ειδικοί σε θέματα ασφαλείας προειδοποιούν όμως ότι η οργάνωση παραμένει απειλή όχι μόνο για την Συρία αλλά και για άλλες χώρες.<br/> <br/>Οι σύμμαχοι ανησυχούσαν ότι οι τζιχαντιστές θα δραπέτευαν, επωφελούμενοι από την επίθεση της Τουρκίας εναντίον της κουρδικής πολιτοφυλακής που κρατά χιλιάδες από αυτούς και τις οικογένειές τους.<br/> <br/>«Έχουμε εμπιστοσύνη στις ικανότητες των SDF (Συριακές Δημοκρατικές Δυνάμεις) να φυλάξουν όλες τις εγκαταστάσεις κράτησης και να διαχειριστούν τον καταυλισμό αλ Χολ», είπε ο αξιωματούχος αυτός.<br/> <br/>ΑΠΕ - ΜΠΕ</p>
    </article>
  </body>
</html>