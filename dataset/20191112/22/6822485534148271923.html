<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821202.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T22:50:00+00:00"/>
    <meta property="og:title" content="شلیک ۱۹۰ راکت و موشک از غزه به سمت شهرک‌های صهیونیست‌نشین"/>
    <meta property="og:description" content="به گزارش فارس، سخنگوی ارتش رژیم صهیونیستی سه‌شنبه‌ شب گفت که از صبح سه‌شنبه تاکنون، ۱۹۰ موشک و راکت از غزه به سمت «اسرائیل» شلیک شده است."/>
  </head>
  <body>
    <article>
      <h1>شلیک ۱۹۰ راکت و موشک از غزه به سمت شهرک‌های صهیونیست‌نشین</h1>
      <address>
        <time datetime="2019-11-12T22:50:00+00:00">12 Nov 2019, 22:50</time>
      </address>
      <p>سخنگوی ارتش رژیم صهیونیستی از شلیک ۱۹۰ راکت و موشک از غزه به سمت سرزمین‌های اشغالی خبر داد.</p>
      <p>به گزارش فارس، سخنگوی ارتش رژیم صهیونیستی سه‌شنبه‌ شب گفت که از صبح سه‌شنبه تاکنون، ۱۹۰ موشک و راکت از غزه به سمت «اسرائیل» شلیک شده است.</p>
      <p>به نوشته پایگاه «تایمز اسرائیل»، تل‌آویو در این بیانیه به برخورد بخشی از موشک‌های شلیک‌شده از غزه اذعان کرده، اما مدعی شده است که این موشک‌ها به مناطق غیرمسکونی و بایر برخورد کرده و سامانه گنبد آهنین «عمدا» به سوی آن‌ها نشانه نرفته است.</p>
      <p>رژیم صهیونیستی امروز به صورت همزمان به نوار غزه و دمشق حمله کرد و دو نفر از اعضای ارشد جنبش جهاد اسلامی فلسطین را ترور کرد، اما عملیات ترور دمشق در تحقق هدف ناکام ماند.</p>
      <p>حمله صبح سه‌شنبه رژیم صهیونیستی به منزل مسکونی «بها ابوالعطا» از رهبران جنبش جهاد اسلامی به شهادت وی و همسرش منجر شد. در حمله دیگر رژیم صهیونیستی به منطقه «المزه» دمشق، «معاذ» فرزند «اکرم العجوری» از اعضای دفتر سیاسی جهاد اسلامی به شهادت رسید.</p>
      <p>جنبش حماس سه‌شنبه شب با صدور بیانیه‌ای تهدید کرد که اگر رژیم صهیونیستی حملات خود علیه غزه را افزایش دهد، مقاومت هم پاسخ خواهد داد.</p>
      <p>«فوزی برهوم» سخنگوی جنبش حماس به شبکه خبری «الاقصی» گفت که اگر رژیم صهیونیستی حملات خود علیه غزه را افزایش دهد، مقاومت دست بسته نخواهد بود. </p>
    </article>
  </body>
</html>