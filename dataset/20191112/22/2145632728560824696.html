<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18578981-sonda-hayabusa-2-a-pornit-spre-terra-cu-mostre-de-pe-asteroidul-ryugu"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-12T22:00:00+00:00"/>
    <meta property="og:title" content="Sonda Hayabusa-2 a pornit spre Terra cu mostre valoroase de pe asteroidul Ryugu"/>
    <meta property="og:description" content="Sonda spaţială japoneză Hayabusa-2, care a avut ca scop colectarea de mostre de pe asteroidul Ryugu - aflat la aproximativ 300 de milioane de kilometri distanţă de Terra -, o misiune fără precedent, a început astăzi călătoria spre Pământ, unde va ajunge la sfârşitul anului 2020."/>
  </head>
  <body>
    <article>
      <h1>Sonda Hayabusa-2 a pornit spre Terra cu mostre valoroase de pe asteroidul Ryugu</h1>
      <address><time datetime="2019-11-12T22:00:00+00:00">12 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18578981/1/hayabusa2-si-minerva-ii2-jaxa-descopera.jpg"/>
      </figure>
      <p>Sonda spaţială japoneză Hayabusa-2, care a avut ca scop colectarea de mostre de pe asteroidul Ryugu - aflat la aproximativ 300 de milioane de kilometri distanţă de Terra -, o misiune fără precedent, a început astăzi călătoria spre Pământ, unde va ajunge la sfârşitul anului 2020.</p>
      <p>Hayabusa-2 a reuşit să colecteze mostre de pe asteroidul Ryugu, în căutarea de indicii despre originea formelor de viaţă de pe Pământ, precum şi despre Sistemul nostru Solar, potrivit Mediafax.</p>
      <p>Ministrul japonez al Ştiinţei şi Educaţiei, Koichi Hagiuda, a declarat într-o conferinţă de presă că sonda va porni înapoi spre Pământ miercuri, părăsind orbita asteroidului Ryugu.</p>
      <p>La sfârşitul anului 2020, sonda ar trebui să ajungă înapoi pe Terra şi să lase mostrele colectate undeva în deşertul australian, potrivit agenţiilor spaţiale japoneză şi australiană.</p>
      <p>În februarie, Hayabusa-2 a atins pentru scurt timp suprafaţa asteroidului Ryugu (palatul dragonului, în japoneză), a lansat un proiectil ce a provocat un nor de praf, din care a colectat mostre, şi apoi s-a întors la poziţia iniţială de pe o orbită a acestuia. Proiectilul a fost primul dintre cele trei programate să fie lansate în timpul acestei misiuni.</p>
      <p>În aprilie, Hayabusa-2 a lansat, de la o distanţă de numai 500 de metri, un alt dispozitiv exploziv la suprafaţa asteroidului, pentru a genera un crater, din care ulterior să se colecteze mostre. Misiunea a fost considerată cea mai riscantă până la momentul respectiv. În iulie, sonda a fost plasată în acel crater, de unde a colectat mostre.</p>
      <p>Se crede că asteroidul conţine cantităţi relativ mari de materie organică şi apă vechi de aproximativ 4,6 miliarde de ani, de la începuturile sistemului nostru solar. Aceste mostre ar putea oferi răspunsuri la întrebări fundamentale privind Universul, inclusiv dacă elemente extraterestre au ajutat la apariţia vieţii pe Pământ.</p>
      <p>Sonda spaţială Hayabusa-2, lansată de Agenţia spaţială japoneză în decembrie 2014, trebuia să se plaseze pe Ryugu (denumit iniţial 1999 JU3), un asteroid primitiv cu o formă aproape sferică şi un diametru de mai puţin de 1 kilometru, anul trecut. Specialiştii au amânat întâlnirea dintre cele două pentru că suprafaţa asteroidului era mai denivelată decât se aşteptau.</p>
      <p>Sonda Hayabusa-2, de mărimea unui frigider mai mare şi care a costat 270 de milioane de dolari, a monitorizat suprafaţa asteroidului cu ajutorul unei camere video şi al unui sistem de senzori foarte performant.</p>
      <related>
        <a href="https://www.descopera.ro/stiinta/18433094-sonda-japoneza-hayabusa2-a-trimis-ultimul-robot-catre-asteroidul-ryugu"/>
      </related>
      <related>
        <a href="https://www.descopera.ro/dnews/18232091-sonda-hayabusa-2-a-colectat-cu-succes-mostre-de-pe-asteroidul-ryugu"/>
      </related>
      <related>
        <a href="https://www.descopera.ro/stiinta/18104795-imagini-ale-craterului-facut-de-sonda-japoneza-pe-asteroidul-ryugu"/>
      </related>
      <related>
        <a href="https://www.descopera.ro/stiinta/18033989-succes-sonda-spatiala-hayabusa-2-dispozitiv-exploziv-asteroidul-ryugu"/>
      </related>
      <related>
        <a href="https://www.descopera.ro/stiinta/17902672-nava-spatiala-colectat-mostre-asteroidul-ryugu"/>
      </related>
      <related>
        <a href="https://www.descopera.ro/stiinta/17886606-sonda-hayabusa-2-asteroidul-ryugu"/>
      </related>
      <related>
        <h4>Citeşte şi</h4>
        <a href="https://www.descopera.ro/stiinta/18433094-sonda-japoneza-hayabusa2-a-trimis-ultimul-robot-catre-asteroidul-ryugu"/>
        <a href="https://www.descopera.ro/dnews/18232091-sonda-hayabusa-2-a-colectat-cu-succes-mostre-de-pe-asteroidul-ryugu"/>
        <a href="https://www.descopera.ro/stiinta/18104795-imagini-ale-craterului-facut-de-sonda-japoneza-pe-asteroidul-ryugu"/>
        <a href="https://www.descopera.ro/stiinta/18033989-succes-sonda-spatiala-hayabusa-2-dispozitiv-exploziv-asteroidul-ryugu"/>
      </related>
    </article>
  </body>
</html>