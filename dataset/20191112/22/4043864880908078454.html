<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231790/"/>
    <meta property="og:site_name" content="Українська правда"/>
    <meta property="article:published_time" content="2019-11-12T22:49:14+00:00"/>
    <meta property="og:title" content="Кольченко розповів, як йому пропонували російський паспорт"/>
    <meta property="og:description" content="Звільненому українському політв’язню Олександру Кольченку декілька разів пропонували російський паспорт, але він відмовився."/>
  </head>
  <body>
    <article>
      <h1>Кольченко розповів, як йому пропонували російський паспорт</h1>
      <address>
        <time datetime="2019-11-12T22:49:14+00:00">12 Nov 2019, 22:49</time>
      </address>
      <p>Звільненому українському політв’язню Олександру Кольченку декілька разів пропонували російський паспорт, але він відмовився.</p>
      <p><b>Джерело:</b> <a href="https://www.radiosvoboda.org/a/news-kolchenko-rozpoviv-yak-vidmovyvsia-vid-rosiyskoho-pasporta/30266985.html">інтерв’ю</a> для "Радіо Свобода"</p>
      <p><b>Пряма мова: </b>"Мені пропонували його під час досудового слідства. Я, звичайно, відмовився. Потім ще в таборі. Викликали в спецчастину, куди приходить жінка, яка займається документальною кореспонденцією. Зазвичай туди викликають в обідній час, а мене викликали вранці. Я подумав: що ж такого термінового? Приходжу туди – там кілька співробітників. Один знімає на камеру. Інший каже: "Вітаємо, ось ваш російський паспорт". Я відповів, спасибі, звичайно, але у мене один вже є. Вони кажуть: "Буде два". Я відповів, що мені і одного якось досить. І написав пояснення, чому я відмовляюся від паспорта, вони зафіксували це."</p>
      <p><b>Деталі:</b> У відмові від паспорту РФ Кольченко написав, що він є громадянином України, відповідно російський паспорт йому не потрібен.</p>
      <p>
        <b>
          <i>Знати більше</i>
        </b>
        <b>:</b>
      </p>
      <p><a href="https://www.pravda.com.ua/articles/2019/09/7/7225631/"><b><i>Обмін полоненими. Як Зеленський домовився з Путіним про звільнення заручників Кремля</i></b></a> </p>
      <p>
        <b>Нагадаємо:</b>
      </p>
      <ul>
        <li>Олександр Кольченко був звільнений у рамках <a href="https://www.pravda.com.ua/news/2019/09/7/7225605/">обміну</a> "35 на 35". В Україну, окрім Кольченка, прибули 34 українці, серед яких політв’язні Олег Сенцов, Володимир Балух, Роман Сущенко, Микола Карпюк, Станіслав Клих, Павло Гриб, Євген Панов, Артур Панов, Едем Бекіров, Олексій Сизонович, а також захоплені Росією біля Керченської протоки моряки.</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/8/7231367/"/>
        <a href="https://www.pravda.com.ua/news/2019/11/8/7231327/"/>
        <a href="https://www.pravda.com.ua/news/2019/11/7/7231274/"/>
      </related>
    </article>
  </body>
</html>