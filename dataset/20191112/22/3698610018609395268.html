<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/verhovna-rada-priynyala-v-pershomu-chitanni-zakonoproekt-pro-zmenshennya-plastikovih-paketiv-v-oboroti-329434_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T22:34:00+00:00"/>
    <meta property="og:title" content="Верховна Рада прийняла в першому читанні законопроект про зменшення пластикових пакетів в обігу"/>
    <meta property="og:description" content="За відповідний законопроект №2051 проголосували 365 депутатів"/>
  </head>
  <body>
    <article>
      <h1>Верховна Рада прийняла в першому читанні законопроект про зменшення пластикових пакетів в обігу</h1>
      <h2>За відповідний законопроект №2051 проголосували 365 депутатів</h2>
      <address>
        <time datetime="2019-11-12T22:34:00+00:00">12 Nov 2019, 22:34</time>
      </address>
      <p>Україна стоїть на порозі заборони пластикових пакетів. Таким чином, вона приєднається до 33 країн, які вже зробили свій внесок в охорону <b><a href="https://dt.ua/TECHNOLOGIES/nova-forma-plastikovogo-zabrudnennya-nagaduye-zvichaynu-galku-321156_.html">навколишнього середовища</a></b> і заборонили їх використання повністю, і 53, які ввели податок на використання або частково заборонили..</p>
      <p>Верховна Рада підтримала у першому читанні законопроєкт, який покликаний зменшити кількість поліетиленових пакетів у обігу. Для цього пропонують, зокрема, заборонити продаж у магазинах.</p>
      <p>"За" відповідний <a href="http://w1.c1.rada.gov.ua/pls/zweb2/webproc4_2?id=&amp;pf3516=2051&amp;skl=10">законопроєкт </a>№2051 проголосували 365 депутатів.</p>
      <p>Ініціатор проєкту закону, позафракційний депутат Дмитро Шпенов нагадав, що 24 жовтня 2018 року Європейський парламент остаточно заборонив цивільний обіг окремих видів продукції з пластику. Причиною стала загроза екологічної катастрофи. В Україні, на його думку, теж бракує законодавчого врегулювання.</p>
      <p>Проєктом закону передбачають заборону продажу у магазинах, павільйонах та інших об'єктах роздрібної торгівлі надлегких та легких пластикових пакетів.</p>
      <p>Винятком стануть біорозкладні пластикові пакети та надлегкі пластикові пакети, призначені для пакування свіжого м'яса, риби та продуктів з них, а також сипучих продуктів.</p>
      <p>Крім того, проєкт передбачає обов'язкове маркування пластикових пакетів.</p>
      <p>Наразі скорочення обігу поліетиленової продукції в Україні законодавчо не врегульоване. Окремі питання врегульовані законом України "Про відходи", а також Кодексом України про адміністративні правопорушення.</p>
      <p>Глобальний рух Break Free From Plastic визначив компанії, які є лідерами з <a href="https://dt.ua/TECHNOLOGIES/proyizd-v-metro-rimu-mozhna-oplatiti-za-dopomogoyu-plastikovih-plyashok-325356_.html"><b>пластикового</b></a> забруднення планети. Як повідомляється у <a href="https://www.breakfreefromplastic.org/wp-content/uploads/2019/10/branded-2019-web-FINAL-v2-1.pdf">звіті</a> про результати дослідження, всього вдалося скласти список з восьми тисяч брендів, які залишають пластикові відходи.</p>
      <p>У проведенні дослідження допомагало 72,5 тисячі волонтерів з 51 країни світу. Вони зібрали 476423 одиниць пластикового сміття, 43% з яких можна було співвіднести з тим чи іншим брендом.</p>
      <p>Виявилося, що лідером за кількістю пластикового сміття є компанія Coca-Cola – всього було виявлено 11732 фрагментів упаковки від продуктів бренду в 37 країнах світу. Друге місце займає компанія Nestle, а на третьому – PepsiCo.</p>
      <p>У Топ-10 забруднювачів увійшли також Mondelez International, Unilever, Mars, P&amp;G, Colgate-Palmolive, Phillip Morris і Perfetti Van Mille.</p>
      <footer>За матеріалами: <a href="https://dt.ua/go/aHR0cHM6Ly9ocm9tYWRza2UudWE=">Громадське телебачення</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>