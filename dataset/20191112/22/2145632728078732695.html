<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18568828-tinerii-care-fac-diferenta-30-de-personalitati-care-entuziasmeaza-acum-in-lume"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-12T22:00:00+00:00"/>
    <meta property="og:title" content="Tinerii care fac diferenţa. 30 de personalităţi care entuziasmează acum în lume"/>
    <meta property="og:description" content="Cei mai importanţi tineri de pe planetă sunt vizaţi de un material publicat de Financial Times, care trece în revistă 30 dintre personalităţile care nu au împlinit încă 40 de ani şi marchează actualitatea în domenii ca tehnologia, arta, politica, filmul, muzica şi literatura, potrivit Mediafax."/>
  </head>
  <body>
    <article>
      <h1>Tinerii care fac diferenţa. 30 de personalităţi care entuziasmează acum în lume</h1>
      <address><time datetime="2019-11-12T22:00:00+00:00">12 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18568828/1/ritesh-agarwal-youtube-descopera.jpg"/>
      </figure>
      <p>Cei mai importanţi tineri de pe planetă sunt vizaţi de un material publicat de Financial Times, care trece în revistă 30 dintre personalităţile care nu au împlinit încă 40 de ani şi marchează actualitatea în domenii ca tehnologia, arta, politica, filmul, muzica şi literatura, potrivit Mediafax.</p>
      <h3>Tehnologie</h3>
      <p>Ritesh Agarwal are acum 25 de ani. Este fondatorul reţelei hoteliere din Oyo, reţea care a înregistrat cea mai rapidă creştere din lume. Era numai un adolescent atunci când i-a venit ideea să renoveze hoteluri ieftine şi să ofere clienţilor o aplicaţie care să le asigure acestora un acces mai facil la serviciile reţelei. A dezvoltat conceptul în Silicon Valley cu o bursă Thiel iar Oyo a ajuns al doilea cel mai valoros start-up din India, fiind evaluat la 10 miliarde de dolari în luna iulie. Oferă în prezent peste 1 milion de camere în 80 de ţări, şi şi-a lărgit oferta şi în Statele Unite.</p>
      <p>Joy Buolamwini este o expertă în cibernetică american de origine ghaneză. La 29 de ani se poate mândri că a fondat Algorithmic Justice League, pentru a atrage atenţa asupra problemelor legate de tehnologia de recunoaştere facială.A fost bursieră atât pentru Fulbright cât şi pentru Rhodes. În timp ce activa în calitate de cercetătoare la Massachusetts Institute of Technology, a identificat probleme legate de stereotipuri de gen şi de rasă în inteligenţa artificială şi a determinat companii importante precum IBM să îşi upgradeze softurile potrivit observaţiilor ei.</p>
      <p>Zhang Dayi este una dintre cele mai influente celebrităţi de pe internet (wanghong) din China. La 31 de ani are deja în spate o carieră de model consumată în adolescenţă şi deschiderea unei platforme de comerţ online, Taobao. Astăzi este văzută ca unul dintre antreprenorii de succes ai Chinei în industria modei, şi numără peste 11 milioane de urmăritori pe platforma socială Weibo. Cele patru linii de desfacere pentru produse pe care le deţine generează peste 220 de milioane de dolari pe an. În 2019 a devenit primul influencer din social media care este invitat să sune clopotul de la Nasdaq, bursă electronică din Statele Unite ale Americii.</p>
      <p>Henrique Dubugras este antreprenorul brazilian care şi-a întrerupt studiile la Stanford şi şi-a creat prima companie la vârsta de 14 ani. Era o companie de jocuri video pe care a trebuit să o închidă după ce a primit reclamaţii că încalcă patente deţinute de firme importante. La 23 de ani este co-fondatorul şi directorul executiv al Brex, tehnologia financiară care oferă cărţi de credit fără dobândă altor companii aflate la început. Dubugras şi colegul său Pedro Franceschi au făcut cunoştinţă pe Twitter, când erau adolescenţi, şi au creat împreună compania Pagar.me înainte să scoată pe piaţă Brex, în 2018. După numai un an Brex este evaluată la 2,6 miliarde de dolari.</p>
      <p>Kyle ”Bugha” Giersdorf are numai 16 ani şi este cunoscut cu numele pe care îl foloseşte online, “Bugha”. A ajuns multimilionar peste noapte cştigând cel mai important premiu la prima edişie a Fortnite World Cup în New York. Adolescentul a jucat timp de doi ani popularul joc exersând câte şase ore pe zi acasă, în Pennsylvania. Giersdorf a învins 99 de alţi jucători în faţa unui public alcătuit din 20.000 de persoane, în luna iulie. A declarat pentru New York Times că va investi o parte din premiul în valoare de 3 milioane de dolari în viitorul său, dar şi că vrea să îşi cumpere un nou birou.</p>
      <h3>Literatură</h3>
      <p>Oyinkan Braithwaite are 31 de ani. Romanul său din 2018, ”My Sister, the Serial Killer” este bestseller. Acţiunea poveştii amplasată în statul nigerian Lagos, unde s-a născut autoarea, a ajuns pe lista lungă a premiului Booker. Braithwaite este recunoscută ca o voce influentă atât în industria editorială nigeriană cât şi în Marea Britanie şi prezintă poezie spoken-word şi proză scurtă.</p>
      <p>Elaine Castillo s-a născut în 1984 şi este de origine filipineză. Îşi exprimă opiniile politice în scris. Romanul său ”America Is Not the Heart” (2018) prezintă realităţile din viaţa imigranţilor din Statele Unite prin intermediul femeilor din trei generaţii de filipinezi. A revenit în Statele Unite după opt ani petrecuţi la Londra şi a ajuns cunoscută pentru conferinţele susţinute în turneu.</p>
      <p>Guy Gunaratne s-a născut la Londra în 1984 şi a început să scrie ficţiune după o carieră în jurnalism şi film documentar în zone aflate în criză.Romanul său de debut, ”In Our Mad and Furious City” dezvăluie ruptura dintre centrul Londrei şi cartierele mărginaşe. A câştigat în 2019 Premiul ”Dylan Thomas” şi a fost nominalizat pentru Booker ca şi pentru Premiul Orwell pentru ficţiune politică.</p>
      <p>Yara Rodrigues Fowler a fost nominalizată pentru premiul ”Desmond Elliott” şi pentru distincţia acordată de Sunday Times/University of Warwick pentru tânărul scriitor al anului. Romanul ei de debut, ”Stubborn Archivist”, exporează problemele de identitate şi de apartenenţă în fragmente de proză poetică. S-a născut în 1992 şi provine dintr-o familie cu rădăcini britanice şi braziliene din sudul Londrei. Acum coordonează Latin American Women’s Aid, un proiect britanic destinat refugiaţilor şi pus pe picioare de femei de origine latino-americană. În timpul alegerilor din 2017 a ajuns cunoscută pentru că a creeat o utilitate pentru aplicaţia de întâlniri Tinder, prin care îi îndemna pe utilizatori să se înregistreze pentru a vota.</p>
      <p>Ocean Vuong este nepotul unui soldat american şi al unei vietnameze. Scrie despre povestea vamiliei sale. Trăieşte şi predă în Massachusetts şi are 31 de ani. A câştigat premiul ”T.S.Eliot” în 2016 pentru volumul de poezie ”Night Sky with Exit Wounds”. Primul său roman, ”On Earth We’re Briefly Gorgeous”, este povestea maturizării unui tânăr queer şi a apărut în 2019.</p>
      <h3>Muzică</h3>
      <p>Billie Eilish este deja un nume cunoscut în industria muzicală. În luna aprilie a devenit primul artist născut în secolul XXI care domină topurile dedicate albumelor în Statele Unite. La 17 ani a ajuns să reprezinte abordarea fluidă pe care Generaţia Z o are pentru problema genului. Muzica ei combină tendinţele noi din muzica tinerilor, de la rap mormăit cum poate fi auzit pe platforma SoundCloud, la anxietate sadcore, ritmuri trap şi influenţe pop, reuşind să rămână originală. Cu toate că are contracte cu Apple şi Interscope, Eilish păstrează controlul creativ asupra imaginii şi muzicii sale, de la videoclipuri influenţate de genul horror, la haine largi. În september a anunţat un turneu mondial pe care îl va întreprinde în 2020.</p>
      <p>Let’s Eat Grandma este un duo britanic. Rosa Walton şi Jenny Hollingworth au început să cânte împreună la 13 ani şi, la scurt timp, au început să dea concerte. La început, cele două încercau să semene cu personaje din poveştile Fraţilor Grimm. De atunci au lansat două albume. ”I’m All Ears” a câştigat un premiu Q, în 2018.</p>
      <p>Sampa the Great este Sampa Tembo, născută în Zambia. A crescut în Botswana şi acum s-a stabilit în Australia fiind cunoscută ca rapper şi artistă spoken word. A deschis concerte susţinute de Lauryn Hill şi declară că este influenţată de Kendrick Lamar. Tembo a debutat cu albumul ”The Return”.</p>
      <p>SKAAR este o trupă norvegiană cu o sonoritate originală. Albumul lor de debut, ”Feed Me to the Stars” combină stilul de rock progresiv şi sonorităţile pop. Solista trupei, Karla Jaeger abordează în moduri teatrale piesele produse de Tony Doogan (cunoscut şi pentru colaborarea cu Mogwai şi Belle &amp; Sebastian).</p>
      <p>Pianista Lauren Zhang a fost descrisă ca un ”fenomen total” de Julian Lloyd Webber. La 17 ani a câştigat competiţia BBC Young Musician cu o interpretare a Concertului numărul 2 pentru pian de Prokofiev. După numai două luni, a apărut pe scena Royal Albert Hall în spectacolul care aniversa 40 de ani de competiţie, alături de câştigători din anii anteriori precum Sheku Kanneh-Mason şi Nicola Benedetti. Pianista stabilită la Birmingham a cântat şi cu Warsaw Sinfonia şi cu Orchestra de Cameră a Uniunii Europene.</p>
      <h3>Activism şi politică</h3>
      <p>Edison Broce, la 29 de ani, este cel mai tânăr membru al adunării naţionale din Panama. A fost o voce sonoră în legătură cu problemele legate de mediu şi lucrează pentru adoptarea unor legi care să protejeze mediul şi să promoveze vehiculele electrice în ţara sa. A luat poziţie împotriva tăierilor ilegale de lemn.</p>
      <p>Typhanie Degois are 26 de ani şi a aderat la mişcarea iniţiată de Emmanuel Macron, Mouvement en Marche în ziua în care a fost fondată, în 2016. Degois a candidat în departamentul Savoie şi l-a învins pe oponentul său în vârstă de 57 de ani, care câştigase alegerile în ultimele două decenii. A studiat dreptul internaţional şi susţine drepturile animalelor. Cere identificarea unor metode de testare alternative care să nu mai provoace suferinţă animalelor.</p>
      <p>Alexandria Ocasio-Cortez este membră în Camera Reprezentanţilor a Congresului american cunoscută pentru interpelarea şefilor de companii şi a figurilor importante în timpul audierilor din comisiile corpului legislativ. Politician cu vederi socialist democrate, ea este cunoscută cu prescurtarea “AOC”, fiind atacată adesea de preşedintele Donald Trump. A propus Green New Deal, care ar determina economia americană să ţină cont de schimbările climatice şi a obţinut sprijinul majorităţii candidaţilor democraţi pentru alegerile prezidenţiale programate în 2020.</p>
      <p>Sayida Ounissi este secretar de stat în Tunisia. La 32 de ani are deja experienţă, fiind aleasă în funcţie în 2014. Susţine egalitatea drepturilor între femei şi bărbaţi şi a jucat un rol esenţial în adoptarea noii legislaţii care combate violenţa împotriva femeilor şi fetelor. A revenit în Tunisia în 2011, familia ei fiind refugiată în Franţa în timpul dictaturii preşedintelui tunisian Zein al-Abidine Ben Ali.</p>
      <p>Greta Thunberg a fost nominalizată la Premiul Nobel pentru Pace şi a ajuns cunoscută pentru greva de una singură pe care a declarat-o la şcoală adresându-se Parlamentului suedez. În septembrie a ţinut o cuvântare în faţa Adunării pentru protecţia mediului de la Organizaţia Naţiunilor Unite (UN Climate Action Summit) atrăgând atenţia liderilor politici din întreaga lume asupra faptului că lipsa lor de reacţie privind încălzirea globală afectează generaţiile viitoare şi împinge lumea într-o epocă a ”extincţiei în masă”.</p>
      <h3>Arte vizuale</h3>
      <p>Korakrit Arunanondchai s-a născut în 1986 şi a debutat ca rapper în Thailand. A renunţat la muzică după ce i s-a cerut să îşi clădească o carieră solo, fără colegii săi de trupă. A preferat artele vizuale, lucrările sale multimedia găsind fani în întreaga lume. A participat la patru bienale internaţionale doar în 2019 şi a deschis o expoziţie la Secession, în Vienna.</p>
      <p>Neil Beloufa este un artist francez de origine algeriană. La 34 de ani este cunoscut pentru instalaţiile în care abordează probleme legate de tehnologie şi putere. Expoziţia sa din 2018, de la Schirn Kunsthalle din Frankfurt aborda modurile în care soldaţii folosesc reţelele sociale. Beloufa creează şi lucrări care pun sub semnul întrebării sistemul artistic promovat de galerii.</p>
      <p>Jordan Casteel apelează la locuitorii cartierelor locuite de afro-americani în Statele Unite pentru a realiza picturi monumentale care modifică percepţia consacrată în istoria artelor privind prim-planul secvenţelor reprezentative. Aşa se face că expoziţia ei de la Muzeul de Artă din Denver, din 2018, s-a numit ”Returning the Gaze”. Casteel s-a născut în 1989 şi locuieşte în Harlem, pictează şi predă la Rutgers University, în New Jersey.</p>
      <p>Joy Labinjo s-a născut în Dagenham, în apropiere de Londra, în 1994. A semnat prima expoziţie la galeria Morley în 2018 şi a fost una dintre poveştile de succes de la târgul Frieze London. Tablourile ei cu motive luminoase, inspirate din albumele familiei sale de origine nigeriană au fost vândute în două ore de la deschiderea târgului. Prima ei expoziţie importantă, Our Histories Cling to Us, s-a deschis curând după aceea la Baltic Centre for Contemporary Art, în nordul Angliei.</p>
      <p>Christina Quarles pictează femei care tind să devină figuri abstracte. Îşi numeşte lucrările ”portrete ale locuirii unui corp”. Născută în 1985, americanca stabilită în Los Angeles redă sentimentul identităţilor multiple, ea însăşi provenind dintr-o familie rasială mixtă, dar considerată de multe ori în mod eronat albă. În prima sa expoziţie în Europa a expus alături de David Hockney şi Alan Davie.</p>
      <h3>Film</h3>
      <p>Kantemir Balagov este un cineast rus originar din Caucazul de Nord. Peliculele sale sunt intense, concentrate asupra problemelor legate de conflictul etnic şi de stresul post traumatic. La 28 de ani a fost apreciat deja pentru peliculele ”Closeness” (2017) şi ”Beanpole” (2019). A primit premiul Un Certain Regard pentru cel mai bun regizor la Cannes.</p>
      <p>Bo Burnham s-a născut în 1990 şi a ajuns cunoscut cântând pe YouTube piese muzicale comice precum “My Whole Family Thinks I’m Gay”. A debutat în calitate de cineast cu ”Eighth Grade”, o imagine a anxietăţii adolescenţei în Statele Unite. Burnham pregătete deja un al doilea film desre viaţa în liceu şi joacă alături de Carey Mulligan în ”Promising Young Women”, dar compune şi piese muzicale pentru noul film ”Sesame Street”.</p>
      <p>Regizoarea franceză de origine senegaleză Mati Diop are 37 de ani. A debutat în calitate de actriţă, jucând, printe altele în drama de familie ”35 Shots of Rum”, de Claire Denis, în 2008. În anul următor, ea a lansat un film de scurtmetraj despre efectele migraţiei asupra Senegalului. A reluat tema în lungmetrajul ”Atlantics”, care i-a adus Marele Premiu la Cannes în 2019. Este prima femeie de culoare care câştigă premiul, pelicula sa fiind şi în cursa pentru Oscar.</p>
      <p>Londoneza Kate Herron, născută în 1987 regiza scurt-metraje şi era angajată temporar la o fabrică de stingătoare de incendii când a aflat că va regiza jumătate dintre episoadele serialului ”Sex Education”, pentru Netflix. Heron a ajuns să aibă fani în Statele Unite şi a fost aleasă să regizeze ”Loki”, o peliculă Marvel Studios pentru Disney+, care se aşteaptă să o propulseze printre cineaştii mainstream de la Hollywood.</p>
      <p>Phillip Youmans are 19 ani şi a cunoscut succesul la festivalul de film Tribeca Film Festival cu pelicula ”Burning Cane”, pe care a realizat-o pe vremea în care era liceean. Povestea, concentrată asupra masculinităţii şi modului în care sunt găsiţi ţapi spăşitori în Biserica Baptistă, a fost dezvoltată dintr-un scurtmetraj într-o peliculă de lungmetraj cu ajutorul lui Benh Zilten, regizorul filmului Beasts of the Southern Wild”. Youmans studiază acum la Şcoala de Film din NYU şi pregăteşte un film despre mişcarea Black Panthers.</p>
      <related>
        <a href="https://www.descopera.ro/dnews/16851600-cum-s-a-schimbat-stilul-de-viata-si-de-gandire-al-romanilor-unele-modificari-sunt-majore"/>
      </related>
      <related>
        <a href="https://www.descopera.ro/istorie/16220537-frederic-cel-mare-regele-razboinic-al-prusiei-cu-gandire-iluminista-era-prieten-cu-voltaire-si-ii-placeau-tinerii-atragatori"/>
      </related>
      <related>
        <a href="https://www.descopera.ro/dnews/18169190-gandirea-negativa-poate-declansa-cancerul-ce-solutie-recomanda-medicii"/>
      </related>
      <related>
        <a href="https://www.descopera.ro/dnews/17868268-gandirea-pozitiva-mamelor-insarcinate-ajuta-copiii"/>
      </related>
      <related>
        <a href="https://www.descopera.ro/istorie/16201877-regele-hammurabi-si-fascinantul-sau-cod-au-format-gandirea-de-baza-in-legislatia-actuala"/>
      </related>
      <related>
        <a href="https://www.descopera.ro/stiinta/16028030-savantii-au-descoperit-cum-hipocampul-influenteaza-gandirea-viitoare"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18566362-primul-cowboy-adevarat-din-reclamele-marlboro-a-murit-la-90-de-ani-fara-sa-fumeze-niciodata"/>
        <a href="https://www.descopera.ro/dnews/18557649-mii-de-exponate-intre-care-animale-impaiate-si-schelete-vor-pleca-de-la-un-muzeu-de-stiinte-ale-naturii-din-romania-catre-o-parohie"/>
        <a href="https://www.descopera.ro/dnews/18557581-un-asteroid-ceva-trece-pe-langa-terra-in-21-noiembrie-a-fost-declarat-potential-periculos"/>
        <a href="https://www.descopera.ro/dnews/18557542-motivul-pentru-care-noul-serial-beverly-hills-90210-a-fost-anulat-dupa-numai-un-sezon"/>
      </related>
    </article>
  </body>
</html>