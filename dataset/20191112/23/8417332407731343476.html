<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/13/Kardinals-anke-over-overgrepsdom-opp-for-h%C3%B8yesterett-20381231.ece"/>
    <meta property="og:site_name" content="adressa.no"/>
    <meta property="article:published_time" content="2019-11-12T23:00:31+00:00"/>
    <meta property="og:title" content="Kardinals anke over overgrepsdom opp for høyesterett"/>
    <meta property="og:description" content="Australias høyesterett skal behandle kardinal George Pells anke om dommen på seks års fengsel for seksuelle overgrep mot mindreårige gutter."/>
  </head>
  <body>
    <article>
      <h1>Kardinals anke over overgrepsdom opp for høyesterett</h1>
      <address><time datetime="2019-11-12T23:00:31+00:00">12 Nov 2019, 23:00</time> by <a rel="author">(NTB) NTB-DPA-AP</a></address>
      <p>Australias høyesterett skal behandle kardinal George Pells anke om dommen på seks års fengsel for seksuelle overgrep mot mindreårige gutter.</p>
      <aside><a href="https://www.adressa.no/nyheter/utenriks/2019/11/13/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/13/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/13/javascript:void(0);">Del denne artikkelen på e-post</a></aside>
      <p>En dato er foreløpig ikke satt for når Pells anke skal opp for Australias høyesterett. Ifølge nyhetsbyrået AP blir det trolig ikke før etter at høyesterettsdommerne er tilbake fra sommerferie i februar neste år.</p>
      <p>78-åringen var en av pave Frans' nærmeste rådgivere, og han har vært pavens finansminister. I desember ble han funnet skyldig i voldtekt og andre seksuelle overgrep mot to mindreårige altergutter i Melbourne i 1996 og 1997.</p>
      <p>De to ofrene var 12 og 13 år gamle da overgrepene fant sted, og saken ble kjent da den ene av dem døde av en overdose i 2014. Den andre gikk da til politiet og anmeldte Pell.</p>
      <p>Dommen lød på seks års fengsel, men Pell anket. En domstol i Melbourne avviste i august anken, men den 78 år gamle kardinalen anket saken inn til høyesterett, som onsdag bekrefter at de skal behandle saken.</p>
      <p>Pell er den mest høytstående katolske geistlige som noensinne er dømt for overgrep mot barn. Han har hele tiden fastholdt at han er uskyldig.</p>
      <p>(©NTB)</p>
    </article>
  </body>
</html>