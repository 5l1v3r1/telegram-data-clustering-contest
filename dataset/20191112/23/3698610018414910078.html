<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/goncharuk-poobicyav-vidkriti-dityam-z-okupovanih-teritoriy-usi-kutochki-nashoyi-krayini-329435_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T23:55:00+00:00"/>
    <meta property="og:title" content="Гончарук пообіцяв відкрити дітям з окупованих територій &quot;усі куточки нашої країни&quot;"/>
    <meta property="og:description" content="Школярі зможуть подорожувати по країні за рахунок держави"/>
  </head>
  <body>
    <article>
      <h1>Гончарук пообіцяв відкрити дітям з окупованих територій "усі куточки нашої країни"</h1>
      <h2>Школярі зможуть подорожувати по країні за рахунок держави</h2>
      <address>
        <time datetime="2019-11-12T23:55:00+00:00">12 Nov 2019, 23:55</time>
      </address>
      <p>Прем'єр-міністр України Олексій Гончарук розповів <a href="https://www.facebook.com/PMHoncharuk/">на своїй сторінці в Facebook </a>про "унікальну програму", яку назвали "мобільність школярів".</p>
      <p>"Уперше в держбюджет ми закладаємо 500 млн грн на унікальну програму – "мобільність" школярів. Це значить, що вже наступного року 100 тисяч <b><a href="https://dt.ua/POLITICS/ukrayinskiy-diplomat-rozpoviv-v-oon-yak-rosiyski-naymanci-vbili-shkolyara-stepana-chubenka-319455_.html">українських школярів</a></b> зможуть подорожувати Україною, глибше вивчати культуру та особливості своєї країни за кошти держави. Кожна п'ята українська школа в рамках навчальної програми буде відправляти своїх учнів у подорож Україною!</p>
      <p>Зараз школярі користуються лише окремими пільгами, програма ж дає можливість мандрувати абсолютно безкоштовно.</p>
      <p>Плюс ми залучимо до цієї програми дітей з тимчасово окупованих територій України, щоб наново відкрити для них всі куточки нашої країни", - написав прем'єр-міністр, хоча не дуже зрозуміло, яким чином уряд має намір відкривати куточки України школярам з ОРДЛО.</p>
      <p>Раніше бойовики підконтрольного Росії терористичного угруповання "ДНР" заблокували виїзд школярів на підконтрольну Україні територію. Діти з тимчасово окупованих районів Донеччини не змогли <b><a href="https://dt.ua/UKRAINE/v-ukrayini-rozpochinayetsya-osnovna-sesiya-zno-311934_.html">скласти ЗНО</a></b> з української мови та літератури.</p>
      <p>"В цьому році на ЗНО з непідконтрольної частини Донецької області зареєструвалося 834 особи. Перший іспит з математики складало 430 осіб. Сьогодні іспит з української мови, який мали складати 678 осіб… вчора на Гнутовому, сьогодні на Оленівці бойовики припинили пропускати дітей, які мали складати ЗНО", - пише на своїй сторінці в Facebook заступник голови Донецької ВЦА Ігор Стокоз.</p>
      <p>Про блокування бойовиками виїзду з ОРДО телефоном повідомляють батьки школярів. За їхніми словами, на блокпостах терористів дітей перевіряли за  списками з особливими примітками, після чого відмовляли у виїзді.</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>