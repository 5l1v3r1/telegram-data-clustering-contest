<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/biznes-asociaciyi-vislovili-sturbovanist-cherez-zatrimannya-golovi-pravlinnya-rayffayzen-banku-aval-329436_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T23:49:00+00:00"/>
    <meta property="og:title" content="Бізнес-асоціації висловили стурбованість через затримання голови правління &quot;Райффайзен Банку Аваль&quot;"/>
    <meta property="og:description" content="Анатолія Писарука підозрююють у співучасті в заволодінні коштами, спрямованими на рефінансування VAB Банку."/>
  </head>
  <body>
    <article>
      <h1>Бізнес-асоціації висловили стурбованість через затримання голови правління "Райффайзен Банку Аваль"</h1>
      <h2>Анатолія Писарука підозрююють у співучасті в заволодінні коштами, спрямованими на рефінансування "VAB Банку".</h2>
      <address>
        <time datetime="2019-11-12T23:49:00+00:00">12 Nov 2019, 23:49</time>
      </address>
      <p>Затримання голови правління "Райффайзен Банку Аваль" <b><a href="https://dt.ua/POLITICS/sap-zvinuvachuye-pisaruka-v-zmovi-z-eksvlasnikom-vab-bahmatyukom-329406_.html">Анатолія Писарука</a></b> викликало занепокоєння у представників бізнес-спільноти й іноземних інвесторів.</p>
      <p>Європейська бізнес-асоціація, Американська торгівельна палата в Україні, Форум провідних міжнародних фінансових установ і Союз підприємців України виступили зі спільною заявою, адресованою українській владі.</p>
      <p>"Бізнес-спільнота закликає відповідальні органи державної влади належним чином відреагувати на такі випадки, керуючись принципами справедливості, рівності і захищеності всіх громадян, незалежно від їхніх посад і політичних поглядів", - йдеться в заяві, поширеній увечері у вівторок, 12 листопада.</p>
      <p>Укладачі заяви підкреслили, що від цього залежить інвестиційний клімат, роботу над поліпшенням якого декларують уряд і президент Володимир Зеленський.</p>
      <p>"Дотримання цих принципів має важливе значення для залучення додаткових інвестиційних і кредитних ресурсів в Україну, згідно з амбітними економічними цілями уряду та взятими на себе зобов'язаннями президента захищати кожного інвестора в Україні", - підкреслили представники бізнес-спільноти.</p>
      <p>Увечері 11 листопада детективи НАБУ прийшли до "Райффайзен Банку Аваль" і <b><a href="https://dt.ua/UKRAINE/nabu-priyshlo-v-rayffayzen-bank-zmi-329280_.html">затримали на робочому місці голову правління Олександра Писарука</a></b>.</p>
      <p>Пізніше в НАБУ заявили, що <b><a href="https://dt.ua/UKRAINE/golovi-pravlinnya-rayffayzen-banku-ogolosili-pidozru-i-vidpustili-leschenko-329308_.html">Писарук і ще шестеро людей були затримані</a></b> у рамках кримінального провадження про розкрадання 1,2 млрд гривень коштів стабілізаційного кредиту, який НБУ надав "VAB Банку" Олега Бахматюка у 2014 році.</p>
      <p>Крім Писарука, який в 2014 році був першим заступником голови НБУ Валерії Гонтарєвої, повідомлення про підозру вручили члену Ради НБУ Миколі Каленському й екс-директору гендпартамента банківського нагляду НБУ Аллі Шульзі, а також менеджерам "VAB Банку" та інших компаній Бахматюка.</p>
      <p>У НБУ висловили обурення через оголошення підозри Писаруку, підкресливши, що він професійний банкір із бездоганною репутацією та досвідом роботи у МВФ.</p>
      <p>Нацбанк відкликав банківську ліцензію у "VAB Банку" в березні 2015 року і звернувся до суду з вимогою <b><a href="https://dt.ua/ECONOMICS/nbu-prograv-apelyaciyu-na-skasuvannya-areshtu-mayna-bahmatyuka-221302_.html">арешту активів Бахматюка</a></b>, так як він виступив фінансовим поручителем за стабкредитом, який VAB не повернув.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>