<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/13/Ny-studie-Kristen-bakgrunn-ogs%C3%A5-negativt-for-jobbs%C3%B8kere-20381233.ece"/>
    <meta property="og:site_name" content="adressa.no"/>
    <meta property="article:published_time" content="2019-11-12T23:02:07+00:00"/>
    <meta property="og:title" content="Ny studie: Kristen bakgrunn også negativt for jobbsøkere"/>
    <meta property="og:description" content="Kristne diskrimineres nesten like mye som muslimer dersom de er åpne om religiøs tilhørighet i jobbsøknaden, viser en ny, norsk avhandling."/>
  </head>
  <body>
    <article>
      <h1>Ny studie: Kristen bakgrunn også negativt for jobbsøkere</h1>
      <address><time datetime="2019-11-12T23:02:07+00:00">12 Nov 2019, 23:02</time> by <a rel="author">(NTB) NTB</a></address>
      <p>Kristne diskrimineres nesten like mye som muslimer dersom de er åpne om religiøs tilhørighet i jobbsøknaden, viser en ny, norsk avhandling.</p>
      <aside><a href="https://www.adressa.no/nyheter/innenriks/2019/11/13/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/13/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/13/javascript:void(0);">Del denne artikkelen på e-post</a></aside>
      <p>– Det overrasker oss at kristen bakgrunn slår negativt ut når man skal søke jobb, sier Edvard Nergård Larsen, stipendiat ved Institutt for sosiologi og samfunnsgeografi (ISS), Universitetet i Oslo til <a href="https://www.vl.no/nyhet/sendte-ut-18-000-fiktive-jobbsoknader-konklusjon-kristen-bakgrunn-trekker-ned-1.1617100">Vårt Land</a>.</p>
      <p>Sammen med kolleger har han sendt ut over 18.000 fiktive jobbsøknader til bedrifter i Norge, Nederland, Storbritannia, Tyskland og Spania. Nærmere 3.000 søknader var adressert til norske arbeidsgivere.</p>
      <p>Hovedfunnet i den norske delen av undersøkelsen er at søkere med typiske norske navn foretrekkes fremfor søkere med utenlandske navn.</p>
      <p>I CV-en oppga samtlige søkere at de hadde jobbet for en ikke-navngitt ungdomsorganisasjon. I halvparten av tilfellene ble organisasjonen til Kristian og Silje beskrevet som kristen, mens organisasjonen til Tariq og Yasmeen ble omtalt som muslimsk.</p>
      <p>I tilfellene religion ble nevnt hadde duoen med utenlandske navn kun 10 prosent sjanse for å bli innkalt til intervju. Men også Kristian og Silje opplevde forskjellsbehandling. Sjansen deres for å bli innkalt var nå 20 prosent.</p>
      <p>– Det er nesten like ille å være aktiv i en kristen organisasjon som å ha et pakistansk-klingende navn, konkluderer Larsen i en artikkel på <a href="https://www.sv.uio.no/iss/forskning/aktuelt/aktuelle-saker/2019/velger-bort-religiose-jobbsokere.html">nettsiden til Universitetet i Oslo</a>, der funnene først ble presentert.</p>
      <p>Av de fem landene undersøkelsene er utført i, er det kun i Norge kristne diskrimineres.</p>
      <p>(©NTB)</p>
    </article>
  </body>
</html>