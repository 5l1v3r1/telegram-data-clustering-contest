<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741356"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T23:30:00+00:00"/>
    <meta property="og:title" content="'เมียบิลลี่'รับกลัวอิทธิพลมืด หลัง'ชัยวัฒน์'ได้ประกันตัว"/>
    <meta property="og:description" content="'ภรรยาบิลลี่' ขอบคุณดีเอสไอที่ทำคดีนี้ ยอมรับรู้สึกไม่ปลอดภัย กลัวเรื่องอิทธิพลมืด หลัง 'ชัยวัฒน์-ลูกน้อง' ได้รับการประกันตัว อยากให้คนทำออกมารับผิดชอบ"/>
  </head>
  <body>
    <article>
      <h1>'เมียบิลลี่'รับกลัวอิทธิพลมืด หลัง'ชัยวัฒน์'ได้ประกันตัว</h1>
      <address>
        <time datetime="2019-11-12T23:30:00+00:00">12 Nov 2019, 23:30</time>
      </address>
      <p>
        <b>"ภรรยาบิลลี่" ขอบคุณดีเอสไอที่ทำคดีนี้ ยอมรับรู้สึกไม่ปลอดภัย กลัวเรื่องอิทธิพลมืด หลัง "ชัยวัฒน์-ลูกน้อง" ได้รับการประกันตัว อยากให้คนทำออกมารับผิดชอบ</b>
      </p>
      <p>เมื่อวันที่ 13 พ.ย. จากกรณีที่ศาลอาญาคดีทุจริตและประพฤติมิชอบกลาง ให้ประกันตัว นายชัยวัฒน์ ลิ้มลิขิตอักษร อดีตหัวหน้าอุทยานแห่งชาติแก่งกระจาน กับพวก รวม 4 ราย ในคดีฆาตกรรมอำพรางศพ นายพอละจี รักจงเจริญ หรือ บิลลี่ แกนนำกะเหรี่ยงบ้านโป่งลึก-บางกลอย โดยตีวงเงินประกันคนละ 8 แสนบาท ตามที่ได้เสนอข่าวไปแล้วนั้น<br/><br/>ความคืบหน้าในเรื่องนี้ ด้าน น.ส.พิณนภา พฤกษาพรรณ หรือ มึนอ ภรรยาของนายพอละจี หรือบิลลี่ เปิดเผยว่า ส่วนตัวยังรู้สึกดีที่ยังมีความยุติธรรมหลงเหลือให้พวกตนบ้าง และขอบคุณทางดีเอสไอที่ทำคดีจนนำมาสู่การแจ้งข้อหา แต่รับว่าคดีก็ยังไม่ถึงที่สิ้นสุด ตนก็ยังต้องสู้ต่อ ส่วนกรณีที่ผู้ต้องหาได้รับการประกันตัวออกมา ส่วนตัวยอมรับว่ารู้สึกไม่ปลอดภัยในเรื่องอิทธิพลมืด ประกอบกับพฤติการณ์ในลักษณะข่มขู่ อย่าง เมื่อ 3 เดือนก่อน มีคนขี่รถจักรยานยนต์มาวนเวียนหน้าบ้าน และมีการถ่ายรูปไว้ รวมทั้งบริเวณพุ่มไม้หน้าบ้านเก็หมือนมีคนซุ่มอยู่ ทำให้พวกตนใช้ชีวิตอย่างหวาดระแวง ไม่สามารถใช้ชีวิตอย่างปกติ ล่าสุดวานนี้ (12 พ.ย.) ตนก็มีโอกาสได้พบหน้า นายชัยวัฒน์ แต่ก็ไม่ได้พูดคุยและไม่ได้รู้สึกอะไร ทั้งนี้ ส่วนตัวไม่ได้เจาะจงว่าใครเป็นคนทำสามี แต่ก็คิดว่าเป็นเจ้าหน้ารัฐ ซึ่งก็อยากให้คนทำออกมารับผิดชอบ อย่างไรก็ตาม ทางดีเอสไอได้ส่งเจ้าหน้าที่มาดูแลรักษาความปลอดภัย ก็รู้สึกว่าเพียงพอแล้ว</p>
      <figure>
        <img src="https://www.dailynews.co.th/admin/upload/20191113/news_EZMBAHPXUe055408_533.jpg?v=20191113104?v=2226"/>
      </figure>
      <p>ขณะที่ น.ส.วราภรณ์ อุทัยรังษี อายุ 36 ปี ทนายความ กล่าวถึงเรื่องที่กลุ่มผู้ต้องหาได้รับการประกันตัว ว่า ยอมรับในดุลยพินิจของศาล และยอมรับว่าจุดอ่อนที่ทำให้คำร้องขอศาลคัดค้านการประกันตัวกลุ่มผู้ต้องหาของพวกตนน้ำหนักไม่เพียงพอ เป็นเพราะไม่มีหลักฐานที่จะมาแสดงให้เห็นว่่ากลุ่มผู้ต้องหาจะเข้าไปยุ่งเหยิงกับพยานหลักฐาน ประกอบกับผู้ต้องหาเองก็ไม่ได้มีพฤติกรรมหลบหนี โดยหลังจากนี้ ยังต้องรอการรวบรวมพบานหลักฐานของดีเอสไอ ก่อนส่งอัยการพิจารณาสั่งฟ้องต่อไป.</p>
    </article>
  </body>
</html>