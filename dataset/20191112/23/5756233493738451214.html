<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621257/%D8%A7%D9%86%D8%AA%D8%AE%D8%A7%D8%A8-%D9%85%D8%AC%D8%AF%D8%AF-%D8%AA%D8%B1%D8%A7%D9%85%D9%BE-%DA%86%D9%87-%D9%BE%DB%8C%D8%A7%D9%85%D8%AF%D9%87%D8%A7%DB%8C%DB%8C-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T23:41:00+00:00"/>
    <meta property="og:title" content="انتخاب مجدد ترامپ چه پیامدهایی دارد؟"/>
    <meta property="og:description" content="مقاله زیر پیامدهای انتخاب مجدد ترامپ به عنوان رئیس جمهور آمریکا را مورد بررسی قرار می دهد."/>
  </head>
  <body>
    <article>
      <h1>انتخاب مجدد ترامپ چه پیامدهایی دارد؟</h1>
      <address>
        <time datetime="2019-11-12T23:41:00+00:00">12 Nov 2019, 23:41</time>
      </address>
      <p>
        <i>مقاله زیر پیامدهای انتخاب مجدد ترامپ به عنوان رئیس جمهور آمریکا را مورد بررسی قرار می دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>توماس رایت در مقاله ای با عنوان «حضور بله قربان گوها در دولت ترامپ» در وب سایت مطالعاتی بروکینگز آمریکا به مدیریت سیاست خارجی ترامپ پرداخته و معتقد است انتخاب مجدد وی می تواند پیامدهایی داشته باشد. وی می نویسد: می دانیم که ترامپ به کسانی که نسبت به خواست هایش انقیاد ندارند، بدبین و بی اعتماد است.</p>
      <p>وی پیشتر گفته که «ویلیام تیلور» و «الکساند ویندمن» از جمله کسانی هستند که در جریان انتخابات ریاست جمهوری آمریکا در سال 2016، مخالف نامزدی وی به عنوان نامزد جمهوریخواهان بوده اند، و البته هیچ شاهد و مدرکی هم برای اثبات ادعای او در دست نیست. ترامپ بعد از این اظهار نظر درباره دو شخص مذکور، گفت که آنهایی (Never Trumpers) که مخالف نامزدی او در انتخابات سال 2016 بوده اند، کلا «یک عده تفاله (human scum)» هستند. تعبیر تفاله که ترامپ درباره این افراد استفاده کرد، بعدها توسط «استفانی گریشام» منشی رسانه ای ترامپ مورد تایید و دفاع قرار گرفت. برخی جمهوریخواهان امیدوار بودند که ترامپ به مرور زمان کوتاه بیاید و مانع ورود آنهایی که در جریان انتخابات سال 2016، نامه مخالفت با نامزدی وی را امضا کرده بودند، به دولت نشود، به خصوص اینکه برخی از امضا کنندگان نامه، پس از پیروزی ترامپ در انتخابات از مواضع خود عقب نشینی کردند. تحقق انتظار جمهوریخواهان از وی، در زمان کنونی بسیار بعید به نظر می رسد. ممنوعیت اعمالی توسط ترامپ، همچنان به قوت خود باقی است و به نظر می رسد که هر کسی که کلمه ای در انتقاد از ترامپ بر زبان جاری کند، در فهرست ممنوع الورودها به دولت قرار می گیرد.</p>
      <figure>
        <img src="https://aftabnews.ir/files/fa/news/1398/8/21/358673_677.jpg"/>
      </figure>
      <p>این مقاله می افزاید: ساختار شورای امنیت ملی آمریکا کوچک شده و دلیل ظاهری آن افزایش کارآرایی اش است اما به احتمال زیاد، این به خاطر بی اعتمادی ترامپ به ساختار این شوراست. برخی از سمت ها به افراد درجه دو واگذار شده که هیچ سابقه ای در حوزه مسئولیت شان ندارند. یکی از مقامات سابق که نخواست نامش فاش شود، نگرانی عمیق اش در رابطه با سیاست خارجی آمریکا را ابراز کرد و گفت ظرفیت سیاست خارجی از یک سال پیش تا کنون، در حال تهی شدن است. یک سال پیش هم که برخی از کرسی های شورای امنیت ملی خالی شد، زنگ هشداری برای امروز بود.</p>
      <p>در پایان این مقاله آمده است: بعید است که در صورت انتخاب مجدد ترامپ به ریاست جمهوری، تغییری در این وضعیت رخ دهد. در صورتی که ترامپ برای باردوم انتخاب شود، واقعا باور خواهد کرد که او در سیاست خارجی، بهتر از هر فرد دیگری تصمیم می گیرد و اعتماد به نفس اش در این رابطه، بیشتر خواهد شد. در این صورت، حوادث و تصمیمات جنجالی ترامپ طی یک ماه گذشته، نیز تبدیل به یک امر عادی و معمول در آینده سیاست خارجی آمریکا خواهد گردید، و بر شدت و تکرار بحران های پیش آمده، افزوده خواهد شد. هر چند که اکثریت دادگاه سنا برای استیضاح و برکناری ترامپ از ریاست جمهوری جمهوریخواه هستند، اما آنها بدون شک، نگران ایجاد شکاف در حزب شان و شکست در انتخابات 2020 نیز هستند. آنها باید نگران تبعات انتخاب مجدد ترامپ به ریاست جمهوری نیز باشند. جمهوریخواهان، دیگر نمی توانند به این دل ببندند که مشاوران خوب، ترامپ را مهار کنند و یا اخلاق و رفتار او به مرور زمان، متعادل شود. شاید اگر خوش شانس باشیم، نظم جهانی به رهبری آمریکا بتواند 4 سال دوام بیاورد، اما اگر اوضاع به همین ترتیب پیش برود، برای هشت سال دوام نخواهد آورد.</p>
    </article>
  </body>
</html>