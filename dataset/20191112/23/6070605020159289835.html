<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Govern-expressa-malestar-Torrent-autodeterminacio_0_2342765782.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T23:38:00+00:00"/>
    <meta property="og:title" content="Nou xoc institucional entre el Govern i el Parlament"/>
    <meta property="og:description" content="L’executiu mostra “malestar” per la decisió de Torrent de canviar l’hora del ple"/>
  </head>
  <body>
    <article>
      <h1>Nou xoc institucional entre el Govern i el Parlament</h1>
      <h2>L’executiu mostra “malestar” per la decisió de Torrent de canviar l’hora del ple</h2>
      <address>
        <time datetime="2019-11-12T23:38:00+00:00">12 Nov 2019, 23:38</time>
      </address>
      <p>Les relacions entre el Govern i el Parlament no passen pel seu millor moment des de la sentència del Tribunal Suprem sobre l’1 d’Octubre. Ahir la tensió es va fer evident a través de la portaveu del Govern, Meritxell Budó, que en una carta pública al president de la cambra, Roger Torrent, va expressar el “malestar” de l’executiu pel canvi d’hora del ple que s’havia de pronunciar sobre l’autodeterminació. “El fet que hàgiu convocat de manera gairebé simultània el ple del Parlament [amb el consell executiu], sense previ avís ni consens i de manera sobtada, genera sens dubte una alteració de la normal agenda institucional”, deia la carta del Govern.</p>
      <p>El plenari d’ahir estava previst a les tres, però Torrent va ressituar-lo a les nou del matí per intentar que la moció de la CUP sobre l’autodeterminació fos votada abans que el Tribunal Constitucional (TC), que es reunia al matí, la suspengués. Malgrat el canvi d’hora, eltempo va ser molt ajustat i el canvi d’hora no va evitar que la Fiscalia anunciés que comença a investigar a la mesa: la cambra va aprovar la voluntat d’exercir “de manera concreta” l’autodeterminació quan el TC n’emetia, just llavors, la suspensió. Una votació en què no van poder participar ni el president, Quim Torra, ni el conseller Miquel Buch, que són diputats però eren a la reunió del Govern.</p>
      <p>En roda de premsa, Budó va apujar encara més el to, parlant de “manca de respecte institucional” per part de Torrent. Va apuntar que, arran de la seva decisió, la majoria que dona suport al Govern havia perdut una votació promoguda pel PSC sobre la renúncia a la unilateralitat. “Aquest canvi en l’horari afecta el dret com a diputats de la cambra de dos membres del Govern que ostenten aquesta condició”, va criticar. També va mantenir que no hi havia hagut comunicació oficial entre les oficines del president del Parlament i del de la Generalitat.</p>
      <h3>Reunió de coordinació</h3>
      <p>Diverses fonts d’una banda i de l’altra expliquen que Torrent va traslladar a membres de l’executiu i diputats de JxCat la decisió de canviar el ple. Ho va fer en el marc de la reunió de coordinació entre els socis de Govern que es fa els dilluns. Ara bé, altres fonts afirmen que l’executiu va manifestar el seu desacord amb la decisió. “És important respectar la separació de poders. Aquesta és una decisió que li correspon [a la cambra]”, apuntava ahir l’entorn de Torrent.</p>
      <p>No és el primer cop que es produeix un xoc entre el Parlament i el Govern en les últimes setmanes. Després de conèixer el veredicte judicial, l’executiu va criticar que Torrent hagués convocat pel seu compte una trobada amb els agents socials i l’alcaldessa de Barcelona, Ada Colau, per explorar una resposta a la sentència. Això passava el mateix dia que Colau havia rebutjat assistir a una trobada promoguda pel president, Quim Torra, per analitzar les protestes amb els alcaldes de les quatre capitals catalanes.</p>
    </article>
  </body>
</html>