<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/parroquia-santa-anna-barcelona-hospital-persones-sense-llar_0_2343365711.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T23:53:14+00:00"/>
    <meta property="og:title" content="Bates blanques en lloc de sotanes a la parròquia de Santa Anna"/>
    <meta property="og:description" content="L’espai s’ha convertit durant tres dies en un petit hospital de carrer per a les persones sense llar"/>
  </head>
  <body>
    <article>
      <h1>Bates blanques en lloc de sotanes a la parròquia de Santa Anna</h1>
      <h2>L’espai s’ha convertit durant tres dies en un petit hospital de carrer per a les persones sense llar</h2>
      <address>
        <time datetime="2019-11-12T23:53:14+00:00">12 Nov 2019, 23:53</time>
      </address>
      <p>Una marea de bates blanques ha desplaçat les sotanes de la parròquia de Santa Anna durant els tres dies en què l’espai s’ha convertit en un petit hospital de carrer per a les persones sense llar. Personal sanitari de l’Hospital Sagrat Cor atenia ahir en aquest ambulatori improvisat els primers pacients, persones sense recursos que hi van anar buscant ajuda i acompanyament. L’hospital de campanya en aquesta parròquia de Barcelona neix de l’impuls dels sacerdots Peio Sánchez, Xavier Morlans i la monja teresiana Viqui Molins.</p>
      <p>
        <a href="https://www.ara.cat/societat/Herois-quotidians-persones-tenen-cura_0_2249775010.html">Herois quotidians: persones que tenen cura de les persones</a>
      </p>
      <p>El pis superior del claustre, que conjuga romànic i gòtic i es remunta al segle XII, acull fins avui els serveis de podologia -el més sol·licitat-, medicina interna, dermatologia, psicologia i psiquiatria, urologia, oftalmologia i odontologia. Fongs, ungles llargues i mal tallades, ferides infectades, molts refredats i faringitis són algunes de les afeccions que més pateixen les persones que pernocten al carrer, van explicar els metges. “El que més m’ha sorprès són les nombroses ferides causades per navalles, ganivets i vidres trencats, que, amb la poca o nul·la higiene, és inevitable que s’infectin”, va comentar a l’agència Efe la dermatòloga Montserrat Pérez.</p>
    </article>
  </body>
</html>