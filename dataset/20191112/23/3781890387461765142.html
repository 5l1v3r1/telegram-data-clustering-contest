<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/741232"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T23:30:00+00:00"/>
    <meta property="og:title" content="&quot;นุ้ย&quot;หน้าสด-สลัดภาพนางงามใน &quot;ฮักมะย๋อมมะแย๋ม&quot;"/>
    <meta property="og:description" content="หลัง “เอ็ม พิคเจอร์ส” และ “แข้วแห้ง โปรดักชั่น” ปล่อยโปสเตอร์แรกของภาพยนตร์โรแมนติกคอมเมดี้ “ฮักมะย๋อมมะแย๋ม” มาชวนจินตนาการถึงความแซ่บของหนังเรื่องนี้ไปแบบหอมปากหอมคอ"/>
  </head>
  <body>
    <article>
      <h1>"นุ้ย"หน้าสด-สลัดภาพนางงามใน "ฮักมะย๋อมมะแย๋ม"</h1>
      <address>
        <time datetime="2019-11-12T23:30:00+00:00">12 Nov 2019, 23:30</time>
      </address>
      <p>
        <b>หลัง “เอ็ม พิคเจอร์ส” และ “แข้วแห้ง โปรดักชั่น” ปล่อยโปสเตอร์แรกของภาพยนตร์โรแมนติกคอมเมดี้ “ฮักมะย๋อมมะแย๋ม” มาชวนจินตนาการถึงความแซ่บของหนังเรื่องนี้ไปแบบหอมปากหอมคอ</b>
      </p>
      <p>ล่าสุดได้ฤกษ์แกะกล่องนางเอกสาวสวยดีกรีระดับ “มิสยูนิเวิร์สลาว ปี 2017” อย่าง นุ้ย-สุภาพร สมวิจิตร ที่งานนี้ผู้กำกับตลกชื่อดัง เจี้ย แปซิฟิก จับมาแปรสภาพจนไม่เหลือเค้าความสวยฉบับมงลงกันเลยทีเดียว</p>
      <figure>
        <img src="https://www.dailynews.co.th/admin/upload/20191112/news_DycFbDdomj111115_533.jpg?v=201911130810?v=3374"/>
      </figure>
      <p>นุ้ย เผยว่า “ตอนแรกที่ได้รับการติดต่อจากพี่เจี้ยก็ดีใจมาก เพราะพี่เจี้ยเป็นผู้กำกับที่ทำหนังกี่เรื่องใน สปป.ลาว หนังของเขาจะทำรายได้สูสีหนังฮอลลีวู้ดตลอด พอพี่เขาให้อ่านบท “แมว” ที่นุ้ยจะต้องแสดงก็รู้สึกถูกใจตอบตกลงเลย แต่พี่เจี้ยบอกว่ามีข้อแม้ว่าเรื่องนี้จะสลัดภาพนางงามของนุ้ยออกเลยนะ คือไม่ให้แต่งหน้า แม้กระทั่งรองพื้นก็ห้ามลง แถมทำให้เราดูมอมแมม เพราะในเรื่อง “แมว” จะเป็นสาวชาวบ้านขาย “แจ่วบอง” คาแร็คเตอร์จะห้าว ๆ แก่น ๆ ถามว่านุ้ยกลัวจะกระทบภาพลักษณ์นางงามไหม ตอนแรกแอบคิดหนักเหมือนกัน ด้วยความที่หน้าสดกลัวผู้ชมจะตกใจว่าหน้าเราไม่ตรงปกหรือเปล่า แต่เราก็คิดว่าเราคือแมว ไม่ใช่นุ้ย จะมาสวยนำแฟชั่นไม่ได้”</p>
      <figure>
        <img src="https://www.dailynews.co.th/admin/upload/20191112/news_wVaLQaaBeu111116_533.jpg?v=201911130810?v=4028"/>
      </figure>
      <p><b>“สำหรับ “ฮักมะย๋อมมะแย๋ม” เป็นหนังเรื่องแรกของนุ้ยที่ร่วมงานกับคนไทยค่ะ และเป็นครั้งแรกที่ร่วมงานกับพี่เจี้ย ขอบอกว่าถึงพี่เจี้ยจะเป็นผู้กำกับหนังตลก แต่เวลาทำงานพี่เจี้ยเป็นคนตั้งใจทำงานมาก ต้องเป๊ะ ไม่ปล่อยผ่านง่าย ๆ คือเสียเวลาไม่ว่า แต่งานต้องออกมาดี เขาไม่อยากมานั่งถ่ายเพิ่มทีหลัง เขาเป็นคนมุ่งมั่นและบรีฟงานได้ดีเลยค่ะ เล่นเรื่องนี้นุ้ยได้ประสบการณ์อะไรดี ๆ จากพี่เจี้ยเยอะเลยค่ะ”</b> นุ้ย-สุภาพร กล่าว</p>
      <figure>
        <img src="https://www.dailynews.co.th/admin/upload/20191112/news_TsOJLnjghi111116_533.jpg?v=201911130810?v=8121"/>
      </figure>
      <p><b>ติดตามชมภาพยนตร์ “ฮักมะย๋อมมะแย๋ม” ได้ในวันที่ 19 ธ.ค.นี้ ทุกโรงภาพยนตร์<br/></b><br/> </p>
    </article>
  </body>
</html>