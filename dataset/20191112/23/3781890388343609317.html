<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741349"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T23:45:00+00:00"/>
    <meta property="og:title" content="ล็อก2โจรบุกบ้านฝรั่งเฒ่า ฟันแขนมัดมือปิดตาชิงทรัพย์"/>
    <meta property="og:description" content="ตร.ภูเก็ต โชว์ฟอร์ม ตามรวบ 2 โจรเหี้ยม บุกบ้านเฒ่าเยอรมัน จับมัดมือ-ปิดตา มีดสปาต้าฟันแขน ชิงเงิน-บัตรเอทีเอ็ม อ้างตกงานไม่มีเงินใช้"/>
  </head>
  <body>
    <article>
      <h1>ล็อก2โจรบุกบ้านฝรั่งเฒ่า ฟันแขนมัดมือปิดตาชิงทรัพย์</h1>
      <address>
        <time datetime="2019-11-12T23:45:00+00:00">12 Nov 2019, 23:45</time>
      </address>
      <p>
        <b>ตร.ภูเก็ต โชว์ฟอร์ม ตามรวบ 2 โจรเหี้ยม บุกบ้านเฒ่าเยอรมัน จับมัดมือ-ปิดตา มีดสปาต้าฟันแขน ชิงเงิน-บัตรเอทีเอ็ม อ้างตกงานไม่มีเงินใช้</b>
      </p>
      <p>เมื่อวันที่ 13 พ.ย. พล.ต.ต.รุ่งโรจน์ ฐากรปุญยสิริ ผบก.ภ.จว.ภูเก็ต เปิดเผยว่า พ.ต.อ.ประวิทย์ เอ้งฉ้วน ผกก.สส.ภ.จว.ภูเก็ต และ พ.ต.ท.รุ่งฤทธิ์ รัตนภัคดี รองผกก.สส.สภ.เมืองภูเก็ต ได้ร่วมกันจับกุมตัว นายมูญัดดีดี ดอเล๊าะ อายุ 27 ปี ชาว จ.นราธิวาส และ นายโซเฟียน อาบ๋า อายุ 25 ปี ชาว จ.ยะลา หลังผู้ต้องหาทั้งสองก่อเหตุ บุกเข้าไปในบ้านเลขที่ 135/131 หมู่ 5 ต.รัษฎา อ.เมืองภูเก็ต ก่อนใช้สก๊อตเทปปิดปาก มัดมือ และใช้ตระกร้าครอบศีรษะ นายวิลเฮม คริสเตียน เชอไรท์  อายุ 70 ปี สัญชาติเยอรมัน แล้วใช้มีดสปาต้าฟันแขนจนบาดเจ็บ ก่อนจับภรรยาชาวไทยของ นายวิลเฮม ขังไว้ในบ้าน จากนั้นได้ชิงเงินสด 2,000 บาท และบัตรเอทีเอ็มของผู้เสียหายหลบหนี แล้วไปตระเวนกดเงินสดมาใช่จ่าย เหตุเกิดเมื่อช่วงค่ำวันที่ 7 พ.ย.ที่ผ่านมา</p>
      <figure>
        <img src="https://www.dailynews.co.th/admin/upload/20191113/news_HpeKNVmKQG005305_533.jpg?v=20191113111?v=6611"/>
      </figure>
      <p>จากการสอบสวน ผู้ต้องหาทั้งสองให้การรับสารภาพว่า ตกงานทำให้ไม่มีเงินใช้จึงรวมหัวกันมาก่อเหตุ ทั้งนี้สามารถกดเงินได้เพียง 3,000 บาทเท่านั้น เพราะเหยื่อได้โอนเงินในบัตรไปไว้ในบัญชีอื่นได้ทัน ภายหลังการสอบสวนจึงนำตัวผู้ต้องหาทั้งสองส่ง ร.ต.อ.อนุวรรตน์ รักษายศ รองสว.สอบสวน สภ.เมืองภูเก็ต เพื่อดำเนินคดีตามกฎหมายต่อไป<br/> </p>
      <figure>
        <img src="https://www.dailynews.co.th/admin/upload/20191113/news_MpJPNPBmBy005449_533.jpg?v=20191113111?v=7182"/>
      </figure>
    </article>
  </body>
</html>