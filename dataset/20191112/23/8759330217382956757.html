<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903560/praet-over-succes-leicester-niet-zoals-in-itali-dagelijks-tactische-video-s-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-12T23:29:00+00:00"/>
    <meta property="og:title" content="Praet over succes Leicester: &quot;Niet, zoals in Italië, dagelijks tactische video's&quot;"/>
    <meta property="og:description" content="Leicester City doet het geweldig in de Engelse Premier League. Na twaalf speeldagen prijkt het op een knappe tweede plek, enkel het ongenaakbare Liverpool FC moet het laten voorgaan. Youri Tielemans behoort week in week uit tot de uitblinkers, maar ook Dennis Praet draagt regelmatig zijn steentje bij."/>
  </head>
  <body>
    <article>
      <h1>Praet over succes Leicester: "Niet, zoals in Italië, dagelijks tactische video's"</h1>
      <address>
        <time datetime="2019-11-12T23:29:00+00:00">12 Nov 2019, 23:29</time>
      </address>
      <p>
        <b>Leicester City doet het geweldig in de Engelse Premier League. Na twaalf speeldagen prijkt het op een knappe tweede plek, enkel het ongenaakbare Liverpool FC moet het laten voorgaan. Youri Tielemans behoort week in week uit tot de uitblinkers, maar ook Dennis Praet draagt regelmatig zijn steentje bij.</b>
      </p>
      <p>De andere Rode Duivel in loondienst van Leicester wordt steeds belangrijker binnen het geheel. Gevraagd naar de sterktes van <i>The Foxes</i>, wijst Praet voornamelijk naar trainer Brendan Rogers. "Ik vind dat hij heel concreet werkt op de tegenstander. We hebben niet, zoals in Italië, dagelijks tactische video's en trainingen. Enkel de dag voor de match werken we puur tactisch", onthult Praet bij de voetbalpodcast <i><a href="https://www.youtube.com/watch?v=owHN80gepy0">Midmid</a>.</i></p>
      <aside>Lees meer<br/><a href="https://www.voetbalprimeur.be/nieuws/903129/tielemans-en-praet-leggen-met-leicester-arsenal-over-de-knie.html?itm_source=www.voetbalprimeur.be&amp;itm_medium=highlighted-content">Leicester bewijst status van topploeg weer, Tielemans en Praet verslaan Arsenal</a></aside>
      <p>"Dan trainen we op hoe we moeten opbouwen, hoe we bij hen moeten gaan drukzetten, de stilstaande fases ...", somt Praet op. "Dat is heel concreet, maar heel duidelijk. Pas op, de dagen ervoor werken we ook wel op tactische dingen. We werken wel tactisch in het algemeen, maar specifiek op de tegenstander doen we enkel de dag voor de match."</p>
      <p><b>Stadions, velden en ... schoenen<br/></b>Wat vindt Praet nu zo aantrekkelijk aan de Premier League? "De stadions die helemaal vol zitten en waar altijd ambiance heerst. Dat is toch wel een verschil met Italië, waar de stadions niet altijd vol zitten. De velden zijn piekfijn. Dat is voor mij ook een heel groot pluspunt, want ik vind het belangrijk dat de bal vlot over het veld gaat. Na de thuismatchen komen de spelers van de beloften al onze kleren opruimen en onze schoenen poetsen. Daar verschoot ik wel van", besluit Praet.</p>
      <aside>Lees meer<br/><a href="https://www.voetbalprimeur.be/nieuws/899639/verheyen-bewierookt-praet-na-basisdebuut-nodig-tegen-dit-soort-tegenstander-.html?itm_source=www.voetbalprimeur.be&amp;itm_medium=highlighted-content">Verheyen vol lof na basisdebuut Praet: "Nodig tegen dit soort tegenstander"</a></aside>
    </article>
  </body>
</html>