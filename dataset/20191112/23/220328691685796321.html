<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/teodora-petkova-i-atanas-dobrev-s-otlichiya-ot-krib-406590.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T23:50:03+00:00"/>
    <meta property="og:title" content="Теодора Петкова и Атанас Добрев с отличия от КРИБ"/>
    <meta property="og:description" content="Имаме ръст и на износа, и на производството, вдигаме заплати, заяви Кирил Домусчиев"/>
  </head>
  <body>
    <article>
      <h1>Теодора Петкова и Атанас Добрев с отличия от КРИБ</h1>
      <address><time datetime="2019-11-12T23:50:03+00:00">12 Nov 2019, 23:50</time> by <a rel="author">сс, сн. Красимир Свраков</a></address>
      <p>Главният изпълнителен директор на Vivacom Атанас Добрев и главният изпълнителен директор на "УниКредит Булбанк" Теодора Петкова са носителите на престижните награди <b>"</b>Мистър Икономика" и <b>"</b>Мисис Икономика<b>"</b> за 2019 г. Призовете връчиха вицепремиерът Марияна Николова и финансовият министър Владислав Горанов в зала "Джон Атанасов" на София Тех Парк. Наградите се дават от списание "Икономика" и от най-голямата работодателска организация у нас - КРИБ.</p>
      <p>В категория <b>"</b>Индустрия<b>"</b> наградата получи изпълнителният директор на "Биовет" Ангел Желязков. Михаил Антонов, управител на застрахователен брокер "АВВИ", бе отличен в категория <b>"</b>Финанси и застраховане<b>"</b>.</p>
      <p>В категория <b>"</b>Търговия и Услуги<b>"</b> призът спечели Йордан Чорбаджийски, търговски директор на "Черноморско злато".</p>
      <p>"Гопет Транс" получи отличието в категорията <b>"</b>Транспорт и логистика<b>"</b>.</p>
      <p>В категория <b>"</b>ИКТ и аутсорсинг<b>"</b> беше отличен Ли Дзие, генерален мениджър на "Хуауей Технолоджис България". Носител на наградата в категория<b> "</b>Корпоративна социална отговорност<b>"</b> стана адв. Свилена Димитрова, председател на Българска болнична асоциация за своята инициатива "Национална класация - най-добрите болници". Адв. Наталия Димитрова, управляващ съдружник в адвокатско дружество "Димитрова и партньори", получи приза в категория <b>"</b>Консултантски бизнес/услуги<b>"</b>.</p>
      <p>В категория <b>"</b>Земеделие и хранителна промишленост<b>"</b> наградата отиде при Иван Папазов, председател на Съвета на директорите на VP Brands International.</p>
      <p>Специални награди получиха "Coca-Cola", "Минстрой Хотели" и "Българска Консултантска организация".</p>
      <p>Това мероприятие  е за добри новини, каза премиерът Бойко Борисов. Благодаря на всички вас, които със своите умения, воля, предприемчивост давате възможност икономиката да продължава да расте. В много държави, когато се прави статистиката, се започва от базови стойности, много лесно се проследява развитието на една държава и можете да видите кога е бил застоят на България. От последните 10 години вървим заедно и успоредно все нагоре. Няма такава задлъжнялост в историята на света, каквато има днес в световен мащаб. Това представлява огромен риск, особено за малки държави. Затова ние харчим внимателно и пестеливо: за образованието на първо място, добави още премиерът.</p>
      <p>Това, което бизнесът и правителството прогнозираха – ръст на БВП за 2019 г., се случи - имаме над 3,5 % ръст, каза председателят на КРИБ Кирил Домусчиев. Имаме ръст и на износа, и на производството. Това, което обещахме на правителството- за ръст на средната работната заплата, и то двуцифрен ръст, мисля, че и това  го има. Надявам се през следващата година да имаме повече номинирани, което ще означава, че бизнесът продължава да расте и да се развива, добави Домусчиев.</p>
      <p> </p>
    </article>
  </body>
</html>