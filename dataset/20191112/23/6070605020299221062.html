<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/sancio-Espanya-incomplir-registre-horari_0_2343365703.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T23:59:03+00:00"/>
    <meta property="og:title" content="Una sanció cada dos dies a Espanya per incomplir el registre horari"/>
    <meta property="og:description" content="Un 20% de les empreses investigades se salten la nova normativa per controlar la jornada laboral"/>
  </head>
  <body>
    <article>
      <h1>Una sanció cada dos dies a Espanya per incomplir el registre horari</h1>
      <h2>Un 20% de les empreses investigades se salten la nova normativa per controlar la jornada laboral</h2>
      <address>
        <time datetime="2019-11-12T23:59:03+00:00">12 Nov 2019, 23:59</time>
      </address>
      <p>La mesura estrella per acabar amb les hores extres no pagades a Espanya i garantir que entre jornada i jornada hi hagi un descans mínim de 12 hores avança a mig gas. Quan es compleixen sis mesos des de la seva entrada en vigor al maig, el ministeri de Treball només ha posat 107 infraccions per incomplir la nova normativa del govern espanyol, segons va informar ahir en el primer balanç de la Inspecció. Les sancions imposades a empreses per saltar-se la normativa tan sols suposen, de moment, una factura de 113.181 euros. És una proporció petita dels 1,2 milions d’euros que el ministeri de Treball ha reclamat entre el maig i l’octubre a les companyies que no respecten en general el temps de treball de la seva plantilla.</p>
      <p>Des del maig la Inspecció ha posat en marxa 2.010 expedients per investigar exclusivament si les empreses compleixen amb la llei de fitxar a la feina. Tot i així, aquests processos avancen lentament i només n’han finalitzat 505. Amb les primeres dades a la mà, però, el ministeri ja pot assegurar que una de cada cinc empreses investigades no s’adequa a la normativa. A algunes l’administració les ha sancionat directament, mentre que prop de 200 han rebut un requeriment perquè rectifiquin. Si es tenen en compte tots els casos relacionats amb el temps de treball, en l’últim semestre des del maig es van obrir 5.363 expedients, dels quals 980 van acabar en sanció, gairebé un 10% més que en els sis mesos anteriors.</p>
      <p>Contactats per l’ARA, ni el ministeri espanyol ni la Generalitat van facilitar ahir dades segregades sobre quantes sancions s’han imposat a Catalunya relacionades amb el registre horari. L’única xifra sobre aquest tema la va donar el conseller de Treball, Chakir el Homrani, fa dues setmanes. Per ara la Inspecció de Treball ha rebut 73 denúncies a Catalunya per començar a indagar sobre el compliment de la norma. Això no vol dir que totes elles acabin amb una sanció. Després de rebre l’alerta, l’administració ha d’investigar-la i si hi ha motius per posar en marxa una actuació, obrir un expedient. És aleshores quan pot decidir si sanciona l’empresa en qüestió.</p>
      <p>Davant les dades publicades pel ministeri, el sindicat UGT creu que el nombre d’empreses que estan incomplint el registre horari és molt més elevat que les que ha detectat Inspecció. “Hi ha moltes companyies que incompleixen, però l’administració no té prou mitjans per poder abordar la normativa”, assegura la secretària de política sindical de la UGT a Catalunya, Núria Gilgado. De fet, el sindicat ja està preparant les primeres denúncies per presentar-les a Treball, entre les quals n’hi ha una contra la seu de la multinacional espanyola Acciona a Badalona. Per sectors, des de la UGT asseguren que on s’estan registrant més infraccions és a l’hostaleria, seguit per les empreses sociosanitàries i comerç.</p>
      <p>Al sindicat CCOO també li preocupa que el registre s’hagi convertit en una excusa perquè algunes companyies posin en dubte els temps de descans dels treballadors. “Han aprofitat que la norma no els agrada per negociar si un descans per anar al lavabo forma part de la jornada laboral”, lamenta Cristina Torre, responsable d’acció sindical de CCOO a Catalunya. En la seva opinió, és necessari que el registre horari també serveixi per deixar clar que els moments en què l’empleat ha d’estar de guàrdia i posar-se a treballar en cas que hi hagi una urgència són hores extres. “L’incompliment absolut de la norma és més fàcil de detectar, però hi ha altres consideracions”, apunta.</p>
      <p>Per vetllar perquè l’obligació de fitxar a la feina es respecti, el ministeri de Treball va assegurar ahir que posarà en marxa una nova campanya específica l’any que ve. La Generalitat també va afirmar que incrementarà els esforços de la Inspecció per aconseguir que les empreses compleixin la llei. Però per molt que l’administració posi en marxa investigacions i sancions, els sindicats hi segueixen veient un obstacle. Les multes per no registrar la jornada laboral arriben com a molt als 6.250 euros i, per tant, no són un impediment per a les grans empreses. A més, i en l’extrem oposat, és més complicat que a les companyies petites i sense representació sindical els mateixos treballadors denunciïn les infraccions a la Inspecció de Treball.</p>
      <h3>Poc impacte en les hores extres</h3>
      <p>Encara que comenci a haver-hi dades sobre la seva implementació, tampoc queda gaire clar quin és l’efecte de l’entrada en vigor del registre en la qualitat de vida dels treballadors. L’aplicació de la norma no ha suposat un gran descens d’hores extres no pagades. En el tercer trimestre d’aquest any, segons dades de l’Enquesta de Població Activa, es van fer 2,2 milions d’hores extres sense remunerar, una xifra que representa un descens de l’11% respecte al mateix període de l’any passat. Els sindicats, però, deixen clar que la baixada d’aquestes hores no només és fruit d’haver de fitxar a la feina, sinó, sobretot, de l’alentiment de l’economia espanyola, que fa que no sigui necessari que els treballadors hagin de fer més hores del que preveu el seu contracte. El pròxim balanç del registre horari haurà d’aclarir més incògnites.</p>
      <h3>Les xifres dels primers sis mesos de fitxar a la feina</h3>
      <p>
        <b>107</b>
      </p>
      <p>És el nombre de multes que ha posat el ministeri de Treball a les empreses per incomplir la normativa. Des del maig n’ha aplicat 873 més relacionades amb el temps de treball.</p>
      <p>
        <b>-11%</b>
      </p>
      <p>El principal objectiu de fitxar a la feina és evitar que els treballadors facin hores extres sense cobrar-les. Aquestes hores, però, només han baixat en el tercer trimestre d’aquest any un 11% respecte al mateix període de l’any passat a l’Estat. Segons els sindicats, el descens es deu sobretot a l’alentiment de l’economia.</p>
      <p>
        <b>113.181 €</b>
      </p>
      <p>És la quantitat que la Inspecció ha recaptat amb les multes per saltar-se el registre. La llei preveu sancions de 626 a 6.250 euros, que els sindicats consideren insuficients en el cas de les grans empreses.</p>
      <p>
        <b>73</b>
      </p>
      <p>La Generalitat no comparteix dades sobre quantes sancions s’han imposat a Catalunya. El conseller de Treball, Chakir el Homrani, va dir fa dues setmanes que s’havien presentat 73 denúncies.</p>
      <p>
        <b>2.010</b>
      </p>
      <p>El nombre d’expedients oberts és molt superior a les sancions, però només s’han tancat una quarta part dels processos. Per això els sindicats denuncien la falta d’efectius de la Inspecció.</p>
    </article>
  </body>
</html>