<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/35-ot-kmetovete-na-kmetstva-sa-na-dps-406589.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T23:01:04+00:00"/>
    <meta property="og:title" content="35% от кметовете на кметства са на ДПС"/>
    <meta property="og:description" content="От новия главен прокурор очакваме спазване на законността, каза Хамид Хамид"/>
  </head>
  <body>
    <article>
      <h1>35% от кметовете на кметства са на ДПС</h1>
      <address><time datetime="2019-11-12T23:01:04+00:00">12 Nov 2019, 23:01</time> by <a rel="author">сс</a></address>
      <p>35% от кметовете на кметства в цялата страна са на ДПС. Това каза депутатът от партията на Доган Хамид Хамид като обобщение на резултатите от местните избори по Канал 3. Той поздрави колегите си от област Кърджали, които са успели да вземат 7 от 7 кметове още от първи тур, както и кандидата за Шумен Четин Казан, който е направил креативна кампания, ориентирана изцяло към хората. Избирателят на ДПС е мъдър и изключително добре се ориентира в обстановката коя партия предлага по-добри платформи за управление, каза Хамид.</p>
      <p>Според него изборите не са били честни заради включването на държавната машина, която е упражнила натиск и принуда. Този вот бе първия по рода си, в който държавната машина, институциите, учрежденията и предприятията бяха включени като агитационни средства за упражняване на натиск, като този път бяха изключително агресивни, използваха метода на принудата и на заплахата, и това нажежи кампанията до прегряване, каза депутатът. И добави: Имаше такива случаи в регионите, смея да твърдя, че целият държавен апарат бе впрегнат да участва в тези избори, което не бива да се допуска. Ще си направим анализа допълнително, ще си вземем изводите, заяви още Хамид.</p>
      <p>На въпрос на водещата за изключения от ДПС бивш председател на движението Лютви Местан, народният представител от ДПС Хамид отговори лаконично: "А кой беше Лютви Местан?" И продължи: Нека да не ексхумираме политически трупове, избирателът е мъдър, той много лесно - и на европейските, и на тези избори, различи ментето Местан.</p>
      <p>Хамид коментира и насроченото за четвъртък второ гласуване във ВСС на кандидатурата за главен прокурор на Иван Гешев. Трябва спокойно да видим приключването на процедурата – тя не е тема на политиците, те са приключили с гласуването на текстовете, приети за нормалното протичане и прозрачност на независимата съдебна система, каза той. И добави: Очакваме от новия главен прокурор това, което видяхме от стария: спазване на законността, да не се поддава на внушения от малки групички и различни НПО, финансирани от олигарси. Очаквам и от новия главен прокурор стриктно спазване на законодателството, без залитане на политически теми, без политически изказвания, каквито си позволява, например, един председател на един върховен съд, каза Хамид, визирайки председателят на ВКС Лозан Панов.</p>
      <p>Па повод бюджета депутатът заяви: Той не решава проблемите, виждаме протестите на медицинските сестри и на здравни работници. Липсват реформи в системата. Нашият въпрос е: какво са правили досега управляващите, и в края на мандата ли ще правят тези реформи?</p>
      <p>Нормално е когато една партия е в опозиция, да гласува против, но ние имаме нашите аргументи и един от тях е липсата на реформи. И същественият въпрос е, че с тези бюджети не се постига ефективност на разходите на държавата. Ние сме против това, каза Хамид.</p>
      <p>Според него с този бюджет ускореното догонващо развитие на страната не се постига. Икономиката върви по инерция, дори да има излишък, той не е от ръста на самата икономика, а от други фактори. Ръст не се постига, за съжаление други държави, като Румъния, сега са много по-напред от нас, каза Хамид.</p>
      <p>Според него най-сериозният индикатор и доказателство за думите му е фактът, че всеки ден България е напускана от български граждани, които намират препитание в държави с по-развита икономика. Ако държавата не ускори темповете си на икономическо развитие, няма как да спрем или да върнем тези хора. Изходът е в пъти по-бързо развитие, за да догоним средноевропейските държави.</p>
      <p>Ние говорим от близо 2 години, че държавата няма ясни цели и приоритети. За нашата платформа за ускорено развитие сме отправяли призиви към всички политически сили да представят своите планове за ускорено развитие, след което да разговаряме. Това трябваше да стане доста отдавна, за съжаление всички партии изразяват принципно съгласие, но досега няма нищо такова и държавата върви по инерция, коментира Хамид.</p>
      <p>Не е важно кой ще изпълнява приоритетите, въпросът е всички да се обединим около тях, да маркираме със съгласие на всички системни партии няколко приоритета, а когато целите са определени, едва тогава ще се пристъпи към търсене на изпълнители. Мисля, че това ще е по-лесната задача, България има добри експерти, не е задължително да са свързани към партии, каза депутатът от ДПС. Това е идея за развитието на България и на българския народ, затова не виждам причини да не бъдем чути - говорим за развитието на българската икономика в средносрочен план, така че всеки министър-председател би се вслушал в тези идеи.</p>
      <p>Ние от самото начало говорим, че това правителство е вредно за страната с ненужното включване на националистите в него. Това доведе само до скандали, раздори и до раздаване на министерски постове на калпак. Резултатите са налицзе, каза Хамид.</p>
      <p>Според него ако продължаваме да вървим с тези темпове, България скоро ще се обезлюди и ще остане без специалисти.</p>
      <p>Всички констатираха - и наблюдатели, журналисти, политически партии, тежкият проблем с ниската активност на последните избори, както и огромният брой недействителни бюлетини. А когато има такъв спад на доверието, трябва да се предприемат съответните мерки. Трябва открито и по-отрано да се говори за недъзите на изборното законодателство и да се работи от по-рано, каза още Хамид Хамид. Той припомни, че оттук нататък вотът ще става с машини само, както пише в Изборния кодекс, но в този вид нормата няма как да проработи, предупреди Хамид като поиска конкретизиране на всички тези въпроси.</p>
      <p> </p>
    </article>
  </body>
</html>