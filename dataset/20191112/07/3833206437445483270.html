<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Vnezapno-pochina-13-godishna-zvezda-ot-Holivud-i-Broduei-913008"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T07:16:00+00:00"/>
    <meta property="og:title" content="Внезапно почина 13-годишна звезда от Холивуд и Бродуей"/>
    <meta property="og:description" content="В САЩ внезапно почина 13-годишната Лоръл Григс. Въпреки младата си възраст, тя вече бе много известн..."/>
  </head>
  <body>
    <article>
      <h1>Внезапно почина 13-годишна звезда от Холивуд и Бродуей</h1>
      <address>
        <time datetime="2019-11-12T07:16:00+00:00">12 Nov 2019, 07:16</time>
      </address>
      <p>В САЩ внезапно почина 13-годишната Лоръл Григс. Въпреки младата си възраст, тя вече бе много известна актриса. На 6-годишна възраст Лоръл играе на Бродуей и то в знаменитата постановка на "Котка върху горещ ламаринен покрив“. По-късно тя участва във филми, а нейни партньори са такива звезди като Скарлет Йохансон, Кристен Стюарт, Стив Карел, пише The New York Times, цитиран от "Блиц".</p>
      <p>Лоръл Григс също така участва в популярни американски телевизионни проекти, сериали и във филма на Уди Алън "Социален живот“. Роднини на актрисата съобщиха, че причината за смъртта е астматичен пристъп. Лекарите се опитали да спасят момичето, но не успели. Лоръл се е борила с астмата в продължение на около две години, каза баща й Анди Григс пред CNN. Въпреки че тя изглеждала добре месеци наред, баща й е уточнил, че той постоянно я е водил на медицински прегледи.</p>
      <p>"Тя никога не се задоволяваше с постигнатото, винаги репетираше движения и нови неща“, казва баща й. Когато той й предлагал да се отпусне и да си почива, понеже е научила добре ролите си, тя казвала: "Тате, не много хора получават такъв шанс“.</p>
      <p>Потребителите в социалните мрежи и феновете на киното и изявите на младата звезда са шокирани от внезапната й кончина. Под фотографията, която Григс публикува в Instagram само преди 2 седмици, те оставят своите съболезнования.</p>
    </article>
  </body>
</html>