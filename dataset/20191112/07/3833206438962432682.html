<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Loshi-novini-za-chast-ot-bandata-na-neulovimiya-moshten-biznesmen-ot-Plovdiv-913013"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T07:07:00+00:00"/>
    <meta property="og:title" content="Лоши новини за част от бандата на неуловимия мощен бизнесмен от Пловдив"/>
    <meta property="og:description" content="4-ма души от бандата за производство на нелегални цигари на Антон Арабаджиев ще влизат в затвора за ..."/>
  </head>
  <body>
    <article>
      <h1>Лоши новини за част от бандата на неуловимия мощен бизнесмен от Пловдив</h1>
      <address>
        <time datetime="2019-11-12T07:07:00+00:00">12 Nov 2019, 07:07</time>
      </address>
      <p>4-ма души от бандата за производство на нелегални цигари на Антон Арабаджиев ще влизат в затвора за година и два месеца, а други 8 ще бъдат наказани условно. Това е записано в споразумение между тях и Специализираната прокуратура, което съдът трябва да одобри в петък. Мъжете бяха арестувани на 4 юли при операция на ГДБОП в пловдивските села Ръжево и Труд. Тогава беше разбита най-модерната нелегална фабрика за цигари с капацитет от 2000 къса в минута и щета за бюджета от 15 млн. лв. на месец.</p>
      <p>Лидерът на бандата Антон Арабаджиев не беше открит и е обявен за издирване, но 4 месеца по-късно няма и следа от него. За оперативен мениджър на нелегалната манифактура беше обявен братовчед му Александър Арабаджиев, но съдът го пусна без мярка за неотклонение заради липса на доказателства, че има нещо общо с фабриката. Той не е в списъка на хората, които ще лежат в затвора заради нелегалната дейност. 4-ма българи - охранители, шофьори, са се съгласили да лежат зад решетките.</p>
      <p>Това са Калоян Берберов, Красимир Венков, Стоян Байданов и Градимир Даков. Условни са наказанията за украинците и молдовеца, които са били работници в модерния цех. Там са се хранили, спали, тренирали и не са излизали навън. За двама от тях има информация, че преди години са произвеждали нелегални цигари и в друга европейска държава. Освен Антон Арабаджиев издирват и неговия съгражданин от Пловдив и близък приятел Ивайло Костурски, който е наел чужденците, за да работят във фабриката. И двамата са осъждани за цигари менте в миналото. Арабаджиев - за производство, а Костурски за притежание.</p>
      <p>Ако ги хванат, за тях ще има друго дело. Фабриката в село Труд е последната от големите нелегални манифактури, които бяха разбити в последните 2 г. от ГДБОП и Специализираната прокуратура. Преди това бяха ударени 4, контролирани според прокуратурата от Бирмите и тази в Карнобат, за която се разследва Миню Стайков, пише <a href="https://www.24chasa.bg/novini/article/7860489?fbclid=IwAR1WiWJIN2tJqmKbnEBdvGuaTGA2dSooxs0PkX7Ymil2-awUFRhLz3r0QkQ">"24 часа"</a>. Според няколко независими един от друг източници Антон Арабаджиев е бил свързан с Миню Стайков и е дал информация за фабриката в Карнобат.</p>
    </article>
  </body>
</html>