<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/nasilnez-tudi-tihotapil-migrante-247049"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T07:20:00+00:00"/>
    <meta property="og:title" content="Nasilnež tudi tihotapil migrante"/>
    <meta property="og:description" content="KRŠKO – Prav po filmsko; grozljivo, strašljivo in napeto je bilo, ko se je Jeton Zumeri iz okolice Krškega 28. junija pripeljal na dvorišče bivšega dekleta in grozil njej in njenemu očetu, tu..."/>
  </head>
  <body>
    <article>
      <h1>Nasilnež tudi tihotapil migrante</h1>
      <h2>Jeton Zumeri naj bi bil vodja prevozov ilegalcev čez slovensko-hrvaško mejo.</h2>
      <address><time datetime="2019-11-12T07:20:00+00:00">12 Nov 2019, 07:20</time> by <a rel="author">Tanja Jakše Gazvoda</a></address>
      <slideshow>
        <figure>
          <img src="https://www.slovenskenovice.si/images/slike/2019/11/08/1567622.jpg"/>
          <figcaption>Jeton Zumeri se z odvetnikom Dušanom Medvedom še pogaja s tožilstvom o višini kazni. FOTO: Tanja Jakše Gazvoda</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1567623.jpg"/>
          <figcaption>Dobre štiri mesece je že v priporu, tam je pristal zaradi nasilništva. FOTO: Tanja Jakše Gazvoda</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1567626.jpg"/>
          <figcaption>Kriminalna združba naj bi izvršila najmanj 30 ilegalnih prevozov migrantov. FOTO: Tanja Jakše Gazvoda</figcaption>
        </figure>
      </slideshow>
      <p>KRŠKO – Prav po filmsko; grozljivo, strašljivo in napeto je bilo, ko se je <b>Jeton Zumeri</b> iz okolice Krškega 28. junija pripeljal na dvorišče bivšega dekleta in grozil njej in njenemu očetu, tudi z orožjem. O dogodku so bili takoj obveščeni krški policisti, ki so se nemudoma odzvali klicu na pomoč, zaščitili žrtev, zoper 29-letnega nasilneža pa so morali možje postave uporabiti celo prisilna sredstva, da so ga obvladali. Odvzeli so mu pištolo in naboje ter ga odpeljali v prostore za pridržanje.</p>
      <figure>
        <img src="https://www.slovenskenovice.si/images/slike/2019/11/08/1567623.jpg"/>
        <figcaption>Dobre štiri mesece je že v priporu, tam je pristal zaradi nasilništva. FOTO: Tanja Jakše Gazvoda</figcaption>
      </figure>
      <p>Kot so po dogodku pojasnili na Policijski upravi Novo mesto, so na njegovem domu opravili hišno preiskavo, kjer so našli in zasegli še eno avtomatsko pištolo in naboje. S kazensko ovadbo zaradi kaznivih dejanj nasilništva in neupravičene proizvodnje orožja ali eksploziva in prometa z njim so ga privedli k preiskovalnemu sodniku, ta je zanj odredil pripor zaradi ponovitvene nevarnosti.<br/><br/>Pred dnevi je Zumeri, ki je že dobre štiri mesece v priporu, stopil pred roko pravice, obtožnica mu očita več kaznivih dejanj; nedovoljen promet z orožjem, dve kaznivi dejanji nasilništva in dve grožnji. A je na predobravnavnem naroku, kamor je prišla ena od oškodovank, <b>Sanjela Brajdič</b>, predlog za pregon zaradi grožnje umaknila, enako usodo naj bi imela tudi točka obtožnice na škodo <b>Mirana Brajdiča</b>. »Ravno smo se s tožilstvom začeli pogajati o višini kazni, zato bi prosil za preložitev predobravnavnega naroka,« se je na sodnico krškega okrožnega sodišča <b>Marijo Breznik</b> obrnil Zumerijev zagovornik <b>Dušan Medved</b>. Kakšno kazen je imela v mislih višja državna tožilka <b>Barbara Jenkole Žigante</b>, nismo izvedeli, vsekakor pa naj bi šlo za zaporno kazen.</p>
      <h3>Organizator ilegalnih prevozov?</h3>
      <p>Mladenič se je pod drobnogledom policije znašel še zaradi suma, da je organizator kriminalne združbe, ki naj bi se že mesece pred prej opisanim dejanjem ukvarjala z ilegalnimi prevozi migrantov. Kriminalisti so namreč lansko jesen zaznali, da na obmejnem območju Posavja deluje kriminalna združba, ki se je ukvarjala s prevozi tujcev, ki so poskušali nezakonito vstopiti v Slovenijo.</p>
      <blockquote>Možje postave so morali uporabiti celo prisilna sredstva, da so obvladali nasilneža.</blockquote>
      <p>Združba je delovala tako, da so vozniki migrante prek mejnega prehoda tihotapili kar v prtljažnikih avtomobilov. Pri tem so bili zelo previdni, organizirali so se tako, da se je pred avtom z migranti najprej v izvidnico peljal drug avto, ki je opazoval okolico, in opozarjal prevoznike na prisotnost policije. »Ocenjujemo, da je kriminalna združba v daljšem časovnem obdobju izvršila najmanj 30 kaznivih dejanj prepovedanega prehajanja državne meje. Skupno je bilo ovadenih 11 osumljencev, starih od 25 do 30 let, večina je doma iz Posavja, le eden je iz Izole. Cena prevoza za posameznega tujca je znašala med 300 in 400 evri,« je sredi oktobra na novinarski konferenci povedal <b>France Božičnik</b>, vodja Sektorja kriminalistične policije Policijske uprave Novo mesto.</p>
      <blockquote>Vozniki so migrante prek mejnega prehoda tihotapili v prtljažnikih avtomobilov.</blockquote>
      <p>Dodal je, da je organizator kriminalne združbe od konca junija v priporu zaradi nasilništva in orožja. V mislih je imel Jetona Zumerija, ki je bil leta 2016 na Hrvaškem že obsojen zaradi tihotapljenja ljudi. Pred sodnico bo zaradi orožja in nasilništva spet stopil 12. novembra.</p>
    </article>
  </body>
</html>