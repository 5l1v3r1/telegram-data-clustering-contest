<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/jevropeyska-solidarnist-sprava-proti-generala-marchenka-sproba-diskredituvati-reformu-v-zsu-ta-demoralizuvati-armiyu-639317.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T07:03:57+00:00"/>
    <meta property="og:title" content="«Європейська солідарність»: справа проти генерала Марченка – спроба дискредитувати реформу в ЗСУ та деморалізувати армію"/>
    <meta property="og:description" content="Політична сила «Європейська солідарність» вважає, що влада дедалі частіше демонструє зневагу до українських воїнів, кидає за грати реальних захисників держави і відпускає на свободу діячів режиму Януковича"/>
  </head>
  <body>
    <article>
      <h1>«Європейська солідарність»: справа проти генерала Марченка – спроба дискредитувати реформу в ЗСУ та деморалізувати армію</h1>
      <address>
        <time datetime="2019-11-12T07:03:57+00:00">12 Nov 2019, 07:03</time>
      </address>
      <h4>Політична сила «Європейська солідарність» вважає, що влада дедалі частіше демонструє зневагу до українських воїнів, кидає за грати реальних захисників держави і відпускає на свободу діячів режиму Януковича</h4>
      <p>Партія «Європейська солідарність» обурена невмотивованими переслідуваннями з боку силових структур людей, які у найважчі часи російської агресії створювали на уламках знищеної української армії потужні сучасні Збройні Сили. Про це йдеться у заяві на <a href="https://eurosolidarity.org/%d1%94%d0%b2%d1%80%d0%be%d0%bf%d0%b5%d0%b9%d1%81%d1%8c%d0%ba%d0%b0-%d1%81%d0%be%d0%bb%d1%96%d0%b4%d0%b0%d1%80%d0%bd%d1%96%d1%81%d1%82%d1%8c-%d1%81%d0%bf%d1%80%d0%b0%d0%b2%d0%b0-%d0%bf/?fbclid=IwAR3JhuXDjmjoFe-Mov2DbALbzybgitHPKbH7B9RA3-fkYWopPcj9gKYHasg">сайті політсили</a>.</p>
      <p>«Європейська солідарність» наголошує, що печерське судилище над учасником АТО, бійцем 79-ї бригади, начальником ГУРСМЗ генерал-майором Дмитром Марченком та іншими посадовцями Міноборони України за сфабрикованою справою грає на руку ворогові і є складовою процесу руйнації тих реформ, які відбулися в системі ЗСУ.</p>
      <p>«Представники ДБР, використовуючи надані їм широкі повноваження, замість боротьби із злочинністю та корупцією, спрямовують свої зусилля на дискредитацію справжніх героїв України. Більше того, під час судового засідання зухвало і цинічно іменують присутніх на ньому бійців, захисників Донецького аеропорту «ушльопками», - йдеться у заяві політсили.</p>
      <p>«Європейська солідарність» вважає неприпустимою подібну риторику з боку представників правоохоронних органів. Дедалі частіше влада демонструє зневагу до українських воїнів, кидає за грати реальних захисників держави і відпускає на свободу діячів режиму Януковича.</p>
      <p>«Європейська солідарність» готова надати генералу Марченку та його колегам усю необхідну правову допомогу у цій справі. «Вважаємо цей прецедент надзвичайно небезпечним і закликаємо усі патріотичні сили, яким небайдужа подальша доля незалежності України, об’єднатися проти реваншу і капітуляції», - наголошує політсила.</p>
      <p>Як повідомлялось, 11 листопада Печерський районний суд Києва <a href="https://glavcom.ua/news/sud-zaareshtuvav-nachalnika-upravlinnya-minoboroni-pidozryuvanogo-u-zakupivli-neyakisnih-bronezhiletiv-639232.html">заарештував генерал-майора</a>, начальника одного з головних управлінь Міністерства оборони Дмитра Марченка, підозрюваного в закупівлі неякісних бронежилетів «Корсар», із заставою 76 млн грн.</p>
      <related>
        <a href="https://glavcom.ua/news/zelenskiy-ti-shuler-ukrajinciv-klichut-pid-radu-na-akciyu-proti-prodazhu-zemli-639191.html"/>
        <a href="https://glavcom.ua/news/zelenskiy-maje-vidpovisti-chomu-yogo-radnik-robit-ukrajinu-vinnoyu-u-viyni-na-donbasi-gerashchenko--639155.html"/>
        <a href="https://glavcom.ua/news/partiya-poroshenka-zaklikala-golovu-verhovnoji-radi-zabezpechiti-zahist-svobodi-slova-v-ukrajini-638706.html"/>
      </related>
    </article>
  </body>
</html>