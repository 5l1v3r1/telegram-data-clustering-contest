<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/kraplinne-zroshennya-u-po%d1%94dnanni-z-nou-tilom-dozvolya%d1%94-ekonomiti-do-20-vologi/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-12T07:48:00+00:00"/>
    <meta property="og:title" content="Нові агротехнології — як зберегти ще 20% вологи в ґрунті"/>
    <meta property="og:description" content="Клімат в Україні стає все більш засушливим. Вчені дослідили, що краплинне зрошення у поєднанні з технологією обробітку ґрунту no-till дозволяє економити до"/>
  </head>
  <body>
    <article>
      <h1>Нові агротехнології — як зберегти ще 20% вологи в ґрунті</h1>
      <address>
        <time datetime="2019-11-12T07:48:00+00:00">12 Nov 2019, 07:48</time>
      </address>
      <figure>
        <img src="https://infoindustria.com.ua/wp-content/uploads/2019/11/water-2986837_1920.jpg"/>
      </figure>
      <p>
        <b>Клімат в Україні стає все більш засушливим. Вчені дослідили, що краплинне зрошення у поєднанні з технологією обробітку ґрунту no-till дозволяє економити до 20% вологи в землі. Краплинне зрошення як найбільш водозберігаюче та ефективне набуває все більшого поширення в Україні – вже близько 70 тис га земель знаходяться під краплинним поливом. Основні тренди - перехід від поверхневого краплинного зрошення до внутрішньоґрунтового.</b>
      </p>
      <p>В зонах ризикованого землеробства краплинне зрошення у поєднанні з технологією no-till сприяє ефективному використанню вологи. «В Луганській і Донецькій краплинне зрошення у поєднанні з нульовим і мінімальним обробітком ґрунту дозволяє додатково економити до 20% вологи», — розказав академік <b>Михайло Ромащенко, </b>директор Інституту водних проблем і меліорації <b>на </b><b>Панельній дискусії з питань сільського господарства на сході України в рамках виставки «СхідЕкспо»</b>.</p>
      <figure>
        <img src="http://infoindustria.com.ua/wp-content/uploads/2019/11/20191108151128.jpg"/>
      </figure>
      <p>Інститутом розроблена Стратегія відновлення розвитку зрошення і дренажу до 2030 року, у липні вона була затверджена Кабінетом Міністрів України. «Стратегія передбачає до 2030 року нарощування площ поливу на 1,2 млн га, відновлення водорегулювання в Поліській зоні на площі до 1 млн га», — додав Ромащенко.</p>
      <p>Передбачається здійснення інституційної реформи системи управління водним господарством, а також передача частини інфраструктури в управління водокористувачам. Проект закону пройшов попереднє обговорення у Верховній Раді. «Законом про організацію водокористувачів передбачається, що держава буде безкоштовно і довічно передавати меліоративні мережі організованим виробникам. Це дасть можливість залучати інвестиції і дешеві кредитні ресурси на відновлення і розвиток зрошення», — зазначив директор Інституту водних проблем та меліорації НААН України.</p>
      <p>ІА «Інфоіндустрія»</p>
    </article>
  </body>
</html>