<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/varsler-400-mill-i-bomsmell/71808217"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T07:33:43+00:00"/>
    <meta property="og:title" content="Varsler 400 mill. i bomsmell"/>
    <meta property="og:description" content="Bompengeinntektene i Oslo og Akershus kan bli betydelig lavere i år enn beregnet. Det kan få følger for kollektivsatsing og veiutbygging."/>
  </head>
  <body>
    <article>
      <h1>Varsler 400 mill. i bomsmell</h1>
      <h2>Bompengeinntektene i Oslo og Akershus kan bli betydelig lavere i år enn beregnet. Det kan få følger for kollektivsatsing og veiutbygging.</h2>
      <address><time datetime="2019-11-12T07:33:43+00:00">12 Nov 2019, 07:33</time> by <a rel="author">NTB I</a></address>
      <p>I <a href="https://www.vegvesen.no/_attachment/2711912/binary/1329721?fast_title=Handlingsprogram%2BOslopakke%2B3%2Bperioden%2B2019-2022.pdf">handlingsprogrammet til Oslopakke 3</a>, som er en plan for utbygging og finansiering av veier og kollektivtrafikk i Oslo og Akershus, er målet å få inn 3,6 milliarder kroner i bompenger i år.</p>
      <p>
        <b>Nå kan det ligge an til at inntektene blir betydelig lavere enn ventet, skriver <a href="https://www.nrk.no/norge/bommet-kraftig-pa-bomprisene_-400-millioner-mindre-i-inntekter-1.14775844?utm_source=share_mailer&amp;utm_medium=email&amp;utm_campaign=share_post">NRK</a>.</b>
      </p>
      <p>- Slik det ser ut nå så blir bompengebidraget nærmere 400 millioner lavere, sier finansdirektør og fungerende administrerende direktør Magne Liestøl Larsen i bompengeselskapet Fjellinjen, som er eid av Oslo og Akershus.</p>
      <h3>Gratispasseringer</h3>
      <p>Tall fra Fjellinjen viser at det er like mye trafikk i år som i fjor. Grunnen til at inntektene har falt er at antallet fritakspasseringer har økt kraftig etter innføringen av nye bomstasjoner og takster 1. juni.</p>
      <p>
        <b>Tidligere utgjorde fritakspasseringene rundt fire prosent, mens de nå utgjør 40 prosent.</b>
      </p>
      <p>Fornebubanen, sentrumstunnel for T-bane, ombygging av Majorstuen stasjon, modernisering av trikkenettet, E16-utbygging og kollektivløsninger i Nedre Romerike er noe av det som skal finansieres av bompengeinntekter.</p>
      <h3>Krevende</h3>
      <p>Avtroppende fylkesordfører i Akershus, Anette Solli (H), som har sittet i styringsgruppen for Oslopakke 3, mener det er krevende når det mangler såpass mye penger.</p>
      <p>- Jeg tror vi er nødt til å se på porteføljen og se på hva vi kan gjøre med de prosjektene vi ønsker å sette i gang, når vi skal sette i gang dem, og om de skal settes i gang slik det er forutsatt tidligere eller om man skal justere seg ned, sier Solli.</p>
    </article>
  </body>
</html>