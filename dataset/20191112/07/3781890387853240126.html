<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741271"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T07:37:00+00:00"/>
    <meta property="og:title" content="ฟาร์มไก่'ปารีณา'รุกที่ส.ป.ก. หากชี้แจงไม่ขึ้นยึดคืนหลวง!"/>
    <meta property="og:description" content="เลขาฯส.ป.ก.ระบุตรวจสอบฟาร์มไก่'ปารีณา'รุกที่ส.ป.ก. 1,454 ไร่ สั่งส.ป.ก.ราชบุรี เร่งเชิญตัวมาสอบปากคำก่อน ถ้าฟังไม่ขึ้น ต้องยึดคืนหลวงตามกฎหมาย เผย 'ธรรมนัส'จี้ทุกจว.เช็กพื้นที่บุกรุกยึดคืนทั่วประเทศ "/>
  </head>
  <body>
    <article>
      <h1>ฟาร์มไก่'ปารีณา'รุกที่ส.ป.ก. หากชี้แจงไม่ขึ้นยึดคืนหลวง!</h1>
      <address>
        <time datetime="2019-11-12T07:37:00+00:00">12 Nov 2019, 07:37</time>
      </address>
      <p>
        <b>เลขาฯส.ป.ก.ระบุตรวจสอบฟาร์มไก่"ปารีณา"รุกที่ส.ป.ก. 1,454 ไร่ สั่งส.ป.ก.ราชบุรี เร่งเชิญตัวมาสอบปากคำก่อน ถ้าฟังไม่ขึ้น ต้องยึดคืนหลวงตามกฎหมาย เผย "ธรรมนัส"จี้ทุกจว.เช็กพื้นที่บุกรุกยึดคืนทั่วประเทศ </b>
      </p>
      <p>เมื่อวันที่ 12 พ.ย. นายวิณะโรจน์ ทรัพย์ส่งสุข เลขาธิการสำนักงานปฏิรูปที่ดินเพื่อเกษตรกรรม(ส.ป.ก.)เปิดเผยว่าร.อ.ธรรมนัส พรหมเผ่า รมช.เกษตรและสหกรณ์ สั่งการให้เร่งรัดตรวจสอบข้อเท็จจริงการถือครองที่ดินส.ป.ก.กรณีฟาร์มไก่ เขาสนฟาร์มของน.ส.ปารีณา ไกรคุปต์ ส.ส.จ.ราชบุรี พรรคพลังประชารัฐ พบว่าอยู่เขตส.ป.ก.กว่า1,454ไร่ จากที่ปฏิรูปที่ดินจังหวัดราชบุรี ได้ตรวจสอบพื้นที่ดังกล่าวในแผนที่แสดงตำแหน่งที่ดินในเขตปฏิรูปที่ดินบริเวณพื้นที่ป่าฝั่งซ้ายแม่น้ำภาชี หมายเลข85 หมู่6 ตำบลรางบัว อำเภอจอมบึง จ.ราชบุรี ซึ่งยังเป็นชื่อนายทวี ไกรคุปต์ อดีตส.ส.ราชบุรี บิดาของน.ส.ปารีณา เป็นผู้ถือครอง โดยพื้นที่ส่วนใหญ่ยังไม่เข้ากระบวนการกระจายสิทธิ ประกอบด้วยแปลงเลขที่43 เนื้อที่ประมาณ486ไร่ ยังไม่เข้าร่วมจัดพื้นที่ แปลงเลขที่ 75 เนื้อที่ประมาณ300ไร่ ไม่เข้าร่วม แปลงเลขที่81เนื้อที่290ไร่ แปลงเลขที่82 เนื้อที่ประมาณ170ไร่ แปลงเลขที่83เนื้อที่ประมาณ47ไร่ ไม่เข้าร่วมจัดพื้นที่ และแปลงเลขที่402 เนื้อที่ประมาณ161ไร่ ยังไม่มีการรังวัด ทั้งนี้ได้รายงานข้อเท็จจริงให้ร.อ.ธรรมนัส ทราบแล้วในการตรวจสอบเชิงพื้นที่<br/><br/>“ผมรายงาน รมช.ธรรมนัส แล้วท่านมีนโยบาย ยึดความโปร่งใสตรงไปตรงมาทำทุกแปลง ไม่มีใครอยู่เหนือกฎหมาย ได้ให้สำนักกฎหมายส่วนกลางลงพื้นที่ ร่วมกับส.ป.ก.จังหวัดราชบุรี ตรวจสอบพิกัดขอบเขต ตรงไหนอย่างละเอียด และสอบข้อเท็จจริงในพื้นที่ เชิญน.ส.ปารีณา มาสอบถาม การเข้าอยู่พื้นที่นี้ มาอยู่ตั้งแต่ปีไหน ดูข้อเท็จจริงในพื้นที่ด้วยเพื่อให้เกิดความเป็นธรรมกับทุกฝ่ายที่เกี่ยวข้องอย่างรอบด้าน ใช้เวลาเก็บรายละเอียด 2วัน หากน.ส.ปารีณา บอกอยู่มาก่อน ฟังขึ้นหรือไม่ ถ้าไม่ขึ้นต้องคืนพื้นที่ตามหลักกฎหมายส.ป.ก.”นายวิณะโรจน์ กล่าว<br/><br/>เลขาธิการส.ป.ก. กล่าวว่า ตอนนี้ได้ไล่ถามทุกจังหวัด เมื่อเกิดเหตุนี้ขึ้น จังหวัดอื่นมีแบบนี้อีกหรือไม่ เพราะมีข้อสังเกตุว่าเมื่อปี60 ส.ป.ก.ได้บังคับใช้ตามมาตรา44 ที่มีคำสั่งหัวหน้าคสช.ที่36/60 ยึดคืนพื้นที่ส.ป.ก.แปลงใหญ่ถือครองเกินกว่า500ไร่โดยมิชอบด้วยกฎหมายทั่วประเทศ ทำไมแปลงนี้จึงรอดมาได้ หลุดหูหลุดตาหรือเปล่า ตนสันนิฐานด้วยใจตัวเองและในช่วงนั้นตนยังไม่เข้ามาเป็นเลขาธิการส.ป.ก. ซึ่งตนยืนยันว่าทำทุกอย่างไม่มีนอกใน ตั้งแต่รมช.ธรรมนัส เข้ามาเป็นรมช.เกษตรฯได้แจกที่ดินให้คนยากจนไปแล้วเกือบทุกจังหวัด<br/><br/>“รมช.ธรรมนัส สั่งเป็นเรื่องเร่งด่วนทำสแกนรายละเอียดทุกจังหวัด เจอตรงไหน เคาะออกมาเข้าสู่การฟ้องร้องยึดคืนหลวงทั้งหมด ซึ่งเหตุครั้งนี้ ทำให้ต้องไปดูปัญหาว่ามีอย่างไร ทำไมส.ป.ก.จังหวัดไม่ดู ให้ทำรายงานเหตุและผล ถ้ามีปัญหาแบบนี้เยอะ จะต้องมีการบริหารจัดคนลงไปดูให้เต็มที่ พบครอบครองผิดกฎหมาย ต้องเอาคืนมา แจกให้พี่น้องประชาชน ผู้ยากไร้ที่ดินทำกิน แก้ปัญหาความยากจนเป็นนโยบายหลักของรัฐบาล”นายวิณะโรจน์ กล่าว<br/><br/>ทั้งนี้ปัญหาบุคคลากรของส.ป.ก.มีน้อย มีนิติกรจังหวัดละ2คน ตอนนี้ได้จัดตั้งทีมส่วนกลาง ลงไปช่วยจังหวัดที่มีปัญหาบุกรุกมาก เพราะพื้นที่มีข้อจำกัดในการทำงาน ได้จัดทีมไปลุย ช่างนิติกร ช่างรังวัด ขณะนี้เข้าไปทำมาหลายพื้นที่ เช่นสวนปาล์ม จ.กระบี่ จะยึดคืนมาจัดสรรให้กับคนในพื้นที่ ได้ให้เวลาต้องเสร็จภายใน30ไร่ ส่วนสวนปาล์มจ.สุราษฏร์ธานี กำลังฟ้องยึดคืน และพื้นที่ส.ป.ก.จังหวัดภูเก็ต รีสอร์ทบุกรุกที่ส.ป.ก.กระจายไปหลายพื้นที่ล้วนทำเลทอง ทั้งอ.กระทู้ อ.กำมะลา อ.ป่าตอง ซึ่งผู้ว่าฯจ.ภูเก็ต เป็นเจ้าภาพไล่ตรวจสอบเริ่มมีทิศทางชัดเจน พื้นที่เป็นของใครกันแน่ ตั้งโต๊ะคุยกัน ทับซ้อนหน่วยงานไหน ใช้กฎหมายของหน่วยงานนั้นดำเนินคดีเข้ากระบวนการยึดคืน<br/><br/>นายวิณะโรจน์ กล่าวว่า เมื่อยึดรีสอร์ทมาแล้วจะเข้ากองทุนส.ป.ก.ไปบริหารและปรับปรุง จัดเป็นพื้นที่อบรมให้เช่าราคาถูก ได้เงินรายได้เข้ากองทุน จะนำมาจัดทำสาธารณูปโภคในแปลงส.ป.ก.ให้สมบูรณ์ โดยจากนี้ในการจัดแปลงพื้นที่ส.ป.ก.ที่จะแจกให้คนยากจน ทุกแปลงจะต้องทำถนนสายหลัก ราดยาง หรือ คอนกรีต มีไฟ้ฟ้าใช้ ทำแหล่งน้ำ ไม่ใช่เป็นถนนลูกรังเละเทะ แหล่งน้ำก็ไม่มี คนได้ที่ดินไปยังไม่รู้ทำอะไรกิน ตนสั่งทุกพื้นที่ก่อนแจกที่ดินโครงสร้างพื้นฐานต้องให้เสร็จสมบูรณ์ มีอาชีพและหาตลาดให้ด้วย<br/><br/>ส่วนรีสอร์ทวังน้ำเขียว 124แห่ง ได้แต่งตั้งปฏิรูปที่ดินจังหวัดนครราชสีมา คนใหม่ให้นโยบายว่าต้องรื้อมาดูเอามาให้ทั้งหมด ยังค้างคดีไหนบ้าง สั่งให้ฟ้องยึดคืนทุกแปลงแล้ว ทั้งนี้แปลงใดที่ฟ้องไปนานแล้ว ไม่เดินหน้า ไปสะดุดตรงไหน ต้องหาพยานหลักฐานเพิ่มขึ้นหรือไม่ ให้เร่งดำเนินการอย่าปล่อยเรื้อรังแบบเดิมไม่ได้ รวมทั้งจะแก้กฎหมายส.ป.ก.ทำให้เป็นปัจจุบันมากขึ้น บางพื้นที่เป็นประโยชน์การเกษตรกร บางพื้นที่ทำเกษตรไม่ได้ เช่นเชิงผา เชิงเขา ต้องไปดูทำให้เกิดประโยชน์ทางสังคม ตอบสนองคนในพื้นที่ให้ได้ ต้องไม่อยู่อย่างผิดกฎหมายทุกที่เป็นไปตามกฎหมาย<br/><br/>นายวิณะโรจน์ กล่าวว่า สำหรับปัญหาความล่าช้าเกิดข้อพิพาทในการเพิกถอนพื้นที่สวนปาล์มจ.กระบี่ จากผู้ถือครอบครองเดิมโดยบริษัทอุตสาหกรรมน้ำมันปาล์ม กว่า1หมื่นไร่ และปัจจุบันบางส่วนบริษัทยังเก็บเกี่ยวผลผลิตปาล์ม รวมทั้งมีม็อบ กลุ่มมวลชนจากนอกพื้นที่เข้าไปจับจองสวนปาล์มด้วย โดยล่าสุด รมช.ธรรมนัส สั่งการทำให้พื้นที่ให้เป็นที่ว่าง ทุกคนถอยออกมาหมด และจัดคนลงใหม่ จะต้องเสร็จใน30วัน ส่วนบางแปลงเอกชนไปร้องคัดค้าน ม.44 แต่ฟังไม่ขึ้น ได้จัดคนลงและปักแนวเขตส.ป.ก. ประเมินค่าความเสียหายฟ้องดำเนินคดีผู้บุกรุกที่รัฐ ซึ่งต้องทำให้พื้นที่ว่าง โดยผู้ว่าฯและคทช.มีมติ ขอจัดแปลงพื้นที่ให้คนกระบี่ก่อน ตามคุณสมบัติ.<br/><br/> </p>
    </article>
  </body>
</html>