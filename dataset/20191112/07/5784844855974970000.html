<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/z-vsadki-v-mozgane-nad-zasvojenostjo.html?RSS14cc6418aafb559967f2b49385023646"/>
    <meta property="og:site_name" content="Računalniške novice"/>
    <meta property="article:published_time" content="2019-11-12T07:26:00+00:00"/>
    <meta property="og:title" content="Z vsadki v možgane nad zasvojenost"/>
    <meta property="og:description" content="Enega prvih pacientov, Geroda Buckhalterja, ki je za zasvojenostjo, poskusom odvajanja in predoziranjem trpel zadnjih deset let, so že operirali in mu v možgane vstavili poseben “s"/>
  </head>
  <body>
    <article>
      <h1>Z vsadki v možgane nad zasvojenost</h1>
      <address>
        <time datetime="2019-11-12T07:26:00+00:00">12 Nov 2019, 07:26</time>
      </address>
      <p>
        <b>Paciente, ki so močno zasvojeni z opiati, so v ZDA pričeli zdraviti s posebnimi vsadki v možgane. Ti naj bi zmanjšali željo po drogi in resnost odtegnitvenega sindroma.</b>
      </p>
      <p>Enega prvih pacientov, <b>Geroda Buckhalterja</b>, ki je z zasvojenostjo, poskusi odvajanja in predoziranjem trpel zadnjih deset let, so že operirali in mu v možgane vstavili poseben “spodbujevalnik”. Vodja zdravniške ekipe, dr. <b>Ali Rezai</b>, ki je bdel nad posegom, je po operaciji dodal, da je uspela, da pa “same metode ne smemo poveličevati ter da ne gre za nekaj serijskega.” Operacijo so izvedli 1. novembra v bolnišnici Univerze West Virginia, Buckhalterju pa bodo sledili še trije pacienti - prostovoljci.</p>
      <p>Tem najprej temeljito pregledajo možgansko sliko. Operacija poteka tako, da v lobanjo zvrtajo drobno luknjo, vanjo pa vstavijo elektrodo, ki jo namestijo v posebno mesto v možganih, “pristojno” za odvisnosti in samonadzor.</p>
      <p>Baterijo za delovanje elektrode namestijo pod ključnico, nato pa se začne dolgotrajen proces opazovanja možganske aktivnosti na daljavo, ki jo nadzirajo zdravniki, psihologi in drugi strokovnjaki. Spremljajo predvsem morebitno zmanjšanje želje po drogi.</p>
      <p>Poseg v človeško telo s tako imenovano metodo globoke stimulacije možganov je v ZDA odobrila Ameriška agencija za hrano in zdravila. Poleg težav z odvisnostjo pomaga pri spopadanju z različnimi boleznimi, denimo Parkinsonovo, epilepsijo ali obsesivno kompulzivnimi motnjami. Približno 180.000 ljudi po vsem svetu ima danes že različne vsadke v možganih.</p>
      <p>Gre za prvi poseg, ki ga je za tovrstno zdravljenje odvisnosti odobrila Agencija. Pri zapletenih pripravah so sodelovale številne ekipe, vključno z etiki, psihologi in številnimi regulatornimi organi. Stanje pacientov bdo skrbno spremljali vsaj dve leti.</p>
      <p>Dr Rezai je za BBC dejal: "Odvisnost je zapletena, v igri so številna družbena vprašanja in genetski elementi. Tisti posamezniki, ki ne bodo imeli popolnega dostopa do možnosti za zdravljenje, bodo bolj trpeli za pomanjkanjem droge v telesu, saj se jim bodo možgani tekom zasvojenosti počasi, a vztrajno spreminjali. Tovrstno zdravljenje je namenjeno vsem, ki jim ni uspelo s pomočjo drugih vrst zdravljenja, pa naj gre za medikamentozno, vedenjsko terapijo in socialne intervencije. Gre za zelo strogo urejen poseg, nad katerim bdijo številne ekipe in organi nadzora.”</p>
      <p>Preveliki odmerki drog so v ZDA glavni vzrok smrti za mlajše od 50 let. "Več kot polovica bolnikov se po zdravljenju ponovno zateče k drogam. Dolžni smo poiskati rešitve, saj gre za življenjsko nevarne razmere in nekaj, kar vpliva na celotno družino in bližnje,” je še dodal Rezai.</p>
    </article>
  </body>
</html>