<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741263"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T07:17:00+00:00"/>
    <meta property="og:title" content="หวังเกิดการลงทุน-จ้างงาน ลุงตู่สั่งครม.หางบบิ๊กโปรเจ็ก"/>
    <meta property="og:description" content="นายกฯย้ำลงพื้นที่เพื่อรับข้อมูลโดยตรงจากปชช. กำชับครม.หางบฯโครงการขนาดใหญ่มาทำ หวังเกิดการจ้างงาน-การลงทุนในประเทศมากขึ้น  "/>
  </head>
  <body>
    <article>
      <h1>หวังเกิดการลงทุน-จ้างงาน ลุงตู่สั่งครม.หางบบิ๊กโปรเจ็ก</h1>
      <address>
        <time datetime="2019-11-12T07:17:00+00:00">12 Nov 2019, 07:17</time>
      </address>
      <p>
        <b>นายกฯย้ำลงพื้นที่เพื่อรับข้อมูลโดยตรงจากปชช. กำชับครม.หางบฯโครงการขนาดใหญ่มาทำ หวังเกิดการจ้างงาน-การลงทุนในประเทศมากขึ้น  </b>
      </p>
      <p>เมื่อวันที่ 12 พ.ย. ที่มหาวิทยาลัยราชภัฏกาญจนบุรี พล.อ.ประยุทธ์ จันทร์โอชา นายกรัฐมนตรีและรมว.กลาโหม กล่าวภายหลังการประชุมคณะรัฐมนตรีสัญจร ว่า ขอขอบคุณจังหวัดราชบุรีและกาญจนบุรี รวมถึงประชาชนทุกภาคส่วนที่ให้การต้อนรับครม.อย่างดียิ่ง ซึ่งผลการตรวจราชการของรัฐมนตรีหลายคนได้นำเสนอในที่ประชุมวันนี้ ทั้งเรื่องความต้องการประชาชนรวมถึงโครงการต่างๆ ซึ่งหลายโครงการอยู่ในแผนงบประมาณปี 63-65 อยู่แล้ว บางโครงการมีการเสนอมาใหม่ก็ได้กำชับไปว่าจะให้ทุกอย่าง โดยได้รับหลักการเพื่อนำสู่การพิจารณาจัดสรรงบประมาณ วางแผนจัดลำดับความเร่งด่วนต่อไป ซึ่งวันนี้พ.ร.บ.งบประมาณ 63 ยังไม่ได้รับความเห็นชอบจากสภาอยู่ในขั้นตอนการพิจารณาของกรรมาธิการ<br/><br/>"ทุกอย่างผมก็เห็นความสำคัญ เป็นความต้องการของพื้นที่ ผมก็ได้อธิบายทำความเข้าใจไปแล้ว ว่างบประมาณรัฐบาลมีจำนวนจำกัด อะไรก็ตามที่ยังคั่งค้างต้องทำให้เสร็จสิ้นโดยเร็ว ส่วนโครงการใหม่ รัฐบาลจำเป็นต้องปรับเปลี่ยนแผนงาน งบประมาณแต่ละปีไปบ้าง หรือบางอย่างต้องหางบประมาณทดแทนเพิ่มเติม อันนี้ก็เป็นเรื่องที่รัฐบาลต้องบริหารต่อไป ก็รับไว้ทุกเรื่อง ซึ่งโครงการสำคัญที่ต้องอนุมัติโดยด่วนคือการขยายเส้นทางเชื่อมต่อจังหวัดกาญจนบุรี อันนี้ต้องเร่งดำเนินการให้ได้ ซึ่งจะแล้วเสร็จใน 2-3 ปีข้างหน้า"นายกฯ กล่าว <br/><br/>พล.อ.ประยุทธ์ กล่าวอีกว่า ทั้งนี้การมาประชุมต่างจังหวัดก็คล้ายการประชุมในกรุงเทพฯ เพียงแต่การมาต่างจังหวัดจะได้พบกับผู้ที่เสนอความต้องการอย่างแท้จริง เป็นการรับข้อมูลโดยตรง แต่อย่าลืมว่าเวลามาต่างจังหวัดส่วนใหญ่เป็นงบประมาณที่เพิ่มเติมทั้งสิ้น และช่วง 5 ปีที่ผ่านมาตนก็หางบส่วนอื่นมาเติมเต็มให้ตรงนี้ และที่ต้องกำชับไปคือตนได้ให้แนวทางกับรัฐบาลและครม.ไปว่า เราอาจจะจำเป็น ต้องหางบประมาณที่เป็นโครงการขนาดใหญ่ขึ้นมาทำบ้าง เพราะจะทำให้เกิดการจ้างงาน การลงทุนในประเทศมากขึ้น โดยเฉพาะการเชื่อมต่อระเบียงเศรษฐกิจตะวันตกตะวันออกและเรื่องอื่นๆ <br/><br/>นายกฯ กล่าวว่า วันนี้เราเห็นศักยภาพของกลุ่มจังหวัดภาคกลางตอนล่าง ซึ่งได้รวบรวมปัญหาจากทั้ง 3 จังหวัด มีตรงกันหลายข้อ ก็ต้องไปดูศักยภาพแต่ละพื้นที่ว่าจะทำอย่างไร ไม่ให้เกิดความซ้ำซ้อนหรืออุปสรรคระหว่างกัน วันนี้มีคำแนะนำออนไลน์ เรื่องการค้าขาย เป็นเอกสารออกมาชัดเจนว่าจะเข้าสู่ระบบได้อย่างไร สามารถไปขึ้นทะเบียนกับไปรษณีย์ไทยแต่ละจังหวัดอย่างไร เพื่อจะได้ส่งสินค้า เป็นสิ่งที่เราต้องเร่งรัดการเรียนรู้และใช้ประโยชน์จากดิจิทัลใช้รวดเร็วยิ่งขึ้น ซึ่งประชาชนจำนวนมากก็เข้าถึงตรงนี้แล้ว อีกส่วนคือสินค้าโอทอปและศูนย์ศิลปาชีพ ก็อยากประชาสัมพันธ์ให้ทุกคนช่วยใช้สินค้าเหล่านี้ เพราะมาจากประชาชน ซึ่งตนก็พูดจนเวียนหัวไปหมดแล้ว ก็โอเค แต่ความตั้งใจตนมีสูง และสูงกับครม.ด้วยทุกคน <br/><br/>พล.อ.ประยุทธ์ กล่าวอีกว่า ขณะเดียวกันวันนี้รัฐบาลดูแลในเรื่องของการประกันราคามันสําปะหลัง มันจำเป็นต้องดูแลประชาชนที่เดือดร้อน ก็ต้องมีมาตรการควบคุมให้ดี  มีการขึ้นทะเบียน ไม่สามารถใช้เป็นการอ้างสิทธิ์ในที่ดินทำกินเหล่านี้ได้ ซึ่งในหลายพื้นที่ยังมีปัญหาอยู่ ก็จำเป็นต้องแก้ไขของหน่วยงานที่เกี่ยวข้อง  อย่างไรก็ตามจะเห็นว่าผลผลิตทางการเกษตรของเรามีปัญหามากขึ้นทุกปี เพราะเราผลิตมากเกินไป จึงต้องมีการปรับเปลี่ยนการปลูกพืชของเราบ้าง.<br/><br/>.</p>
    </article>
  </body>
</html>