<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/bolivia_morales-6530250/news/2019-11-12/"/>
    <meta property="og:site_name" content="Agi"/>
    <meta property="article:published_time" content="2019-11-12T07:40:00+00:00"/>
    <meta property="og:title" content="Dopo le dimissioni di Morales in Bolivia c'è un vuoto di potere"/>
    <meta property="og:description" content="L'ex presidente è fuggito in Messico, ma con lui tutte le autorità che fanno parte della 'catena' prevista dalla Costituzione per la successione alla poltrona di capo di Stato si sono dimesse"/>
  </head>
  <body>
    <article>
      <h1>Dopo le dimissioni di Morales in Bolivia c'è un vuoto di potere</h1>
      <h2>L'ex presidente è fuggito in Messico, ma con lui tutte le autorità che fanno parte della 'catena' prevista dalla Costituzione per la successione alla poltrona di capo di Stato si sono dimesse</h2>
      <address><time datetime="2019-11-12T07:40:00+00:00">12 Nov 2019, 07:40</time> by <a rel="author" href="https://www.agi.it/authors/nuccia-bianchini/" target="_blank">nuccia bianchini</a></address>
      <p>l presidente uscente della <b>Bolivia</b>, <b>Evo Morales</b>, ha annunciato la partenza per il<b> Messico</b> che ha accolto la sua richiesta di asilo politico. "Fa male lasciare il Paese per motivi politici ma resteremo in contatto e presto tornerò con più forza ed energia", ha assicurato.</p>
      <p>Il governo messicano ha confermato la partenza dell'aereo inviato per recuperare il 60enne leader che guidava il Paese andino dal 2006.</p>
      <p>Morales ha spiegato di essersi rifugiato nella regione di<b> Cochabamba</b>, nel centro del Paese, dove ha ricevuto "sicurezza e assistenza dai 'cocaleros', i coltivatori della pianta della coca cui è rimasto sempre legato. Il presidente uscente si era dimesso domenica dopo le durissime proteste per i brogli nelle elezioni presidenziali del 20 ottobre con i dati che lo indicavano rieletto al primo turno e dopo le sue dimissioni si è aperta la corsa alla successione.</p>
      <p>Dopo Morales le autorità che fanno parte della 'catena' prevista dalla Costituzione per la successione alla poltrona di capo di Stato si sono dimesse: il vice presidente, <b>lvaro Garcìa Linera</b> e i presidenti di Camera e Senato, <b>Vìctor Borda</b> e <b>Adriana Salvatierra</b>.</p>
      <p><b>Jeanine Anez</b>, la vice presidente del Senato, proveniente dalle fila del partito di opposizione Unità democratica (Ud), ha però rivendicato il suo diritto ad assumere la presidenza ad interim del Paese e convocare nuove elezioni. Anez, 52 anni, rimasta la più alta carica dello Stato ancora in sella, ha promesso che "entro il 22 gennaio" la Bolivia avrà un nuovo presidente.<br/><br/>Negozi e uffici a La Paz sono rimasti chiusi sull'onda dei saccheggi scoppiati domenica sera in alcune parti della capitale e nella vicina città di El Alto. "è stata una notte di terrore", ha detto il sindaco, Luis Revilla. Con la rete della funivia paralizzata, migliaia di lavoratori sono stati costretti a camminare lunghe distanze per arrivare al lavoro.<br/><br/>Intanto si schierano i leader regionali ideologicamente a lui vicini: dopo che Morales ha denunciato il colpo di Stato, gli hanno fatto eco i suoi alleati in America latina, il presidente venezuelano<b> Nicolas Maduro</b>, quello cubano <b>Miguel Diaz-Canel Bermùdez</b>,il presidente eletto argentino, Alberto Fernàndez, l'ex presidente brasiliano <a href="https://www.agi.it/estero/brasile_lula_scarcerato-6515613/news/2019-11-08/">Luiz Inacio Lula da Silva</a>. Chi invece esulta è il presidente americano, <b>Donald Trump</b>, secondo cui le sue dimissioni "sono un forte segnale per i regimi illegittimi".<br/><br/>"Sono eventi che mandano un forte segnale ai regimi illegittimi in Venezuela e in Nicaragua che la democrazia e la volontà popolare prevarranno sempre". E non solo: Trump plaude anche alle Forze armate boliviane "per aver protetto la Costituzione".</p>
      <related>
        <a href="https://www.agi.it/estero/bolivia_violenze_dimissioni_morales-6524868/news/2019-11-11/"/>
      </related>
    </article>
  </body>
</html>