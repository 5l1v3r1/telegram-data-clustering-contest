<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/la-policia-francesa-i-els-mossos-comencen-a-desallotjar-el-tall-de-tsunami-a-la-frontera/noticia/2962651/"/>
    <meta property="og:site_name" content="CCMA"/>
    <meta property="article:published_time" content="2019-11-12T07:05:00+00:00"/>
    <meta property="og:title" content="19 detinguts en el desallotjament amb cops de porra i gas pebre del tall de Tsunami"/>
    <meta property="og:description" content="Els manifestants fan talls intermitents a l'N-II, a la Jonquera, en una segona acció després del bloqueig de l'autopista"/>
  </head>
  <body>
    <article>
      <h1>19 detinguts en el desallotjament amb cops de porra i gas pebre del tall de Tsunami</h1>
      <h2>Els manifestants fan talls intermitents a l'N-II, a la Jonquera, en una segona acció després del bloqueig de l'autopista</h2>
      <address><time datetime="2019-11-12T07:05:00+00:00">12 Nov 2019, 07:05</time> by <a rel="author">Redacció</a></address>
      <p>Desallotjament, aquest dimarts al matí, del <b>tall de l'autopista a la frontera</b> convocat per <b>Tsunami Democràtic</b>.</p>
      <p>Minuts abans de la una del migdia continuaven les tasques de neteja de la calçada de l'<b>A-9</b>, en territori francès, al <b>Pertús</b>, i de l'<b>AP-7</b> a la <b>Jonquera</b>.</p>
      <p> </p>
      <figure>
        <iframe data-src="https://twitter.com/Sion_Biurrun/status/1194220194169786369?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>A la Jonquera, a la mateixa hora, les <b>grues acabaven de retirar vehicles</b> de la calçada. </p>
      <p> </p>
      <figure>
        <img src="https://www.ccma.cat/multimedia/jpg/3/0/1573561185203.jpg"/>
      </figure>
      <p> </p>
      <p>A les dues de la tarda, sis hores després de posar en marxa el desallotjament, a la part francesa <b>encara es treballava per enretirar objectes i reparar les mitjanes</b> desplaçades pels manifestants.</p>
      <p> </p>
      <figure>
        <img src="https://www.ccma.cat/multimedia/jpg/0/0/1573564175200.jpg"/>
      </figure>
      <p> </p>
      <p>A la part catalana, en canvi, els Mossos estaven <b>a punt per la reobertura</b> de l'autopista.</p>
      <p> </p>
      <p>
        <b>Talls a l'N-II</b>
      </p>
      <p>Passats dos quarts de dotze <b>ja no quedaven manifestants a l'autopista</b>. </p>
      <p> </p>
      <figure>
        <iframe data-src="https://twitter.com/transit/status/1194201169431814145?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>En canvi, a la mateixa hora, responent a una convocatòria que Tsunami Democràtic havia fet a les deu del matí, un grup de persones ha <b>tallat la carretera N-II</b>.</p>
      <figure>
        <img src="https://www.ccma.cat/multimedia/jpg/4/4/1573555633544.jpg"/>
      </figure>
      <p> </p>
      <figure>
        <img src="https://www.ccma.cat/multimedia/jpg/1/3/1573556670431.jpg"/>
      </figure>
      <p> </p>
      <p>El tall de l'N-II ha estat breu, tanmateix.<b> Ha durat uns minuts</b>, perquè a la zona s'hi han desplegat efectius de la Guàrcia Civil, que han desallotjat els manifestants de la calçada. </p>
      <p>Les persones que protestaven <b>s'han concentrat</b> llavors en un aparcament al costat de la carretera, i després, arran d'una nova intervenció dels agents de la Guàrdia Civil,<i> </i><b>s'han dispersat </b>a l'interior del nucli urbà de la Jonquera.</p>
      <p>El trànsit a l'N-II, de tota manera, continuava presentant<b> retencions</b>; s'hi circula amb dificultat.</p>
      <p> </p>
      <figure>
        <iframe data-src="https://twitter.com/transit/status/1194219297184329728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Aban de la una, però, <b>un miler de manifestants</b> convocats per Tsunami<b> han tornat a tallar l'N-II</b> en un altre punt, a tocar del pavelló de la Jonquera.</p>
      <p> </p>
      <figure>
        <iframe data-src="https://twitter.com/Cati_Girona/status/1194229087243526144?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>La policia ha mirat d'<b>encapsular els manifestants</b> per posar fi a aquest joc del gat i la rata. No ha aconseguit evitar aquest <b>segon tall</b>, però.</p>
      <p> </p>
      <figure>
        <img src="https://www.ccma.cat/multimedia/jpg/4/8/1573563871284.jpg"/>
      </figure>
      <p> </p>
      <p>Els manifestants han aprofitat per dinar i per <b>esperar, festivament, noves indicacions</b> de Tsunami Democràtic. </p>
      <p> </p>
      <figure>
        <iframe data-src="https://twitter.com/Cati_Girona/status/1194232364194549762?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>A partir de les dues, un <b>operatiu conjunt dels antiavalots dels Mossos d'Esquadra i de la Guàrdia Civil </b>han començat a<b> retirar els objectes </b>col·locats pels manifestants enmig de l'N-II.</p>
      <p> </p>
      <figure>
        <iframe data-src="https://twitter.com/Cati_Girona/status/1194242357576777728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>Moment de perill quan un moment no s'ha aturat</b>
      </p>
      <p>Cap a les tres de la tarda s'ha viscut un moment de tensió i perill quan <a href="https://www.ccma.cat/324/detingut-un-camioner-que-no-sha-aturat-davant-dels-manifestants-que-tallen-ln-ii/noticia/2962833/?">un camió ha decidit no aturar-se davant dels manifestants</a> que tallaven l'N-II.</p>
      <p>Les persones que eren al mig de la via semblava que no tenien temps material d'apartar-se i per uns instants semblava que hi hauria una tragèdia.</p>
      <p> </p>
      <figure>
        <img src="https://www.ccma.cat/multimedia/jpg/7/0/1573567633307.jpg"/>
      </figure>
      <p> </p>
      <p>Els agents de policia que envoltaven els manifestants també els han protegit i han intentat fer desistir el camioner, que ha aconseguit passar, sense causar cap ferit, però ha estat detingut uns metres més endavant.</p>
      <p>
        <b>Desallotjament a partir de les vuit</b>
      </p>
      <p>L'<b>operatiu de desallotjament </b>del tall a la frontera convocat per <b>Tsunami Democràtic </b>ha començat a les vuit del matí, ja <b>amb llum de dia</b>.</p>
      <p>Dues hores i mitja després, hi ha <b>19 persones detingudes</b>: 18 per part de la policia francesa i una per part dels Mossos d'Esquadra.</p>
      <p>A les onze, tres hores després de l'inici del desallotjament, el <b>Servei d'Emergències Mèdiques</b> (SEM) ha informat que havia atès a <b>sis persones ferides lleus</b>. Cinc han estat ateses in situ, i una altra ha estat traslladada a un centre hospitalari.</p>
      <p> </p>
      <figure>
        <iframe data-src="https://twitter.com/SanitarisxRep/status/1194183618861707264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>La xifra és molt diferent de la facilitada per<b> Sanitaris per la República</b>, que parla de 125 invervencions. La majoria, però, per atendre persones afectades als ulls pel gas pebre.</p>
      <p> </p>
      <figure>
        <img src="https://www.ccma.cat/multimedia/jpg/4/6/1573552460864.jpg"/>
      </figure>
      <p>
        <i>Efectius del CRS de la Policia Nacional francesa, de la Guàrdia Civil i dels Mossos d'Esquadra conversen a la frontera mentre operaris comencen a netejar la calçada d'objectes </i>
      </p>
      <p> </p>
      <p>L'operatiu ha estat <b>coordinat des de banda i banda de la frontera</b>, amb intervenció dels cossos policials de França i Espanya.</p>
      <p>Fonts dels <b>Mossos d'Esquadra</b> han explicat a TV3 que l'operatiu de la part espanyola, que és conjunt amb la <b>Guàrdia Civi</b>l, es fa sota comandament de la policia catalana.</p>
      <p> </p>
      <figure>
        <iframe data-src="https://twitter.com/Cati_Girona/status/1194190561743450113?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Poc abans de les onze del matí, l'<b>escenari </b>instal·lat enmig de la calçada ja estava <b>gairebé desmuntat</b> del tot. La zona, francesa, de l'escenari cap al nord, ja estava buida de manifestants.</p>
      <p> </p>
      <figure>
        <img src="https://www.ccma.cat/multimedia/jpg/7/7/1573552932477.jpg"/>
      </figure>
      <p> </p>
      <p>
        <b>Triple cordó policial</b>
      </p>
      <p>Un cordó de la Policia Nacional francesa protegia el desmuntatge de l'escenari i delimitava l'extrem nord de la mobilització. </p>
      <p>Més al sud, a la Jonquera, 51 persones han retirat el seu vehicle i una dotzena més els ha retirat la grua. </p>
      <p>A l'extrem sud hi actua un <b>cordó dels Mossos d'Esquadra</b>, per aconseguir que els manifestants que queden a l'autopista l'abandonin per un camí que condueix fins al Pertús.</p>
      <p>Enmig dels dos cordons, un <b>dispositiu conjunt de Mossos i Guàrdia Civil </b>impedeix que nous manifestants s'acostin a la zona.</p>
      <p> </p>
      <figure>
        <iframe data-src="https://twitter.com/Mirsegu/status/1194199298495385600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Passat un quart de dotze, la policia francesa ha informat que la <b>reobertura de l'autopista</b> a la frontera no trigaria a fer-se. En aquell moment ja gairebé no quedaven manifestants a la calçada.</p>
      <p>
        <b>Operatiu des del Pertús</b>
      </p>
      <p>El desallotjament ha començat al Pertús, al costat nord del tall, quan efectius dels CRS, els antiavalots de la Policia Nacional francesa, han començat a<b> retirar un per un els manifestants</b> que estaven asseguts enmig de l'autopista francesa A-9.</p>
      <p>En aquest punt hi ha hagut alguns <b>cops de porra</b> i mètodes com <b>tapar el nas</b> dels manifestants per obligar-los a moure's.</p>
      <p> </p>
      <figure>
        <img src="https://www.ccma.cat/multimedia/jpg/1/2/1573543034521.jpg"/>
      </figure>
      <p>
        <i>(Reuters/Rafael Marchante)</i>
      </p>
      <p>Per fer moure a la gent, la policia francesa també ha utilitzat <b>gas pebre</b>.</p>
      <p> </p>
      <figure>
        <img src="https://www.ccma.cat/multimedia/jpg/5/3/1573543804035.jpg"/>
      </figure>
      <p>
        <i>(Reuters/Rafael Marchante)</i>
      </p>
      <p> </p>
      <figure>
        <img src="https://www.ccma.cat/multimedia/jpg/6/8/1573545061786.jpg"/>
      </figure>
      <p>
        <i>(Reuters/Rafael Marchante)</i>
      </p>
      <p> </p>
      <p>Alhora, nombrosos efectius del CRS han començat a avançar en direcció sup per <b>fer recular els manifestants</b> cap a la zona on hi ha l'escenari.</p>
      <p> </p>
      <figure>
        <img src="https://www.ccma.cat/multimedia/jpg/8/5/1573545866158.jpg"/>
      </figure>
      <p> </p>
      <figure>
        <img src="https://www.ccma.cat/multimedia/jpg/3/6/1573545063763.jpg"/>
      </figure>
      <p>
        <i>(Reuters/Rafael Marchante)</i>
      </p>
      <p>A la banda sud, mentrestant, altres manifestants acumulaven <b>més material al mig de la calçada</b>, a l'AP-7, per dificultar el desallotjament.</p>
      <p> </p>
      <figure>
        <img src="https://www.ccma.cat/multimedia/jpg/8/2/1573544358428.jpg"/>
      </figure>
      <p> </p>
      <p>Un <b>helicòpter de la Guàrdia Civil</b> sobrevolava la zona.</p>
      <p> </p>
      <figure>
        <iframe data-src="https://twitter.com/Sion_Biurrun/status/1194158821196869632?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Al cap d'una hora d'haver-se posat en marxa des de l'extrem nord del tall, a les nou del matí tocades, els <b>CRS</b>, empenyent progressivament els manifestants,<b> han arribat a l'escenari </b>instal·lat al mig de l'autopista, a tocar de la ratlla de la frontera.</p>
      <p> </p>
      <figure>
        <img src="https://www.ccma.cat/multimedia/jpg/1/9/1573547462991.jpg"/>
      </figure>
      <p> </p>
      <figure>
        <img src="https://www.ccma.cat/multimedia/jpg/2/7/1573547141872.jpg"/>
      </figure>
      <p> </p>
      <p>Per megafonia, s'ha demanat als manifestants que abandonessin la via. Alguns <b>s'han enfilat pels turons dels voltants</b> de l'autopista. </p>
      <p> </p>
      <figure>
        <img src="https://www.ccma.cat/multimedia/jpg/6/3/1573547651336.jpg"/>
      </figure>
      <p> </p>
      <p>Mentre la situació semblava estancar-se al voltant de la frontera, alguns efectius han començat a <b>enretirar objectes que bloquejaven la calçada</b>.</p>
      <p> </p>
      <figure>
        <img src="https://www.ccma.cat/multimedia/jpg/9/8/1573548767889.jpg"/>
      </figure>
      <p> </p>
      <p>Arribats a aquest punt la situació ha quedat aparentment estancada.</p>
      <p> </p>
      <figure>
        <iframe data-src="https://twitter.com/Mirsegu/status/1194173982670381058?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <img src="https://www.ccma.cat/multimedia/jpg/2/1/1573548551012.jpg"/>
      </figure>
      <p> </p>
      <figure>
        <img src="https://www.ccma.cat/multimedia/jpg/9/1/1573550266419.jpg"/>
      </figure>
      <p> </p>
      <p>Passades les deu del matí la <b>Guàrdia Civil </b>ha intervingut per primer cop sobre el terreny per desallotjar la gent dels voltants de l'autopista.</p>
      <p> </p>
      <figure>
        <img src="https://www.ccma.cat/multimedia/jpg/9/5/1573550649059.jpg"/>
      </figure>
      <p> </p>
      <p>El tall de l'autopista afecta la via alternativa que comunica França i Espanya en aquest punt de la frontera, la N-II, també col·lapsada.</p>
      <p> </p>
      <figure>
        <img src="https://www.ccma.cat/multimedia/jpg/5/5/1573549933855.jpg"/>
      </figure>
      <p>
        <i>Cua de camions a la N-II, en direcció a la Jonquera, després de la sortida Figueres Sud de l'AP-7</i>
      </p>
      <p> </p>
      <p>
        <b>Operació coordinada a banda i banda de la frontera</b>
      </p>
      <p>A primera hora del matí els efectius de la policia francesa ja estaven en situació al costat nord del tall, al Pertús.</p>
      <p> </p>
      <figure>
        <img src="https://www.ccma.cat/multimedia/jpg/7/7/1573540813377.jpg"/>
      </figure>
      <p> </p>
      <p>Passats dos quarts de vuit, desenes d'agents antiavalots de la Gendarmeria francesa s'han acostat als manifestants.</p>
      <figure>
        <iframe data-src="https://twitter.com/Cati_Girona/status/1194144840428277760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>A la mateixa hora, al sud, els <b>Mossos arribaven al quilòmetre zero</b>.</p>
      <p> </p>
      <figure>
        <iframe data-src="https://twitter.com/Cati_Girona/status/1194144840428277760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Un <b>equip de mediació</b> de la policia catalana s'ha acostat als manifestants.</p>
      <p> </p>
      <figure>
        <img src="https://www.ccma.cat/multimedia/jpg/1/4/1573542042841.jpg"/>
      </figure>
      <p> </p>
      <p>En la mediació amb els Mossos d'Esquadra hi ha intervingut <b>Marta Rosique</b>, diputada d'ERC al Congrés dels Diputats. </p>
      <p> </p>
      <figure>
        <img src="https://www.ccma.cat/multimedia/jpg/0/1/1573543289710.jpg"/>
      </figure>
      <p> </p>
      <p>Rosique ha mirat d'establir un <b>marge de temps per al desallotjament dels cotxes</b> que bloquegen l'autopista. La resposta dels Mossos ha estat que les persones que tenien vehicles al mig de la via tenien <b>una hora per desallotjar</b>. Si no, han explicat, els vehicles seran retirats per la grua i hauran de pagar una multa de 600 euros.</p>
      <p> </p>
      <figure>
        <iframe data-src="https://twitter.com/mossos/status/1194155870600531968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>