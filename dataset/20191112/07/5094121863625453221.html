<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/izrael-zasahl-dum-predstavitele-islamskeho-dzihadu-v-syrii-zabil-jeho-syna-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T07:45:00+00:00"/>
    <meta property="og:title" content="Izrael zasáhl dům představitele Islámského džihádu v Sýrii. Zabil jeho syna"/>
    <meta property="og:description" content="Izrael dnes v syrské metropoli Damašku bombardoval dům vysoce postaveného člena Íránem podporované palestinské militantní skupiny Islámský džihád a zabil jeho syna. S odvoláním na sdělení skupiny o tom informovala agentura Reuters."/>
  </head>
  <body>
    <article>
      <h1>Izrael zasáhl dům představitele Islámského džihádu v Sýrii. Zabil jeho syna</h1>
      <address><time datetime="2019-11-12T07:45:00+00:00">12 Nov 2019, 07:45</time> by <a rel="author">ČTK</a></address>
      <p>Syrská média předtím informovala, že nejméně dva lidé přišli o život a dalších šest jich bylo zraněno ráno při útoku na budovu v Damašku. Představitel Islámského džihádu potvrdil, že byl zasažen dům politického vůdce Akrama Adžúrího. V prohlášení Islámský džihád z útoku obvinil "sionistického zločineckého nepřítele". Syrská státní média uvedla, že zasažen byl dům v západní části města v blízkosti libanonské ambasády.</p>
      <figure>
        <img src="https://g.denik.cz/1/6d/izraelsky-prezident-poveril-sestavenim-vlady-bennyho-gance_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/izraelsky-prezident-poveril-sestavenim-vlady-bennyho-gance-20191023.html">Skončí politický chaos? Izraelský prezident pověřil sestavením vlády Gance Přečíst článek ›</a>
      </aside>
      <p>Izrael v uplynulých letech podnikl stovky náletů v Sýrii proti Íránu a libanonskému šíitskému hnutí Hizballáh, které označuje za největší hrozbu pro izraelské hranice, napsal Reuters.</p>
      <p>Dnes ráno Izrael také zasáhl dům vysoce postaveného velitele Islámského džihádu v palestinském Pásmu Gazy. Izrael uvedl, že Bahá abú Atta inicioval několik příhraničních útoků na Izrael a plánoval další. Izraelská armáda v prohlášení Attu označila za "tikající bombu" s tím, že plánoval teroristické útoky v brzké době.</p>
      <h3>„Jdeme do války“</h3>
      <p>Při dnešním zásahu v Gaze byla podle Islámského džihádu zabita také Attova manželka a další dva lidé byli zraněni. Podle The Times of Israel Islámský džihád uvedl, že zabitím Atty izraelský premiér Benjamin Netanjahu překročil červenou linii.</p>
      <figure>
        <img src="https://g.denik.cz/1/38/ctk-netanjahu-nedokazal-sestavit-vladu-sanci-dostane-ganc_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/netanjahu-nedokazal-sestavit-vladu-sanci-dostane-ganc-20191021.html">Netanjahu nedokázal sestavit vládu. Šanci dostane Ganc Přečíst článek ›</a>
      </aside>
      <p>"Jdeme do války. Netanjahu překročil všechny červené linie atentátem na velitele Jeruzalémských brigád (ozbrojeného křídla Islámského džihádu) Bahá abú Attu. Budeme reagovat tvrdě, " uvedl velitel Islámského džihádu Zijád Nachla.</p>
      <p>Ozbrojenci v Gaze na kroky Izraele reagovali odpálením raket. Výstražné sirény se rozezněly i v Tel Avivu. Izraelské úřady nařídily uzavřít školy v jižní a centrální části země a vyzvaly civilisty,aby zůstali doma a nechodili do práce, pokud to není naprosto nutné. Podle dostupných informací nebyl nikdo zraněn, izraelská média uvedla, že izraelský systém protivzdušné obrany několik raket sestřelil.</p>
    </article>
  </body>
</html>