<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913018.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T07:12:00+00:00"/>
    <meta property="og:title" content="Очаквана чистка в Ботев! Трима от любимците на Желко заложени на дузпата"/>
    <meta property="og:description" content="Ботев (Пд) е пред раздяла с още един футболист. Все по-несигурно става бъдещето в клуба на халфа Мар..."/>
  </head>
  <body>
    <article>
      <h1>Очаквана чистка в Ботев! Трима от любимците на Желко заложени на дузпата</h1>
      <address>
        <time datetime="2019-11-12T07:12:00+00:00">12 Nov 2019, 07:12</time>
      </address>
      <p>Ботев (Пд) е пред раздяла с още един футболист. Все по-несигурно става бъдещето в клуба на халфа Марко Перван. Причината е, че ръководството настоява да се продължи налагането в първия състав на 17-годишния Станислав Шопов.</p>
      <p>Новият треньор на жълто-черните <a href="https://www.plovdiv24.bg/sport/persons/4813.html">Ферарио Спасов</a> твърдо гласува доверие на младока, който вече навъртя 10 шампионатни срещи този сезон. Шопов игра силно при успеха с 1:0 над Левски в неделя, като пропусна отлична възможност да се разпише.</p>
      <p>23-годишният Перван бе привлечен по изричното настояване на вече бившия треньор <a href="https://www.plovdiv24.bg/sport/persons/5230.html">Желко Петрович</a>. Хърватинът игра в 14 двубоя за първенство този сезон, като в тях отбеляза 3 гола, но напоследък се застоява на резервната скамейка.</p>
      <p>По нареждане на ръководството <a href="https://www.plovdiv24.bg/sport/persons/4813.html">Ферарио Спасов</a> е поел твърд курс към пускане на юноши на клуба. Той е отлично запознат с качествата им, защото бе директор на школата, но на пожар трябваше да седне и на треньорския мостик.</p>
      <p>През миналата седмица Ботев вече се раздели с един чужденец - бразилеца Еберт Кардосо. 26-годишният защитник имаше 11 мача с 1 гол през кампанията.</p>
      <p>Съдбата му със сигурност ще последват взетите от Петрович холандци Родни Клустер и Филип ван Арнем. Клустер (22 г.) бе на терена в 5 шампионатни двубоя, а Ван Арнем (23 г.) в 11.</p>
    </article>
  </body>
</html>