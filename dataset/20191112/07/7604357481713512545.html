<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/morales-linkse-president-van-bolivia-treedt-af-na-protest/"/>
    <meta property="og:site_name" content="SCEPTR"/>
    <meta property="article:published_time" content="2019-11-12T07:17:27+00:00"/>
    <meta property="og:title" content="Morales – linkse president van Bolivia – treedt af na protest"/>
    <meta property="og:description" content="Evo Morales, de links-populistische president van Bolivia, heeft zijn ontslag ingediend na weken van protest."/>
  </head>
  <body>
    <article>
      <h1>Morales – linkse president van Bolivia – treedt af na protest</h1>
      <address><time datetime="2019-11-12T07:17:27+00:00">12 Nov 2019, 07:17</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b><a href="https://sceptr.net/tag/evo-morales/">Evo Morales</a>, de links-populistische president van Bolivia, <a href="https://www.reuters.com/article/us-bolivia-election/everything-is-a-mess-morales-exit-rocks-bolivia-splits-region-idUSKBN1XL1DT">heeft zijn ontslag ingediend</a>. Zijn ontslag volgt op weken van onrust over betwiste verkiezingsresultaten. Kort voor de aankondiging had het leger Morales opgeroepen om af te treden. Hij zou nu op weg zijn naar Mexico. Ondertussen blijft het onrustig in het land.</b>
      </p>
      <p>In een televisietoespraak kondigde<a href="https://sceptr.net/tag/evo-morales/"> Evo Morales</a> aan af te treden voor het “<i>welzijn van het land”</i>. Meteen beschuldigde hij zijn tegenstanders ervan een staatsgreep te plegen. <i>“Duistere krachten hebben de democratie vernietigd”</i>, aldus Morales. Volgens Morales had de politie een <i>“illegaal”</i> arrestatiebevel tegen hem uitgevaardigd. Iets wat door de Boliviaanse politie ontkend werd. </p>
      <figure>
        <iframe data-src="https://twitter.com/RaoulHedebouw/status/1193853218255769600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Leger schaarde zich achter betogers</h3>
      <p>Het ontslag van Morales volgt op een aansporing van de opperbevelhebber van het Boliviaanse leger om zijn <i>“presidentieel mandaat op te geven om de vrede en het behoud van de stabiliteit voor het welzijn van Bolivia toe te laten”</i>. De Boliviaanse vicepresident Alvaro Garcia Linera nam eveneens ontslag.</p>
      <p>Morales is een voormalige lamaherder en cocaboer. Hij was bijna 14 jaar lang president van Bolivia en was het eerste indiaanse regeringshoofd van het land. Hij was het laatste overblijvende linkse regeringshoofd van de generatie die 20 jaar geleden over geheel Latijns-Amerika aan de macht kwam in de zogenaamde ‘roze golf’.</p>
      <p>Bolivia wordt al weken door onrust geteisterd na beschuldigingen van  verkiezingsfraude aan het adres van Morales. Zo werd de uitslag 24 uur lang achtergehouden. Uiteindelijk bleek uit het eindresultaat dat Morales iets meer dan 10 procentpunten voorsprong had, net genoeg om de verkiezingen in de eerste ronde te winnen.</p>
      <p>De onrust lijkt allesbehalve af te nemen na het vertrek van Morales. Zo werd er afgelopen nacht geplunderd en werden er wegblokkades opgeworpen. Voor- en tegenstanders van de afgetreden president raakten op tal van plaatsen slaag.</p>
      <h3>Raoul Hedebouw (PVDA/PTB): “Staatsgreep”</h3>
      <p>Morales krijgt ook her en der internationale steun, met name uit Mexico, Venezuela en Argentinië – allen Zuid-Amerikaanse landen waar links aan de macht is. Maar ook vanuit ons land klinken er steunbetuigingen aan het adres van Morales. Zo spreekt ook <a href="https://sceptr.net/tag/raoul-hedebouw/">Raoul Hedebouw</a> van de radicaal-linkse PVDA/PTB over een<i> “staatsgreep”</i>.</p>
      <p><i>“Staatsgreep in Bolivia […]. Het leger en de politie hebben de Boliviaanse president blijkbaar gedwongen ontslag te nemen”</i>, schrijft Hedebouw op Twitter. <i>“In een context waarin het geweld van hen en extreemrechts toeneemt. En waar de bemoeienis van de VS steeds groter en groter lijkt te worden. Morales had zelf net aangekondigd dat er nieuwe verkiezingen zouden worden gehouden om het land tot rust te brengen. Internationale solidariteit met het Boliviaanse volk is meer dan ooit noodzakelijk.”</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/10/lachaert-altijd-pessimistisch-over-paars-groene-samenwerking/"/>
        <a href="https://sceptr.net/2019/10/paul-prins-charles-van-de-ps-magnette-officieel-voorzitter/"/>
        <a href="https://sceptr.net/2019/10/sammy-mahdi-onze-partij-moet-christendemocratischer-worden/"/>
      </related>
    </article>
  </body>
</html>