<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bizarno/clanek/vznemirja-sosede-ti-norijo-klicejo-policijo-55-letnik-pa-nic-247749"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T07:42:00+00:00"/>
    <meta property="og:title" content="Vznemirja sosede, ki norijo in kličejo policijo, 55-letnik pa nič"/>
    <meta property="og:description" content="Čeprav so mu že dvakrat odvzeli zvočnike, ojačevalce in električno kitaro z namenom, da mu onemogočijo poslušanje njegove najljubše pesmi, je zaplenjeno opremo vsakokrat nadomestil z novo in n..."/>
  </head>
  <body>
    <article>
      <h1>Vznemirja sosede, ki norijo in kličejo policijo, 55-letnik pa nič</h1>
      <h2>Mesece posluša isto pesem. Odvzeli so mu glasbeno opremo, a jo je že nadomestil z novo.</h2>
      <address><time datetime="2019-11-12T07:42:00+00:00">12 Nov 2019, 07:42</time> by <a rel="author">N. Č.</a></address>
      <p>Čeprav so mu že dvakrat odvzeli zvočnike, ojačevalce in električno kitaro z namenom, da mu onemogočijo poslušanje njegove najljubše pesmi, je zaplenjeno opremo vsakokrat nadomestil z novo in nadaljeval svoj jutranji ritual. Že mesece posluša svojo najljubšo pesem, sosedi pa so bili tik pred tem, da izgubijo živce, pišejo tuji mediji.<br/><br/><b>Clyde Taylor</b>, 55-letnik, ki živi nedaleč od Manchestra, vsako jutro od začetka letošnjega leta gnjavi sosede, ko si za dobro jutro najprej zavrti svojo najljubšo glasbo iz filma <i>Trainspotting</i>, in sicer pesem <i>Born Slippy</i> skupine <i>The Underworld</i>. <br/><br/>Policija mu je že nekajkrat potrkala na vrata z opozorilom, naj utiša glasbo, saj vznemirja ostale sosede. Dvakrat so mu celo odvzeli vso glasbeno opremo, a kaj, ko jo je uporni moški nadomestil z novo in nadaljeval svoj jutranji ritual.<br/><br/>Lokalne oblasti so morale iti celo tako daleč, da mu je na koncu sodišče prepovedalo poslušanje glasbe tako naglas, da se sliši iz stavbe, v kateri živi. Ta odločba velja za naslednjih pet let, in če jo bo Taylor prekršil, ga lahko doleti tudi zaporna kazen.<br/><br/>Doslej je glasbeni navdušenec zaradi kršenja javnega reda in miru zapravil okoli 3.000 evrov za kazni.</p>
    </article>
  </body>
</html>