<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/12/deniat-zapochva-s-oblaci-posle-slynceto-shte-se-pokaje.429305"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T07:35:00+00:00"/>
    <meta property="og:title" content="Денят започва с облаци, после слънцето ще се покаже"/>
    <meta property="og:description" content="Максималните температури ще са 17-18 градуса | Dnes.bg"/>
  </head>
  <body>
    <article>
      <h1>Денят започва с облаци, после слънцето ще се покаже</h1>
      <h2>Максималните температури ще са 17-18 градуса</h2>
      <address><time datetime="2019-11-12T07:35:00+00:00">12 Nov 2019, 07:35</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Времето до обяд на много места в котловините, низините и около водните басейни ще е мъгливо. След обяд мъглата ще се разсее и над по-голямата част от страната ще е предимно слънчево, с разкъсана висока облачност.</p>
      <p>Ще духа слаб, в Източна България - умерен югоизточен вятър. По-късно през деня над югозападните райони от страната облачността ще се увеличи и вплътни, но само на изолирани места там ще превали краткотрайно. Максималните температури ще са предимно между 17 и 22 градуса.</p>
      <p>В планините ще е предимно слънчево, но ветровито. Ще духа силен, по високите и открити части - до бурен южен вятър. Привечер над масивите от Западна България облачността ще се увеличи и на места там краткотрайно ще превали. Максималната температура на височина 1200 метра ще е около 13 градуса, на 2000 метра - около 7 градуса, според прогнозата на НИМХ-БАН.</p>
      <p>Преди обяд по Черноморието ще е мъгливо или с ниска слоеста облачност. Ще духа умерен югоизточен вятър. След обяд видимостта ще се подобри и ще е предимно слънчево, с разкъсана висока облачност. Максималните температури ще са 17-18 градуса. Вълнението на морето ще е 2-3 бала. Температурата на морската вода е около 18 градуса.</p>
      <p>В сряда и четвъртък с преминаването на атмосферно смущение над страната ще преобладава облачно време. От югозапад ще започнат превалявания, по-съществени в Рило-Родопската област, а привечер и през нощта срещу четвъртък ще превали на повече места в Западна и Централна България.</p>
      <p>По-късно в четвъртък облачността от запад ще се разкъса, в отделни райони на изток все още ще превалява дъжд. Вятърът ще остане от югоизток, ще бъде предимно умерен. Ще се повишат сутрешните температури и минималните ще бъдат предимно между 8 и 13 градуса, а дневните в четвъртък ще се понижат и максималните ще са между 15-20 градуса. (БТА)</p>
    </article>
  </body>
</html>