<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/retail-agrobusiness/inflatia-continua-scada-ajunge-3-4-octombrie-dupa-3-5-septembrie-3-9-august-andrei-radulescu-bt-dinamica-anuala-preturilor-consum-tempera-3-9-2019-2-9-2020-18570872"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T07:25:00+00:00"/>
    <meta property="og:title" content="Inflaţia continuă să scadă şi ajunge la 3,4% în octombrie, după 3,5% în septembrie şi 3,9% în august. Andrei Rădulescu, BT: Dinamica anuală a preţurilor de consum se va tempera la 3,9% în 2019 şi 2,9% în 2020"/>
    <meta property="og:description" content="Inflaţia şi-a continuat scăderea şi în luna octombrie a acestui an, când a ajuns la 3,4% de la 3,5% în septembrie şi 3,9% în august, arată datele furnizate marţi de Institutului Naţional de Statistică. Raportul INS indică o scumpire a preţurilor alimentelor cu 4,16% faţă de perioada similară din 2018, în timp ce serviciile au înregistrat o scumpire de 4,14%, iar mărfurile nealimentare de 2,57%. Rata anuală calculată pe baza indicelui armonizat al preţurilor de consum (IAPC) este 3,3%."/>
  </head>
  <body>
    <article>
      <h1>Inflaţia continuă să scadă şi ajunge la 3,4% în octombrie, după 3,5% în septembrie şi 3,9% în august. Andrei Rădulescu, BT: Dinamica anuală a preţurilor de consum se va tempera la 3,9% în 2019 şi 2,9% în 2020</h1>
      <address><time datetime="2019-11-12T07:25:00+00:00">12 Nov 2019, 07:25</time> by <a rel="author" href="https://www.zf.ro/autor/cristina-bellu" target="_blank">Cristina Bellu</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/21335/18570872/1/grafice.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21335/18570872/2/inflatia.jpg?width=620"/>
        </figure>
      </slideshow>
      <p>Inflaţia şi-a continuat scăderea şi în luna octombrie a acestui an, când a ajuns la 3,4% de la 3,5% în septembrie şi 3,9% în august, arată datele furnizate marţi de Institutului Naţional de Statistică.<br/><br/>Raportul INS indică o scumpire a preţurilor alimentelor cu 4,16% faţă de perioada similară din 2018, în timp ce serviciile au înregistrat o scumpire de 4,14%, iar mărfurile nealimentare de 2,57%.<br/><br/>Rata anuală calculată pe baza indicelui armonizat al preţurilor de consum (IAPC) este 3,3%.</p>
      <p>De la începutul anului, cele mai mari creşteri de preţ au fost înregistrate la citrice (25,17%), cartofi (19,8%) şi fructe şi conserve din fructe (16,02%), în timp ce ouăle s-au ieftinit cu aproape 3%, iar gazele cu 4,3%.</p>
      <figure>
        <img src="https://storage0.dms.mpinteractiv.ro/media/1/1481/21335/18570872/2/inflatia.jpg"/>
      </figure>
      <p>Rata anuală a inflaţiei IPC a scăzut în luna septembrie la 3,5% de la 3,9% în luna august, revenind astfel la limita de sus a intervalului de variaţie al ţintei. BNR a ajustat în noiembrie prognoza de inflaţie pentru sfârşitul anului 2019 la 3,8%, cu 0,4 puncte procentuale sub estimarea din vară, iar pentru sfârşitul anului 2020 rata anuală a inflaţiei este prognozată la 3,1%, în scădere cu 0,3 puncte procentuale.</p>
      <p>Evoluţia inflaţiei este influenţată şi de conduita viitoare a politicii fiscale şi a celei de venituri, mai ales în contextul calendarului electoral 2019-2020.</p>
      <p>Potrivit lui Andrei Rădulescu, director Analiză Macroeconomică la Banca Transilvania, dinamica anuală a preţurilor de consum se va tempera (pe indicele armonizat UE) de la 4,1% în 2018 la 3,9% în 2019, respectiv 2,9% în 2020, urmată de accelerare la 3,3% an/an în 2021.</p>
    </article>
  </body>
</html>