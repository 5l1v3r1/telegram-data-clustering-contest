<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/tupeu-nemarginit-al-unui-politist-local-mai-mult-de-8-000-de-politisti-de-la-rutiera-s-au-mobilizat-174295.html"/>
    <meta property="og:site_name" content="Auto Bild"/>
    <meta property="article:published_time" content="2019-11-12T07:30:08+00:00"/>
    <meta property="og:title" content="Polițist local, către cel de la Rutieră: „Mergeți și vedeți-vă de treabă că iese scandal mare!” (VIDEO)"/>
    <meta property="og:description" content="Un incident care a implicat un polițist de la Rutieră și un reprezentant al Poliției Locale a încins spiritele în interiorul MAI."/>
  </head>
  <body>
    <article>
      <h6 class="kicker">Tensiuni în MAI</h6>
      <h1>Polițist local, către cel de la Rutieră: „Mergeți și vedeți-vă de treabă că iese scandal mare!” (VIDEO)</h1>
      <address><time datetime="2019-11-12T07:30:08+00:00">12 Nov 2019, 07:30</time> by <a rel="author">AutoBild</a></address>
      <p>
        <b>Un incident care a avut loc săptămâna trecută și care a implicat un polițist de la Rutieră și un reprezentant al Poliției Locale a încins spiritele în interiorul MAI.</b>
      </p>
      <p>Citește și:</p>
      <p>
        <a href="https://www.auto-bild.ro/stiri/ministrul-de-interne-politia-romana-174266.html">Ministrul de Interne, mesaj pentru Poliția Română: „Să nu îi trateze cu aroganță și superioritate”</a>
      </p>
      <p>
        <a href="https://www.auto-bild.ro/stiri/accidentul-de-manual-care-imparte-internetul-doua-174062.html">Accidentul de manual care împarte internetul în două: are dreptate şoferul amendat? ( Video)</a>
      </p>
      <p>Săptămâna trecută, un incident petrecut în Sectorul 1 al Capitalei a dat naștere unui val de tensiuni în cadrul Ministerului de Interne, în urma căruia peste 8.000 de polițiști au cerut schimbarea denumirii Poliției Locale în Garda Publică.</p>
      <p>Atunci, un reprezentant al Poliției Locale a fost abordat de o patrulă de la Rutieră pentru că parcase neregulamentar autospeciala, însă a refuzat să se legitimeze. Mai mult, acesta și-a sunat șefii pentru a interveni. Pe durata celor 10 minute – cât a durat disputa – polițistul local a recurs și la amenințări, spunându-i celui de la rutieră „Mergeți și vedeți-vă de treabă, că iese scandal mare!”.</p>
      <p>Atunci când i se cere să se legitimeze – o solicitare pe care Poliția Rutieră, prin lege, are tot dreptul să o facă – polițistul local spune „Nu vă dau, mă, nimic! Nu auziți că nu vă dau? Pentru ce să vă dau? Pentru ce? De ce să mă legitimezi? Eu sunt polițist, sunt în timpul serviciului.” Pe înregistrare se poate auzi organul de la Rutieră întrebând „Și noi ce suntem?”. Înregistrarea incidentului poate fi urmărită aici:</p>
      <figure>
        <iframe src="https://www.youtube.com/embed/8KROFzeJOmo" width="500" height="375" data-service="Youtube" scrolling="no"/>
      </figure>
      <p>Tensiunile au atins noi culmi odată ce superiorii acestora au intrat în dispută privind incidentul umilitor, fiind deschisă o anchetă în acest caz. Primarul Sectorului 1 Daniel Tudorache ține în mod evident partea poliției locale, amenințând, într-o <a href="https://www.digi24.ro/stiri/actualitate/primarul-sectorului-1-ameninta-ca-retrage-politistii-locali-de-pe-strazi-cum-sa-discut-eu-cu-un-sindicalist-1210418">discuție telefonică intermediată de Digi24</a> și purtată între acesta și Dumitru Coarnă (liderul Sindicatul National al Polițistilor și Personalului Contractual), că „eu retrag toți polițiștii din intersecții și vreau să vă puneți toți dumneavoastră toți polițiștii…”.</p>
      <p>Petiția semnată de peste 8.000 de persoane reprezentate de SNPPC are ca rol delimitarea mai clară între cele două forțe de ordine publică: se dorește schimbarea denumirii Poliției Locale în Garda Publică; înainte de 2010, reprezentanții Poliției Locale erau numiți gardieni publici.</p>
      <p>Polițistul local care a refuzat să se legitimeze a primit o amendă de 1.300 de lei pentru „adresarea de injurii și expresii jignitoare, precum și pentru refuz de legitimare”.</p>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/stiri/politist-de-la-rutiera-lovit-158389.html"/>
        <a href="https://www.auto-bild.ro/stiri/ai-luat-vreodata-amenda-rutiera-de-la-un-politist-local-aceasta-se-anuleaza-instanta-104442.html"/>
        <a href="https://www.auto-bild.ro/video/din-romania-un-sofer-cu-prea-multe-drepturi-94214.html"/>
      </related>
    </article>
  </body>
</html>