<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/subrahmaniyan-swamy-against-bjp-in-ayodhya-verdict822.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T07:57:00+00:00"/>
    <meta property="og:title" content="'വിത്തു വിതയ്ക്കാതെ വിളയില്‍ നിന്നുള്ള വരുമാനം ജമീന്ദാര്‍മാര്‍ക്ക് എടുക്കാന്‍ പറ്റും'; അയോധ്യാ വിധിയില്‍ സുബ്രഹ്മണ്യന്‍ സ്വാമി"/>
    <meta property="og:description" content="Ayodhya Verdict Bjp Subramanian Swamy India ന്യൂദല്‍ഹി: അയോധ്യാ വിധിയില്‍ ബി.ജെ.പിക്കെതിരെ ഒളിയമ്പുമായി പാര്‍ട്ടി രാജ്യസഭാംഗം സുബ്രഹ്മണ്യന്‍ സ്വാമി. വിധിയുടെ ക്രെഡിറ്റെടു"/>
  </head>
  <body>
    <article>
      <h1>'വിത്തു വിതയ്ക്കാതെ വിളയില്‍ നിന്നുള്ള വരുമാനം ജമീന്ദാര്‍മാര്‍ക്ക് എടുക്കാന്‍ പറ്റും'; അയോധ്യാ വിധിയില്‍ സുബ്രഹ്മണ്യന്‍ സ്വാമി</h1>
      <address><time datetime="2019-11-12T07:57:00+00:00">12 Nov 2019, 07:57</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യാ വിധിയില്‍ ബി.ജെ.പിക്കെതിരെ ഒളിയമ്പുമായി പാര്‍ട്ടി രാജ്യസഭാംഗം സുബ്രഹ്മണ്യന്‍ സ്വാമി. വിധിയുടെ ക്രെഡിറ്റെടുക്കാന്‍ ശ്രമിക്കുന്നവര്‍ 2010 മുതല്‍ 2017 വരെ കേസിന്റെ വാദം നടക്കുന്ന സമയത്ത് എന്താണു ചെയ്തതെന്നു വിശദീകരിക്കണമെന്നായിരുന്നു അദ്ദേഹത്തിന്റെ ആവശ്യം.</p>
      <p>ട്വിറ്ററിലായിരുന്നു സ്വാമിയുടെ വിമര്‍ശനം. ‘രാമക്ഷേത്ര കേസിന്റെ ക്രെഡിറ്റെടുക്കാന്‍ ശ്രമിക്കുന്നവര്‍ 2010 മുതല്‍ 2017 വരെ കേസിന്റെ വാദം കേള്‍ക്കുന്ന സമയത്ത് അവര്‍ എന്താണു ചെയ്തതെന്നു വിശദീകരിക്കണം. വിത്തു വിതയ്ക്കാതെ വിളയില്‍ നിന്നുള്ള വരുമാനം ജമീന്ദാര്‍മാര്‍ക്ക് എടുക്കാന്‍ പറ്റും.’- എന്നായിരുന്നു സ്വാമിയുടെ ട്വീറ്റ്.</p>
      <p>ശനിയാഴ്ച രാവിലെയാണ് അയോധ്യാ കേസില്‍ വിധി വന്നത്. തര്‍ക്കഭൂമി ഉപാധികളോടെ ഹിന്ദുക്കള്‍ക്ക് വിട്ടു നല്‍കണമെന്നും. മുസ്ലിങ്ങള്‍ക്ക് ആരാധനയ്ക്ക് പകരം ഭൂമി നല്‍കുമെന്നുമാണ് കോടതി വിധി. ഭൂമി കൈകാര്യം ചെയ്യാനായി പ്രത്യേക ട്രസ്റ്റ് മൂന്നു മാസത്തിനുള്ളില്‍ രൂപീകരിക്കും.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>കേന്ദ്രസര്‍ക്കാരോ സംസ്ഥാന സര്‍ക്കാരോ സുന്നി വഖഫ് ബോര്‍ഡിന് അഞ്ച് ഏക്കര്‍ ഭൂമി നല്‍കണമെന്നും കോടതി പറഞ്ഞിരുന്നു.</p>
      <related>
        <a href="https://www.doolnews.com/iqbal-ansari-comment-on-ayodhya-verdict.html?utm_source=doolnews&amp;utm_medium=related"/>
      </related>
      <p>അയോധ്യയില്‍ രാമന്‍ ജനിച്ചു എന്ന ഹിന്ദുക്കളുടെ വിശ്വാസത്തില്‍ യാതൊരു തര്‍ക്കവുമില്ലെന്നും തര്‍ക്കഭൂമി ആരുടേതെന്ന് തീരുമാനിക്കുന്നത് നിയമപരമായ വശങ്ങള്‍ കണക്കിലെടുത്തായിരിക്കുമെന്നും ദൈവശാസ്ത്രമല്ല ചരിത്ര വസ്തുതകളാണ് അടിസ്ഥാനമെന്നും കോടതി പറഞ്ഞു.</p>
      <p>രാമക്ഷേത്രത്തിന്റെ നിര്‍മാണം തുടങ്ങുമെങ്കിലും ഇതിന്റെ പേരിലുള്ള ബി.ജെ.പിയുടെ രാഷ്ട്രീയം കളിക്കാനുള്ള വാതില്‍ അടഞ്ഞുവെന്ന് കോണ്‍ഗ്രസ് വക്താവ് രണ്‍ദീപ് സിങ് സുര്‍ജേവാല പറഞ്ഞിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>‘രാമക്ഷേത്ര നിര്‍മാണത്തിന് അനുകൂലമായി സുപ്രീംകോടതിയുടെ വിധി വന്നു. ഈ വിധി രാമക്ഷേത്ര നിര്‍മാണത്തിന് വാതില്‍ തുറന്നതു മാത്രമല്ല, ഇതിന്റെ പേരില്‍ ഇനിയും രാഷ്ട്രീം പറയാനുള്ള ബി.ജെ.പിയുടെ വാതില്‍ അടയുക കൂടിയാണ് ഇതുവഴി ചെയ്തിട്ടുള്ളത്’. രണ്‍ദീപ് സുര്‍ജെവാലെ വാര്‍ത്താ സമ്മേളനത്തില്‍ വ്യക്തമാക്കി.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>