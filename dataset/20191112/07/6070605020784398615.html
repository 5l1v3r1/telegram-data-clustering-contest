<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/entrada-encara-marcara-segona-setmana_0_2342765783.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T07:54:27+00:00"/>
    <meta property="og:title" content="Méteo especial: xàfecs i temps canviant a l'espera d'un fred encara més intens"/>
    <meta property="og:description" content="Aquest dimecres el paraigua farà falta sobretot a primera hora"/>
  </head>
  <body>
    <article>
      <h1>Méteo especial: xàfecs i temps canviant a l'espera d'un fred encara més intens</h1>
      <h2>Aquest dimecres el paraigua farà falta sobretot a primera hora</h2>
      <address>
        <time datetime="2019-11-12T07:54:27+00:00">12 Nov 2019, 07:54</time>
      </address>
      <p>El fred continua marcant el temps i anirà clarament a més durant la setmana. Una nova irrupció d'aire polar a partir de dijous farà que arribem al cap de setmana amb un ambient de ple hivern. Entre avui i divendres la temperatura baixarà entre 3 i 7 graus més en general, una baixada que farà que al migdia la temperatura ja quedi per sota dels 10 graus en força comarques, i que les glaçades s'estenguin gairebé a tot arreu amb l'excepció de la costa. Fred de ple hivern.</p>
      <figure>
        <a href="https://www.ara.cat/2019/11/12/societat/meteo/Diferencia-prevista-temperatura-maxima-divendres_2342775811_67325235_630x486.png">
          <img src="https://www.ara.cat/2019/11/12/societat/meteo/Diferencia-prevista-temperatura-maxima-divendres_2342775811_67325235_630x486.png"/>
        </a>
        <figcaption>Diferència prevista entre la temperatura màxima d'avui la de divendres</figcaption>
      </figure>
      <p>A llarg termini no hi ha indicis que la temperatura revifi. És probable que l'inici de la setmana que ve estigui marcat per una nova entrada d'aire fred, no tan contundent com aquesta, però que serà suficient per mantenir les temperatures baixes per a l'època com a mínim fins al 20 de novembre.</p>
      <p>Aquest matí la temperatura ha estat una mica més alta que ahir, però ha glaçat en indrets com Vic, Olot i en altres indrets de la Catalunya Central. Al migdia l'ambient no serà gaire diferent del de dilluns. Avui el pas d'un front enterbolirà el cel a estones, però només hi haurà precipitacions al vessant nord del Pirineu, on continuarà nevant de manera intermitent amb una cota de neu al voltant dels 1.300 metres.</p>
      <p>Demà i dijous caldrà obrir els paraigües en moltes comarques. Aquest dimecres plourà sobretot a primera hora, i especialment en comarques centrals i del sud de Catalunya. Pluges que en alguns casos podran arribar a ser destacables i deixar més de 10 l/m2. A partir del migdia farà sol gairebé a tot arreu.</p>
      <figure>
        <a href="https://www.ara.cat/2019/11/12/societat/meteo/Acumulacions-precipitacio-previstes-dema_2342775812_67325313_630x486.png">
          <img src="https://www.ara.cat/2019/11/12/societat/meteo/Acumulacions-precipitacio-previstes-dema_2342775812_67325313_630x486.png"/>
        </a>
        <figcaption>Acumulacions de precipitació previstes per demà</figcaption>
      </figure>
      <p>Dijous un altre front deixarà ruixats en moltes comarques. En aquest cas les precipitacions més abundants afectaran el Pirineu i el Prepirineu, i també alguns llocs de la Costa Brava i del Maresme. La nevada podria ser extensa al Pirineu i emblanquinar fins i tot les cotes més baixes. A la tarda la cota de neu podria acostar-se als 800 i 1.000 metres, de manera que la neu podria arribar fins i tot al Prepirineu i en llocs alts de la Catalunya Central. Cal dir que és poc probable una nevada destacable a les capitals del Prepirineu o de la Catalunya Central. El cap de setmana el temps es preveu més tranquil, molt fred però amb més sol que núvols.</p>
      <figure>
        <a href="https://www.ara.cat/2019/11/12/societat/meteo/Acumulacions-precipitacio-previstes-dijous_2342775813_67325392_630x486.png">
          <img src="https://www.ara.cat/2019/11/12/societat/meteo/Acumulacions-precipitacio-previstes-dijous_2342775813_67325392_630x486.png"/>
        </a>
        <figcaption>Acumulacions de precipitació previstes per dijous</figcaption>
      </figure>
      <p>Avui la tramuntana i el mestral afluixaran amb el pas de les hores. Aquesta nit les ventades han arribat a 98 km/h a l'Hospitalet de l'Infant, a 89 a Portbou, a 82 a Vandellòs i a 69 km/h a Palamós. Aquesta tarda aniran a la baixa però demà el vent tornarà a ser moderat als extrems de Catalunya. El Meteocat té actiu un avís de perill per mala mar que afecta la Costa Brava. Continua el temporal també al nord de les Balears: aquesta nit les ratxes de vent han arribat encara als 87 km/h a l'aeroport de Menorca i als 82 a Mercadal.</p>
    </article>
  </body>
</html>