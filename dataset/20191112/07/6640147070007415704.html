<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/age-of-empires-ii-definitive-edition-recensione/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-12T07:01:00+00:00"/>
    <meta property="og:title" content="Age of Empires II: Definitive Edition | Recensione"/>
    <meta property="og:description" content="Finalmente ecco le nostre impressioni complete di Age of Empires II: Definitive Edition, la versione remastered del secondo capitolo uscito nel 1999."/>
  </head>
  <body>
    <article>
      <h1>Age of Empires II: Definitive Edition | Recensione</h1>
      <address><time datetime="2019-11-12T07:01:00+00:00">12 Nov 2019, 07:01</time> by <a rel="author">Andrea Riviera</a></address>
      <p>Ne abbiamo giocati di strategici nel corso della nostra vita da videogiocatori. Abbiamo passato centinaia di ore su Warcraft, Starcraft, Command &amp; Conquer, Heroes 3, ma nulla è riuscito a tenerci più incollati allo schermo di un classico senza tempo, Age of Empires II. Nel 1999 passavamo i pomeriggi e le serate in compagnia di amici e parenti a fondare fortezze invalicabili e creare eserciti inarrestabili. Erano i tempi in cui i lan party erano imprescindibili e l’aspetto grafico non era poi così importante, divenendo secondario rispetto a meccaniche di gameplay intuitive e fruibili da chiunque.</p>
      <figure>
        <iframe src="https://www.youtube.com/embed/AlWX0FkfXqA" width="500" height="281" data-service="Youtube" scrolling="no"/>
      </figure>
      <p>A distanza di ben 20 anni tutto questo potrebbe tornare con<b> Age of Empires II: Definitive Edition</b>, una remastered che finalmente da il giusto lustro a una pietra miliare del genere di strategia in tempo reale dopo il quasi imperdonabile passo falso del primo capitolo. Per fortuna questa volta sembra essere tutto al posto giusto e anzi, i ragazzi di Forgotten Empires si sono fatti perdonare lavorando al massimo delle loro possibilità, donandoci l’Age of Empires II migliore di sempre.</p>
      <h3>Age of Empires II: Definitive Edition, la strategia classica</h3>
      <p>Quando si parla di strategia in tempo reale, Age of Empires II diventa automaticamente protagonista ed esempio di<b> un genere che nel corso del 1999 era nel pieno della sua popolarità.</b> Ciò che ha reso così conosciuto e giocato il secondo capitolo della saga sviluppato da Ensemble Studios era un mix di scelte azzeccate che, unito a un modello di gioco semplice nell’approccio, lo portarono a divenire ben presto tra le pietre miliari del videogioco.</p>
      <p>Questo classicismo è rimasto amato e invariato in tutti questi anni, tanto da essere<b> ancora oggi uno dei titoli più giocati online su Steam con la versione HD</b>. Ciò dimostra che il gameplay funzionava ieri e funziona oggi anche con Age of Empires II: Definitive Edition.</p>
      <p>Forgotten Empires ha infatti preferito non toccare troppo la struttura del celebre strategico, concentrandosi principalmente sul bilanciamento di alcune unità e civiltà, prendendo tutti i feedback della versione HD e della Closed Beta e trasformandoli in miglioramenti sostanziali utili a rendere il tutto il più equilibrato possibile.</p>
      <p><b>Dopo i diversi problemi riscontrati con la Definitive Edition del predecessore</b>, il team americano ha infatti deciso di lavorare sodo e regalare alla community la miglior versione del secondo capitolo possibile, soprattutto dopo tutti questi anni di supporto all’HD Edition dove i ragazzi dello studio hanno messo cuore e anima. Questo ha implicato una rivisitazione completa del bilanciamento come abbiamo già detto, ma anche di ulteriori contenuti che vanno a rimpolpare il già esteso prodotto precedente, introducendo una nuova campagna divisa in tre fasi – Gli Ultimi Khan – supporto completo alle mod, editor delle mappe approfondito, sfide chiamate L’Arte Della Guerra che fungono da un tutorial avanzato  e le Battaglie Storiche – che uniscono le battaglie viste nell’espansione Conquerors e The Forgotten -, oltre all’enciclopedia presa dall’originale e il collegamento nativo a Mixer per gli stream diretti.</p>
      <p>Leggi anche: <a href="https://www.tomshw.it/videogioco/recensione-age-of-empires-definitive-edition/">Recensione Age of Empires: Definitive Edition</a></p>
      <figure>
        <img src="https://www.tomshw.it/images/images/2019/11/age-of-empires-ii-62199.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/11/age-of-empires-ii-62204.768x432.jpg"/>
        </figure>
        <figure>
          <img src="https://www.tomshw.it/images/images/2019/11/age-of-empires-ii-62202.768x432.jpg"/>
        </figure>
        <figure>
          <img src="https://www.tomshw.it/images/images/2019/11/age-of-empires-ii-62201.768x432.jpg"/>
        </figure>
        <figure>
          <img src="https://www.tomshw.it/images/images/2019/11/age-of-empires-ii-62200.768x432.jpg"/>
        </figure>
      </slideshow>
      <p>Insomma parliamo di un’esperienza con oltre 150 ore di soli contenuti single player, comprendenti ben 35 civiltà di cui quattro completamente nuove, Bulgari, Cumani, Tartari e Lituani.</p>
      <p>Se dal punto di vista contenutistico e di bilanciamento il lavoro svolto è impeccabile,<b> lo è altrettanto quello legato allo scheletro di gioco</b>, che ha subito migliorie per quanto concerne la modalità spettatore, il multiplayer con finalmente dei server dedicati appositi che permettono il gioco in cross-play tra Steam e Microsoft Store, la possibilità di zoomare sulle unità e strutture e infine una nuova intelligenza artificiale che non bara, oltre che un nuovo livello di difficoltà estremo e la coda di produzione globale delle unità.</p>
      <p>Ma non è finita qua, se siete dei giocatori di lunga data, sappiate che Forgotten Empires ha deciso di mantenere anche le vecchie I.A in Age of Empires II: Definitive Edition., sia quelle dell’originale che dell’HD edition, oltre che una serie di opzioni classiche dedicate ai nostalgici. In breve, i ragazzi americani hanno pensato proprio a tutto, per far in modo di non ricommettere i tragici errori di Age of Empires: Definitive Edition.</p>
      <p>Può tutto questo essere perfetto? Quasi. Il gioco ha comunque venti anni sulle spalle e <b>alcune cose cominciano a sentire il peso degli anni</b>, come un’interfaccia non troppo chiara che può risultare leggermente confusionaria per i nuovi giocatori e un netcode online funzionale ma ancora con qualche minimo problema. Bisogna però dire che questi sono veramente piccoli criticità di un’operazione fortemente riuscita sul piano ludico, completamente opposta a ciò che abbiamo visto in passato.</p>
      <h3>Un nuovo volto</h3>
      <p><b>Non poteva chiamarsi Age of Empires II: Definitive Edition senza delle opportune migliorie sul lato tecnico</b>, per questo motivo la software house ha completamente trasformato graficamente il titolo originale, migliorando texture, animazioni delle unità, risoluzione – con persino il supporto al 4K – e una serie di effetti grafici come la distruzione delle strutture e fuoco e fumo rivisti. Il risultato è un titolo tirato a lucido, con un impatto visivo decisamente godibile e non particolarmente esoso dal punto di vista prestazionale, chiaramente non aspettatevi il ray tracing o un prodotto moderno, ma il lavoro è assolutamente encomiabile.</p>
      <figure>
        <img src="https://www.tomshw.it/images/images/2019/08/age-of-empires-ii-47979.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/08/age-of-empires-ii-47981.768x432.jpg"/>
        </figure>
        <figure>
          <img src="https://www.tomshw.it/images/images/2019/08/age-of-empires-ii-47980.768x432.jpg"/>
        </figure>
        <figure>
          <img src="https://www.tomshw.it/images/images/2019/08/age-of-empires-ii-47978.768x432.jpg"/>
        </figure>
        <figure>
          <img src="https://www.tomshw.it/images/images/2019/08/age-of-empires-ii-47976.768x432.jpg"/>
        </figure>
      </slideshow>
      <p>Per farvi un esempio, <b>Forgotten Empires ha anche messo mano su alcuni contraddizioni storiche</b>, modificando indumenti e corazze di determinate unità di alcune civiltà per renderle più coerenti con il periodo storico in cui le stesse vivevano, anche in questo caso è stato ascoltato un feedback a lungo richiesto da parte degli stessi fan.</p>
      <p>Infine, anche il comparto sonoro è stato rimasterizzato. Tutte le vecchie tracce ritornano svecchiate e ricomposte per l’occasione, inoltre è possibile decidere quale ascoltare attraverso il menu di gioco, fornendo un ulteriore motivo per apprezzare maggiormente questo rifacimento.</p>
      <p> </p>
    </article>
  </body>
</html>