<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/bahmatyuk-zvernuvsya-do-zelenskogo-cherez-zatrimannya-pracivnikiv-ukrlendfarmingu-novini-ukrajini-50052963.html"/>
    <meta property="og:site_name" content="НВ"/>
    <meta property="article:published_time" content="2019-11-12T07:30:00+00:00"/>
    <meta property="og:title" content="Бахматюк звернувся до Зеленського через обшуки та затримання працівників Укрлендфармінгу"/>
    <meta property="og:description" content="Олег Бахматюк, якому належав визнаний неплатоспроможним VAB Банк, заявив про затримання працівників його агрохолдингу Укрлендфармінг."/>
  </head>
  <body>
    <article>
      <h1>Бахматюк звернувся до Зеленського через обшуки та затримання працівників Укрлендфармінгу</h1>
      <h2>Олег Бахматюк, якому належав визнаний неплатоспроможним VAB Банк, заявив про затримання працівників його агрохолдингу Укрлендфармінг.</h2>
      <address>
        <time datetime="2019-11-12T07:30:00+00:00">12 Nov 2019, 07:30</time>
      </address>
      <p>В повідомленні на сайті Укрлендфармінгу йдеться, що Бахматюк написав відкриту заяву президенту Володимиру Зеленського з приводу обшуків і затримань працівників. Він закликав президента втрутитись.</p>
      <p>Бахматюк стверджує, що неодноразово робив пропозиції Фонду гарантування вкладів та НБУ вирішити питання з заборгованістю банку і заплатити 8 мільярдів грн в бюджет.</p>
      <p>«Востаннє ми свою пропозицію офіційно озвучили 27 жовтня, а вчора були проведені слідчі дії, обшуки, затримуються наші працівники за давно дослідженими фактами. Фактично НАБУ бере на себе повноту влади призначати винних, а не проводити кримінальний процес», — заявив ексвласник VAB Банку.</p>
      <p>Він додав, що захищатиме компанію в міжнародних судах.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/zatrimannya-golovi-rayffayzen-banku-aval-reakciya-gontarevoji-novini-ukrajini-50052931.html">«Терор міцнішає». Гонтарева відреагувала на візит НАБУ до глави Райффайзен Банку Аваль</a>
        </li>
      </ul>
      <p>Нагадаємо, вчора детективи НАБУ<a href="https://nv.ua/biz/finance/delo-banka-bahmatyuka-nabu-zaderzhalo-semeryh-podozrevaemyh-novosti-ukrainy-50052937.html"> затримали сім осіб</a> у справі VAB Банку, в тому числі колишніх і нинішніх чиновників Національного банку України за підозрою в заволодінні 1,2 млрд грн стабілізаційного кредиту, наданого Нацбанком у 2014 році VAB Банку. Їм інкримінують привласнення, розтрату майна або заволодіння ним шляхом зловживання службовим становищем (ч. 5 ст. 191 Кримінального кодексу України).</p>
      <p>Один з затриманих — голова правління Райффайзен Банку Аваль Олександр Писарук, який в 2014—2015 роках був першим заступником глави Національного банку Валерії Гонтаревої. Він відповідав за банківський нагляд. Писарука відпустили після оголошенні підозри. Сьогодні Вищий антикорупційний суд <a href="https://nv.ua/ukr/biz/finance/pisaruku-povidomili-pro-pidozru-i-vidpustili-novini-ukrajini-50052960.html">обере йому міру запобіжного заходу</a>.</p>
      <p>Стабілізаційний кредит VAB Банку Нацбанк виділив в жовтні 2014 року, а вже 21 листопада того ж року Нацбанк <a href="https://nv.ua/ukr/biz/finance/nacbank-obyavil-defolt-dvuh-izvestnyh-bankov-21523.html">визнав банк неплатоспроможним</a> і запровадив тимчасову адміністрацію. Рішення про ліквідацію фінустанови <a href="https://nv.ua/ukr/biz/finance/nbu-reshil-likvidirovat-dva-izvestnyh-banka-39967.html">було прийнято</a> в березні 2015-го. Фонд гарантування вкладів <a href="http://www.fg.gov.ua/not-paying/liquidation/29-vab-bank?">планує</a> завершити ліквідацію банку в березі 2020 року. Виступаючи в Верховній Раді перед звільненням Гонтарева заявляла, що українські олігархи мають борг перед НБУ за кредитами рефінансування на суму 45,2 мільярда гривень, зокрема Бахматюк, якому належали банки Фінансова ініціатива та VAB Банк, винен 10,2 млрд грн.</p>
    </article>
  </body>
</html>