<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/bolivia-s-morales-boards-plane-to-mexico-as-protests-rage-in-la-paz"/>
    <meta property="og:site_name" content="euronews"/>
    <meta property="article:published_time" content="2019-11-12T07:44:58+00:00"/>
    <meta property="og:title" content="مکزیک: هواپیمای مورالس به زودی در مکزیکوسیتی به زمین می‌نشیند"/>
    <meta property="og:description" content="مورالس، نخستین رئیس جمهور بومی بولیوی، دوشنبه شب از شهر چیمهوره در مرکز بولیوی و سوار بر هواپیمای دولتی مکزیک، به این کشور پناه برده است. او به عنوان پناهنده سیاسی در مکزیک اقامت خواهد داشت."/>
  </head>
  <body>
    <article>
      <h1>مکزیک: هواپیمای مورالس به زودی در مکزیکوسیتی به زمین می‌نشیند</h1>
      <address><time datetime="2019-11-12T07:44:58+00:00">12 Nov 2019, 07:44</time> by <a rel="author">یورونیوز فارسی </a></address>
      <p>دولت مکزیک رسما تأیید کرد که اوو مورالس، رئیس جمهور مستعفی بولیوی در راه مکزیک است و به زودی به مکزیکو سیتی می‌رسد.</p>
      <p>مارسلو ابرارد، وزیر امور خارجه مکزیک روز سه‌شنبه با اعلام این خبر در جریان نشست خبری عادی خود گفت که قرار است هواپیمای حامل رئیس جمهوری پیشین بولیوی در ساعت ۱۱ پیش از ظهر امروز به وقت محلی در فرودگاه مکزیکوسیتی فرود بیاید. وی ساعاتی پیش نیز در پیامی توییتری موضوع سفر آقای مورالس با هواپیمای مکزیکی را تایید کرده و گفته بود که هواپیمای وی به سمت مکزیک به ‍پرواز درآمده است.</p>
      <p>ابرارد بدون آن که از کشوری نام ببرد دلیل تأخیر ورود مورالس به مکزیک را «مشکلاتی در پیوند با پرواز در آسمان برخی کشورهای آمریکای جنوبی» ذکر کرد. وی گفت که مکزیک در طول شب گذشته با مسئولان این کشورها برای «تأمین امنیت» سفر اوو مورالس «گفتگوهای دیپلماتیک» انجام داده است.</p>
      <p>خود آقای مورالس پیشتر با انتشار پیامی توئیتری تایید کرده بود که به مکزیک پناه برده است. وی همچنین تاکید کرد که با «قدرت و انرژی بیشتر» به کشور بازخواهد گشت.</p>
      <p>اوو مورالس که نخستین رئیس جمهور بومی بولیوی بود، دوشنبه شب از شهر چیموره در مرکز بولیوی و سوار بر هواپیمای دولتیِ مکزیک به این کشور پناه برده تا به عنوان پناهنده سیاسی در مکزیک اقامت گزیند. این آخرین مرحله از سقوط سریع رهبری محسوب می‌شود که تا پیش از این از محبوبیت زیادی در کشورش برخوردار بود.</p>
      <p>پس از اعلام خبر عزیمت اوو مورالس به مکزیک و در پی گسترش آشوب در بولیوی، ارتش بولیوی اعلام کرد از آنجا که معترضان دست‌کم چهار ایستگاه پلیس را ویران کرده‌اند، ارتش به کمک پلیس شتافته است.</p>
      <p>اوو مورالس، رئیس جمهور چپگرای بولیوی در پی چند هفته اعتراض به نتیجه انتخابات ریاست جمهوری ۲۰ اکتبر کناره گیری کرد. معترضان وی را متهم می‌کنند که با تقلب در این انتخابات پیروز شده است.</p>
      <p>با خروج آقای مورالس از بولیوی، مسئله کنونی در بولیوی یافتن جانشین موقتی برای اوست تا انتخابات دیگری در این کشور فقیر آمریکای لاتین برگزار شود؛ کشوری که اقتصادش به کشاورزی و گاز طبیعی وابسته است. در شرایط کنونی ژانین آنز، معاون دوم سنا و از مخالفان دولت مورالس وارد شهر لاپاز شده و اعلام کرده است که می‌خواهد کنترل اوضاع را در دست بگیرد. او بعد از ورود به پایتخت بولیوی توسط ارتش به پارلمان منتقل شد.</p>
      <figure>
        <img src="https://static.euronews.com/articles/stories/04/29/47/10/808x539_cmsv2_0abc61bc-dca5-5d33-b95e-4c8469487807-4294710.jpg"/>
        <figcaption>ژانین آنز، معاون دوم مجلس سنای بولیوی و از مخالفان دولت مورالسرویترز</figcaption>
      </figure>
      <p>ژانین آنز در اظهاراتی گفته است: «اگر من پشتیبانی کسانی که این جنبش را به راه انداخته‌اند، جنبشی که برای آزادی و دموکراسی است، با خود داشته باشم، این چالش را می‌پذیرم، تنها برای اینکه آنچه لازم است را برای برگزاری انتخابات شفاف انجام دهم.»</p>
      <p>وی اعلام کرده است که مجلس سنا بولیوی روز سه‌شنبه جلسه برگزار خواهد کرد و از اعضای «جنبش برای سوسیالیسم» یعنی حزب آقای مورالس خواست که برای یافتن راه‌حلی بر مبنای قانون اساسی و تعیین رئیس جمهوری موقت در این جلسه حضور یابند.</p>
      <p>استعفای مورالس باید در پارلمان بولیوی مورد تایید قرار گیرد و انتظار می‌رود که این جلسه در ساعت ۴ عصر روز سه‌شنبه برگزار شود.</p>
      <p>با این حال آقای مورالس در چندین نوبت اعلام کرده است که او قربانی توطئه دشمنان از جمله رقیب انتخاباتی‌اش شده است. او گفته است که جهان و وطن‌پرستان بولیویایی این «کودتا» را نخواهند پذیرفت.</p>
      <p>بولیوی با رهبری اوو مورالس یکی از بالاترین رشد‌های اقتصادی در منطقه را در سال‌های گذشته تجربه کرد و میزان فقر در این کشور به نصف کاهش یافت. با این حال عزم او برای رها نکردن قدرت و تلاش برای پیروزی در چهارمین دوره انتخابات، پایگاه او را در میان بسیاری از متحدانش، حتی در بین بومیان بولیوی ضعیف کرد.</p>
    </article>
  </body>
</html>