<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/vvezhdat-pravila-za-e-trotinetkite-406497.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T07:22:47+00:00"/>
    <meta property="og:title" content="Въвеждат правила за е-тротинетките"/>
    <meta property="og:description" content="Министерски съвет ще продложи на депутатите да ги запишат в Закона за автомобилните превози"/>
  </head>
  <body>
    <article>
      <h1>Въвеждат правила за е-тротинетките</h1>
      <address>
        <time datetime="2019-11-12T07:22:47+00:00">12 Nov 2019, 07:22</time>
      </address>
      <p>Вкарват правила за движение на електрическите тротинетки в промени на Закона за автомобилните превози. Промените на закона са публикувани на Портала за обществени консултации на Министерския съвет.</p>
      <p>Срокът за получаване на препоръки и предложения по проекта е 14 дни, отбелязват вносителите. Те уточняват, че се определя по-кратък срок за обществено обсъждане, тъй като проектът вече е бил публикуван за обществено обсъждане за 30 дни. Поради големия обществен интерес за регламентиране на правилата за движение на индивидуалните електрически превозни средства и поради настъпили ПТП с тях с такива се налага да се въведе и регламентация за тротинетките.</p>
      <p>Индивидуално електрическо превозно средство /т. нар. тротинетка/ е пътно превозно средство, оборудвано с електрически двигател и максимална конструктивна скорост, надвишаваща шест километра в час без или с място за сядане със собствена маса до 50 килограма. Не са индивидуални електрически превозни средства инвалидните колички, обслужващи лица с увреждания.</p>
      <p>"Самобалансиращо се превозно средство" е превозно средство с едно колело или с две успоредно разположени колела, задвижвано от двигател, чиято максимална конструктивна скорост не надвишава 25 km/h, за което е характерно присъщо нестабилно равновесие и което се нуждае от спомагателна контролна система, за да се поддържа в равновесие", пише в проекта за промени на Закона за автомобилните превози.</p>
      <p>Тротинетките трябва да имат бяла или жълта добре различима светлина отпред и устройство за излъчване на червена светлина отзад. Според проекта водачът на индивидуално електрическо превозно средство при движение е длъжен:</p>
      <p>- да ползва в тъмните часове на денонощието и/или при намалена видимост светлоотразителни елементи върху видимата част на облеклото, позволяващи да бъде лесно забелязан;</p>
      <p>- да се движи по изградената велосипедна инфраструктура, а при липса на такава - възможно най-близо до дясната граница на платното за движение;</p>
      <p>- в тъмните часове на денонощието и/или при намалена видимост да управлява индивидуалното електрическо превозно средство с включени светлини;</p>
      <p>- да се движи с изправна спирачна система на управляваното индивидуално електрическо превозно средство;</p>
      <p>- да ползва каска.</p>
      <p>На водача на индивидуалното електрическо превозно средство е забранено:</p>
      <p>- да се движи по улици I клас и пътища, на които максимално разрешената скорост е над 50 километра в час;</p>
      <p>- да се движи по улици II клас без изградена велосипедна инфраструктура;</p>
      <p>- да се движи в зони, обозначени с пътен знак В9 - Забранено е влизането на велосипеди;</p>
      <p>- да се движи по улици, обозначени с пътен знак Г13 - "Пътна лента или платно за движение само на превозни средства от редовните линии";</p>
      <p>- да развива скорост по-висока от 25 километра в час;</p>
      <p>- да превозва други лица;</p>
      <p>- да се движи успоредно до друго индивидуално електрическо превозно средство или двуколесно пътно превозно средство;</p>
      <p>- да управлява превозното средство без да държи кормилото с ръка;</p>
      <p>- да се движи в непосредствена близост до друго пътно превозно средство или да се държи за него;</p>
      <p>- да превозва, тегли или тласка предмети, които пречат на управлението на превозното средство или създават опасност за другите участници в движението;</p>
      <p>- да управлява превозното средство по площите, предназначени само за пешеходци;</p>
      <p>- да използва мобилен телефон при управлението на индивидуално електрическо превозно средство.</p>
      <p>Минималната възраст на водача за управление на индивидуално електрическо превозно средство е: шестнадесет години - по велосипедна инфраструктура, улици от II до VI клас и пътища с максимално разрешена скорост до 50 километра в час и четиринадесет години - само по велосипедни алеи.</p>
      <p>Всяка община може с наредба на общинския съвет да определи по-ниски максимално допустими скорости за движение на територията на съответната община, както и ред и условия за използване на индивидуални електрически превозни средства под формата на споделено ползване, включително максимално допустим брой превозни средства и задължителни зони за тяхното паркиране.</p>
    </article>
  </body>
</html>