<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/nad-ranem-prepadli-hradeckou-benzinku-mol-se-zbrani-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T07:43:00+00:00"/>
    <meta property="og:title" content="Ozbrojené přepadení benzínky v Jindřichově Hradci. Policie po pachateli pátrá"/>
    <meta property="og:description" content="Policisté vyšetřují loupežné přepadení benzinové čerpací stanice v Nádražní ulici."/>
  </head>
  <body>
    <article>
      <h1>Ozbrojené přepadení benzínky v Jindřichově Hradci. Policie po pachateli pátrá</h1>
      <address><time datetime="2019-11-12T07:43:00+00:00">12 Nov 2019, 07:43</time> by <a rel="author">Adam Hudec</a></address>
      <p>Kolem úterní třetí hodiny ranní přepadl zatím neznámý pachatel benzinku MOL poblíž jindřichohradeckého nádraží.</p>
      <p>Mluvčí jindřichohradecké policie Hana Millerová na dotaz Deníku potvrdila, že k přepadení došlo. "Došlo k loupežnému přepadení se zbraní na benzinové čerpací stanici. Kriminalisté na případu intenzivně pracují. Veřejnost o pomoc případně oslovíme v nejbližších hodinách," sdělila.</p>
      <p>Podle dalších informací se celý incident obešel bez zranění. To potvrdil i jeden ze zaměstnanců čerpací stanice. Doplnil, že policisté věc na místě vyšetřovali zhruba do šesti hodin ráno.</p>
      <p>Kriminalisté také kontrolovali auta projíždějící širším okolím. Jeden z řidičů, který si nepřál být jmenován, sdělil, že při průjezdu městem od Pelhřimova Jarošovskou ulicí a Rezkovou ulicí dále na Prahu jej policisté kontrolovali hned dvakrát, a to kolem čtvrt na sedm ráno.</p>
      <p>V úterý odpoledne policie sdělila, že další informace k případu prozatím nezveřejní. "Více uvedeme ve středu dopoledne," dodala mluvčí jindřichohradecké policie.</p>
    </article>
  </body>
</html>