<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/farage-maakt-ruimte-voor-johnson/"/>
    <meta property="og:site_name" content="SCEPTR"/>
    <meta property="article:published_time" content="2019-11-12T07:49:44+00:00"/>
    <meta property="og:title" content="Farage maakt ruimte voor Johnson"/>
    <meta property="og:description" content="De Brexitpartij van Nigel Farage zal niet opkomen in meer 300 kiesdistricten die in 2017 door de Conservatieven werden gewonnen."/>
  </head>
  <body>
    <article>
      <h1>Farage maakt ruimte voor Johnson</h1>
      <address><time datetime="2019-11-12T07:49:44+00:00">12 Nov 2019, 07:49</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b><a href="https://sceptr.net/tag/nigel-farage/">Nigel Farage</a> van de Brexitpartij <a href="https://www.politico.eu/article/nigel-farage-hands-boris-johnson-an-election-lifeline/">heeft dinsdag aangekondigd</a> dat zijn partij niet zal opkomen in kiesdistricten die in 2017 door de Conservatieven werden gewonnen. Het gaat om 317 kiesdistricten. Farage zal naar eigen zeggen enkel opkomen tegen Labour en ‘remainers’.</b>
      </p>
      <p><a href="https://sceptr.net/tag/nigel-farage/">Nigel Farage</a> van de Brexitpartij heeft dinsdag aangekondigd dat zijn partij niet zal opkomen in kiesdistricten die in 2017 door de Conservatieve Partij van premier<a href="https://sceptr.net/tag/boris-johnson/"> Boris Johnson</a> (Con.) werden veroverd. Concreet gaat het om 317 kiesdistricten. Farage hoopt zo naar eigen zeggen te vermijden dat de Brexit-stem verdeeld wordt, wat ervoor zou kunnen zorgen dat anti-Brexitpartijen samen een meerderheid halen in het Britse Lagerhuis.</p>
      <figure>
        <iframe data-src="https://twitter.com/Nigel_Farage/status/1193879902262562818?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>“Landsbelang voor partijbelang stellen”</h3>
      <p><i>“Deze aankondiging van vandaag verhindert een tweede referendum en dat is voor mij het allerbelangrijkste voor ons land. In zekere zin hebben we nu een vertrekalliantie, het is gewoon dat we het eenzijdig hebben gedaan. Wij hebben beslist dat wij het landsbelang voor het partijbelang zullen stellen en ten strijde zullen trekken tegen Labour”</i>, zei Farage tijdens een campagnebijeenkomst in Hartlepool.</p>
      <p>Farage had in het verleden al aangeboden om een pact te sluiten met de Conservatieven, maar dat werd steeds afgewezen door de Tories. Anderzijds zei Farage ook dat hij zou opkomen in 600 kiesdistricten om druk te zetten op Johnson om voor een hardere Brexit te gaan. Farage ging naar eigen zeggen over tot zijn beslissing nadat hij was gerustgesteld door Johnson, die zei dat hij niet van plan was om de vertrekperiode van het Verenigd Koninkrijk uit te rekken.</p>
      <p><i>“Wij zijn blij met Nigel Farage’s erkenning dat een ander vastgelopen Parlement de grootste bedreiging is om Brexit gedaan te krijgen”</i>, zei Johnson in een reactie.<i> “De conservatieven hebben nog maar negen zetels nodig om een meerderheid te winnen en eind januari met een akkoord te vertrekken. Dan kunnen we eindelijk verder gaan als land en ons concentreren op de prioriteiten die voor u en uw familie van belang zijn.”</i></p>
      <figure>
        <iframe data-src="https://twitter.com/BorisJohnson/status/1193873840692224001?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/zetelprognose-tories-van-boris-johnson-winnen-ruime-meerderheid/"/>
        <a href="https://sceptr.net/2019/11/labour-en-conservatieven-willen-allebei-met-geld-smijten/"/>
        <a href="https://sceptr.net/2019/11/johnson-verontschuldigt-zich-voor-brexit-uitstel/"/>
      </related>
    </article>
  </body>
</html>