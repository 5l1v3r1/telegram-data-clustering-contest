<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/siria_uccisione_preti_armeni_isis-6529949/news/2019-11-12/"/>
    <meta property="og:site_name" content="Agi"/>
    <meta property="article:published_time" content="2019-11-12T07:57:00+00:00"/>
    <meta property="og:title" content="L'Isis ha ucciso due preti armeni, padre e figlio, in Siria"/>
    <meta property="og:description" content="Si tratta del primo assassinio di religiosi da quando Abu Ibrahim al-Qurashi ha preso il comando dopo la morte del califfo Abu Bakr al Baghdadi"/>
  </head>
  <body>
    <article>
      <h1>L'Isis ha ucciso due preti armeni, padre e figlio, in Siria</h1>
      <h2>Si tratta del primo assassinio di religiosi da quando Abu Ibrahim al-Qurashi ha preso il comando dopo la morte del califfo Abu Bakr al Baghdadi</h2>
      <address><time datetime="2019-11-12T07:57:00+00:00">12 Nov 2019, 07:57</time> by <a rel="author" href="https://www.agi.it/authors/brahim-maarad/" target="_blank">Brahim Maarad</a></address>
      <p>I jihadisti del sedicente <b>Stato islamico</b> (Isis) hanno ucciso un prete cattolico armeno e suo padre in un attacco nella provincia siriana nord-orientale di <b>Deir ez-Zor</b>. Si tratta del primo assassinio di religiosi da quando <b>Abu Ibrahim al-Qurashi</b> ha preso il comando del gruppo jihadista, dopo la morte del califfo <b>Abu Bakr al Baghdadi</b>, ucciso in un'operazione delle forze speciali americane, il 26 ottobre scorso.</p>
      <p>Poche ore dopo l'esecuzione, l'Isis ha rivendicato l'attacco attraverso i suoi canali <b>Telegram</b>: "Due sacerdoti cristiani sono stati uccisi, colpiti dai nostri combattenti a ez-Zor". L'agenzia stampa statale siriana <b>Sana</b> ha riferito del "martirio" del sacerdote <b>Housib Abraham Bidoyan</b>, capo della Chiesa cattolica armena di <b>Qamishli</b> e di suo padre.</p>
      <p>I due sono stati uccisi da uomini armati non identificati - ha spiegato l'agenzia - mentre viaggiavano verso sud dalla provincia di Hasaka a Deir ez-Zor. Secondo fonti dell'Osservatorio siriano per i diritti umani, i due erano impegnati nella supervisione del restauro di una chiesa.</p>
      <p>La comunità armena in Siria, i cui numeri attuali sono sconosciuti, è rappresentata dai sopravvissuti al genocidio ottomano degli armeni all'inizio del XX secolo. A Deir ez-Zor si trovano una chiesa e un memoriale dedicato ai martiri del genocidio armeno.</p>
      <p>La chiesa - scrive il portale curdo <b>Rudaw</b> - era stata fatta saltare in aria nel 2014. Sebbene i responsabili non siano mai stati identificati, alcuni hanno incolpato l'Isis, che all'epoca deteneva il controllo della maggior parte della provincia. Altri hanno puntato il dito contro <b>Jabhat al-Nusra</b>, ex affiliato di al-Qaeda in Siria.</p>
    </article>
  </body>
</html>