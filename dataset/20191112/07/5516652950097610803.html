<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425622/na-rixthei-apleto-fws-sth-dolofonia-toy-43xronoy-zhtoyn-oi-syggeneis-toy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T07:55:01+00:00"/>
    <meta property="og:title" content="Να ριχθεί «άπλετο φως» στη δολοφονία του 43χρονου ζητούν οι συγγενείς του"/>
    <meta property="og:description" content="Προθεσμία για να απολογηθεί σήμερα το πρωί έλαβε χθες από την ανακρίτρια Ρόδου, ο 46χρονος που κατηγορείται για τη δολοφονία του 43χρονου από την Κρητηνία, με κυνηγετική καραμπίνα σε ερημική περιοχή στον Έμπωνα της Ρόδου."/>
  </head>
  <body>
    <article>
      <h1>Να ριχθεί «άπλετο φως» στη δολοφονία του 43χρονου ζητούν οι συγγενείς του</h1>
      <h2>Σήμερα η απολογία του δράστη</h2>
      <address>
        <time datetime="2019-11-12T07:55:01+00:00">12 Nov 2019, 07:55</time>
      </address>
      <p>
        <b>Προθεσμία για να απολογηθεί σήμερα το πρωί έλαβε χθες από την ανακρίτρια Ρόδου, ο 46χρονος που κατηγορείται για τη δολοφονία του 43χρονου από την Κρητηνία, με κυνηγετική καραμπίνα σε ερημική περιοχή στον Έμπωνα της Ρόδου.</b>
      </p>
      <p>Την ίδια ώρα οι συγγενείς του 43χρονου επιχειρηματία οι οποίοι σήμερα στις 3 το μεσημέρι θα κηδεύσουν τον άνθρωπό τους, προχωρούν σε δήλωση παράστασης πολιτικής αγωγής στην υπόθεση, η οποία έχει συγκλονίσει την τοπική κοινωνία.</p>
      <p>Σύμφωνα με όσα έγιναν γνωστά, οι γονείς του 43χρονου εκπροσωπούνται από τη δικηγόρο κα Μαρία Κορακάκη και η σύζυγος του θύματος από τους δικηγόρους κ.κ. Ιωάννη Ιωαννίδη και Στέλιο Κιουρτζή.</p>
      <p>Οι συγγενείς του θύματος θέλουν με τις ενέργειές τους αυτές να διερευνηθεί σε βάθος η υπόθεση και κυρίως να ριχθεί «άπλετο φως» στα αίτια που προκάλεσαν το θάνατο του 43χρονου.</p>
      <p>Σημειώνεται πως σε βάρος του 46χρονου έχει ασκηθεί ποινική δίωξη σε βαθμό κακουργήματος για ανθρωποκτονία από πρόθεση και σε ήρεμη ψυχική κατάσταση, οπλοχρησία και οπλοφορία, καθώς και προμήθεια ναρκωτικών ουσιών μεταξύ χρηστών, πράξεις τις οποίες και έχει ομολογήσει προανακριτικά και έχει δηλώσει μετανιωμένος.</p>
      <p>Ωστόσο αναλυτικά εξηγήσεις για όλα αναμένεται να δώσει κατά την απολογία του σήμερα, συνοδευόμενος από τους συνηγόρους του κ.κ. Φώτη Χατζηδιάκο και Δήμο Μουτάφη.<br/>Υπενθυμίζεται πως όλα ξεκίνησαν περίπου 5.15 το απόγευμα της περασμένης Τετάρτης 6 Νοεμβρίου 2019, όταν ο 43χρονος που βρίσκονταν στο σπίτι του στην Κρητηνία, είπε στη σύζυγό του ότι θα πάει μέχρι τον Έμπωνα όπου έχει ένα ραντεβού και θα επιστρέψει σύντομα. Πράγματι ο 43χρονος επιχειρηματίας μπήκε στο αυτοκίνητό του και ξεκίνησε για το διπλανό χωριό.</p>
      <p>Οι δύο άνδρες συναντήθηκαν στο 3ο χιλιόμετρο της επαρχιακής οδού Έμπωνα-Σιαννών σε ένα αγροτικό δρόμο. Εκεί τον περίμενε ο 46χρονος έχοντας μαζί του και μία κυνηγετική καραμπίνα.<br/>Με αυτήν πυροβόλησε τρεις-τέσσερις φορές τον 43χρονο στην κοιλιακή χώρα, στο λαιμό, στο κεφάλι και στα πλευρά, από κοντινή απόσταση!</p>
      <p>Στη συνέχεια ο δράστης πήρε την κυνηγετική καραμπίνα με την οποία έκοψε το νήμα της ζωής του 43χρονου και αφού την έβαλε μέσα σε μία σακούλα που χρησιμοποιούν για τα λιπάσματα, την πέταξε σε απόσταση περίπου 8 χιλιομέτρων από το σημείο του εγκλήματος, στο δρόμο προς Αρταμίτη και Άγιο Ισίδωρο. Ακολούθως ο 46χρονος πήρε και τα δύο κινητά τηλέφωνα του θύματος και τα πέταξε σε απόσταση περίπου ενός χιλιομέτρου σε δασική περιοχή, και επέστρεψε σπίτι του!</p>
      <p>Καθώς οι ώρες περνούσαν και ο 43χρονος δεν επέστρεφε, η σύζυγός του δήλωσε το απόγευμα στις 7 Νοεμβρίου 2019, την εξαφάνιση του 43χρονου στην αστυνομία. Η ίδια ενημέρωσε τους αστυνομικούς και για το ραντεβού που θα είχε ο σύζυγός της με τον 46χρονο στον Έμπωνα προκειμένου να διευθετήσουν οικονομικές διαφορές που είχαν σε εκκρεμότητα, όπως είπε.</p>
      <p>Άμεσα αστυνομικοί του Τμήματος Ιαλυσού σε συνεργασία με την Υποδιεύθυνση Ασφαλείας Ρόδου άρχισαν να κάνουν έρευνες στην ευρύτερη περιοχή με σκοπό τον εντοπισμό του 43χρονου. Μάλιστα είχε γίνει σχετική ενημέρωση για κινητοποίηση και στα μέλη του Κυνηγετικού Συλλόγου Ρόδου.</p>
      <p>Αργά το βράδυ, οι αστυνομικοί παρουσία δικαστικού λειτουργού έκαναν έρευνα στο σπίτι του 46χρονου όπου βρέθηκαν, μεταξύ άλλων και κατασχέθηκαν:<br/>• 2 κυνηγετικά όπλα, χωρίς άδεια κατοχής</p>
      <p>• Πτυσσόμενη ράβδος (γκλοπ)</p>
      <p>• 2 αστεράκια (τύπου νίτζα)</p>
      <p>• Τσεκούρι με ξύλινη λαβή μήκους 41 εκατοστά</p>
      <p>• Ξύλινη χειρολαβή με ενσωματωμένη σ’ αυτή μεταλλική λάμα μήκους 20 εκατοστών</p>
      <p>• 43 φυσίγγια κυνηγετικού όπλου διαφόρων διαμετρημάτων.</p>
      <p>Ο 46χρονος προσήχθη στην Υποδιεύθυνση Ασφαλείας Ρόδου και εξεταζόμενος από τους αστυνομικούς, «έσπασε» και ομολόγησε την αποτρόπαια πράξη του! Ο 46χρονος περίγραψε με λεπτομέρειες την πράξη του, υποδεικνύοντας το σημείο της ανθρωποκτονίας στους αστυνομικούς, ενώ υπέδειξε και τον χώρο όπου είχε πετάξει το όπλο του εγκλήματος και τα κινητά τηλέφωνα του θύματος τα οποία και εντοπίστηκαν.</p>
      <p>Σε ό,τι αφορά τον 43χρονο βρέθηκε καθισμένος στη θέση του οδηγού μέσα στο όχημά του με τραύματα σε αρκετά σημεία του σώματος του.</p>
      <p>Στο σημείο κλήθηκε και μετέβη Ιατροδικαστής και πραγματοποιήθηκε αυτοψία, εξερεύνηση και επιστημονική διερεύνηση του χώρου από Αξιωματικούς της Υποδιεύθυνσης Ασφαλείας Ρόδου και κλιμάκιο του Γραφείου Εγκληματολογικών Ερευνών της Α’ Διεύθυνσης Αστυνομίας Δωδεκανήσου.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425472/pws-dothhke-to-ranteboy-thanatoy-gia-ton-43xrono-apo-thn-krhthnia"/>
        <a href="https://www.rodiaki.gr/article/425421/agrio-egklhma-sth-rodo-edwsan-ranteboy-se-dasikh-perioxh-kai-ton-ektelese"/>
      </related>
    </article>
  </body>
</html>