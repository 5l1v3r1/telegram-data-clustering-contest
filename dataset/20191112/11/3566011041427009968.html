<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546696.html/%D9%81%D8%B1%D9%85%D8%A7%D9%86%D8%AF%D8%A7%D8%B1-%D9%86%DB%8C%D9%85-%D9%86%DA%AF%D8%A7%D9%87%DB%8C-%D8%A8%D9%87-%D9%81%D9%88%D8%AA%D8%A8%D8%A7%D9%84-%D9%85%D8%B1%D8%AF%D9%87-%D8%B4%D9%87%D8%B1-%D9%85%D9%84%D8%A7%DB%8C%D8%B1-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF---%D8%B4%D8%B1%D8%A7%DB%8C%D8%B7-%D8%A7%D8%B3%D9%BE%D8%A7%D9%86%D8%B3%D8%B1%DB%8C-%D8%A8%D8%B1%D8%A7%DB%8C-%D9%88%D8%B1%D8%B2%D8%B4-%D8%B4%D9%87%D8%B1-%D9%81%D8%B1%D8%A7%D9%87%D9%85-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:56:00+00:00"/>
    <meta property="og:title" content="فرماندار نیم‌نگاهی به فوتبال مرده شهر ملایر داشته باشد/ شرایط اسپانسری برای ورزش شهر فراهم شود"/>
    <meta property="og:description" content="مدیرعامل باشگاه وحدت ملایر گفت: از فرماندار شهر ملایر درخواست داریم که به نیم‌نگاهی به فوتبال مرده شهر ملایر داشته باشد، فوتبال در این شهر پوسیده است."/>
  </head>
  <body>
    <article>
      <h1>فرماندار نیم‌نگاهی به فوتبال مرده شهر ملایر داشته باشد/ شرایط اسپانسری برای ورزش شهر فراهم شود</h1>
      <h2>مدیرعامل باشگاه وحدت ملایر:</h2>
      <address>
        <time datetime="2019-11-12T11:56:00+00:00">12 Nov 2019, 11:56</time>
      </address>
      <p>مدیرعامل باشگاه وحدت ملایر گفت: از فرماندار شهر ملایر درخواست داریم که به نیم‌نگاهی به فوتبال مرده شهر ملایر داشته باشد، فوتبال در این شهر پوسیده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31340">عصر همدان</a>؛ فوتبال یکی از پرطرفدارترین ورزش‌ها در اکثر نقاط جهان است و از همین رو بسیاری از جوانان به این ورزش رو می‌آورند و با توجه به این محبوبیت در گوشه گوشه نقاط جهان باشگاه‌های فوتبال کوچک و بزرگ فعالیت می‌کنند.</p>
      <p>در کشور ما نیز فوتبال در بین مردم و به‌خصوص جوانان و نوجوانان جایگاه ویژه‌ای دارد و همین امر و محبوبیت باعث شده که بسیاری رو به این ورزش آوردند و در شهرستان‌های مختلف کشور باشگاه‌ها و مدارس فوتبال فعالیت می‌کنند و افراد زیادی در آن‌ها حضور می‌یابند.</p>
      <p>باشگاه فرهنگی ورزشی وحدت ملایر یکی از قدیمی‌ترین باشگاه‌های فعال در زمینه فوتبال است که سال‌های سال است در رده‌های مختلف تیم داری کرده و در مسابقات مختلف شرکت می‌کند.</p>
      <p>این روزها در کشور باشگاه‌داری بسیار سخت بوده و چه بسیار تیم‌هایی که به دلیل بروز مشکلات چند سالی فعال‌اند و پس از یک دوره کوتاه از ورزش کناره‌گیری می‌کنند اما باشگاه وحدت ملایر از سال 61 مشغول فعالیت است و علی‌رغم فراز و نشیب‌ها در سال‌ها مختلف توانسته جایگاه خوبی در سطح شهرستان و استان برای خود دست‌وپا کند.</p>
      <p>برای آشنایی هر چه بیشتر با این باشگاه فرهنگی ورزشی فعالیت‌ها و مشکلات آن خبرنگار ما به سراغ احمد بروجردی مدیرعامل باشگاه وحدت ملایر رفته و با وی گفت‌وگویی داشته که توجه شما را به آن جلب می‌کنیم.</p>
      <p>
        <b>عصر همدان: باشگاه وحدت از چه سالی تشکل شده و نحوه شکل‌گیری آن چگونه بوده است؟</b>
      </p>
      <p><b>بروجردی:</b> ماهیت باشگاه وحدت به زمان فعالیت حزب جمهوری اسلامی در سال 1361 و زمان شهید مظلوم آیت‌الله بهشتی برمی‌گردد که این حزب در آن سال‌ها فعالیت‌های مختلفی در شهرستان داشت و گمشده‌ای در بحث ورزش مخصوصاً در بخش نونهالان جوانان حس می‌شد چراکه در بخش فوتبال آن روزها ملایر گروه‌های بزرگ‌سال زیادی داشت و در سه گروه 10 تیمی لیگ یک و دو و سه را برگزار می‌کردند. در کنار کارهای فرهنگی حزب و برگزاری کلاس‌های تابستانی از همان روزها کلید باشگاه وحدت را زده شد. من در آن زمان بازکن باشگاه پاس بودم و از آقای حمید شیرزادی که مربی این تیم بود درخواست کردیم که در رده نونهالان و نوجوانان کسی تاکنون فعالیت نکرده ممکن است با مخالفت هیئت فوتبال مواجه شود در کنار تیم پاس فعالیت کنیم و همین هم شد و ما در کنار تیم و در پیست تمرین می‌کردیم، هرچند مشکلات و مخالفت‌های وجود داشت اما این تیم شکل گرفت و در کنار سایر فعالیت‌های حزب جمهوری اسلامی تیم وحدت هم‌شکل گرفت. و در آن زمان در رده‌های پایه فعالیت می‌کردیم هرچند در آن زمان مسابقات در رده‌های نونهالان و نوجوانان نبود اما این تیم فعالیت کرد و در سال‌های گذشته آن را تبدیل به موسسه کردیم و هشت سال است که فوتسال نیز اضافه کردیم و در همه رده‌های سنی تیم داری می‌کنیم و اکنون تیم های فوتبال و فوتسال وحدت در لیگ برتر استان حضور دارند. فوتبال در صدر جدول هستیم و در فوتبال هم تنها تیم لیگ برتری شهر ملایر هستیم که در میانه جدول لیگ قرار داریم.</p>
      <p>
        <b>عصر همدان: مهم‌ترین مقام‌هایی که در این سال‌ها به دست آورده‌اید چه بوده است؟</b>
      </p>
      <p><b>بروجردی:</b> در فوتبال در این سال‌ها فراز و نشیب زیاد داشتیم گاهی در لیگ یک استان حضور داشتیم و گاهی در لیگ برتر، در لیگ یک استان مقام‌های قهرمانی و نائب قهرمانی داشتیم اما در لیگ برتر استان نتوانستیم با توجه به مشکلات ازجمله همکاری نکردن هیئت فوتبال و مباحث مالی که گریبان گیر بوده نتوانستیم قهرمانی را کسب کنیم. مباحث مالی از مشکلات عدیده در بخش ورزش است و ما نیز با توجه به نداشتن اسپانسر همواره مشکلات مالی داشته‌ایم بودند کسانی که با چشم‌داشت به دنبال کمک بوده‌اند اما ما کسی نبودیم که بخواهیم زیر بار این مسئله برویم کسی که کمک کند و به‌موازات کمکی غیر عرفی و سیاسی بخواهد.</p>
      <p>
        <b>عصر همدان: درباره لیگ برتر فوتبال استان امسال توضیح می‌دهید؟</b>
      </p>
      <p><b>بروجردی:</b> لیگ برتر امسال فوتبال با حضور 8 تیم برگزار می‌شود، دو تیم از نهاوند، دو تیم از تویسرکان، دو تیم از همدان و دو تیم از شهرستان ملایر که یکی تیم وحدت و دیگری از سامن است. ما امسال سهمیه تیم خانه جوانان را دریافت کردیم که از آقای یوسفوند صمیمانه برای این همراهی و واگذاری امتیاز تیم خود به تیم وحدت قدردانی می‌کنیم و وی اکنون نیز با ما همراهی کرده و بسیاری افراد را برای حضور در تیم وحدت ترغیب می‌کردند و در این مدت کنار تیم بوده‌اند که صمیمانه تشکر می‌کنیم ، هرچند که هیئت فوتبال اقدامی کرد که این سهیمه بسیار دیر واگذار شد و باعث شد که مانتوانیم نیروهای خوب را جذب کنیم. تیم ما در نیم‌فصل اول اوضاع خوبی نداشت و در قعر جدول قرار داشتیم و برخی عقیده نداشتند و می‌گفتند همان‌گونه که سهمیه لیگ برتر وحدت را سوزاندیم سهیمه خانه جوانان را هم از بین می‌بریم اما ما دست نیاز برای فوتبالیست‌های شهر دراز کردیم و با همراهی هم توانستیم تیم را به جایگاه خوبی برسانیم که امید است بتوانیم سهمیه را حفظ کنیم.</p>
      <p><b>عصر همدان: هیئت فوتبال شهر ملایر چه کمک‌هایی به شما داشته شما چه انتظاراتی از آن دارید؟</b><br/><b>بروجردی</b>: ما از این هیئت انتظار حمایت داشتیم که متأسفانه همراهی نکردند و آقای کتابی رئیس هیئت فوتبال ملایر با توجه به مشغله کاری خود به کارهای فوتبال نمی‌رسند و فوتبال رها است و دوستانی نیز که در هیئت کار می‌کنند کمکی عملاً به باشگاه ما در هیچ حوزه‌ای نکرده‌اند و فقط یک آمبولانس در روز مسابقات برای ما تهیه می‌کنند که این مسئله برای همه تیم ها است و در کل ما 7 بازی در ملایر میزبان هستیم و نیاز به آمبولانس است.</p>
      <p>اما انتظارات ما از هیئت فوتبال فراتر از این‌ها است. ما تنها تیم شهر هستیم که باقی‌مانده‌ایم، هنگامی‌که در آخر جدل بودیم کسی نگفت چه می‌کنید و اکنون نیز که همین‌گونه است. اما قدردان جوانان خوب تیم هستیم که دست‌به‌دست هم داده و توانسته تیم را تا رده چهارم بالا بیاورند. وحدت تیم احمد بروجردی نیست و تیم شهرستان است و اگر کسی با شخص من مشکل دارد نباید باشگاه تاوان آن را پس بدهد هرچند که این مسئله رخ داد.</p>
      <p>
        <b>عصر همدان: مسئول حامی شما در شهرستان که بوده و چه انتظارات دیگری از مسئولان دارید؟</b>
      </p>
      <p>بروجردی: از فرماندار شهر ملایر که با حضور خود در شهرستان پای‌کار بوده و میدانی واردشده است و کارها و اقدامات امیدبخشی در شهرستان انجام‌شده و توانسته مدیران را به جنب‌وجوش برساند و درخواست داریم که نیم‌نگاهی به فوتبال مرده شهر ملایر داشته باشد، فوتبال در این شهر پوسیده است. دغدغه ما نباید کوتاه کردن چمن و یا تهیه آمبولانس باشد و وقتی این‌ها دغدغه شد بار فنی تیم زیر سؤال می‌رود.</p>
      <p>ما حداقل‌ها را از هیئت فوتبال درخواست داریم از فرماندار درخواست داریم با نگاه خوبی که به شهردارند از مسئولین فوتبالی هم بخواهید که چه می‌کنند و چه اقداماتی انجام می‌دهند و چه خدمتی به فوتبالیست‌های شهر می‌کنند. ما سعی کردیم علی‌رغم همه کم‌لطفی‌ها سعی شده از حاشیه‌ها به دور باشیم تمام تلاش خود را می‌کنیم که سهمیه ملایر در لیگ برتر حفظ شد. ما انتظار داشتم که هیئت همانند تویسرکان که کمک می‌کند به تیم های لیگ خود هیئت نیز به ما کمک کند و حداقل در بحث ورودیه و چمن به ما کمک کند. ما وحدت ملایر هستیم و تیم یک شهر هستیم از فوتبال ملایر یک پوسته باقی‌مانده است که ما هستیم و برخی به دنبال از بین رفتن آن پوسته هستند، اما ما باقدرت ادامه می‌دهیم و شعار باشگاه این است که وحدت همچنان باقی است و در عمل این را انجام می‌دهیم.</p>
      <p>مسئله در فوتسال هم همین‌گونه است، فوتسال شهر ملایر دوتیم در لیگ برتر دارد که یکی باشگاه سروش و دیگری تیم وحدت است که این‌ها نیز نیازمند همراهی و کمک هستند. وحدت در فوتسال در صدر جدول است اگر روند همین‌گونه پیش رود قطعاً قهرمان می‌شویم اما خود بچه‌ها هزینه‌های مسابقات را می‌دهند و انتظار داریم که قدری مسئولان هیئت توجه داشته باشند. هیئت فوتبال چه نقشی در شهرستان دارد آیا می‌تواند تیم داری کند و یا باید تیم ها را همراهی کند، آقای کتابی فوتبال را رها کرده است و ما به وی حق می‌دهیم و با توجه به جایگاه مدیریتی که دارد نمی‌تواند وقت بگذارد و لطف‌های زیادی در حق بنده و وحدت داشته است اما هیئت رهاشده است و عدالتی در آن دیده نمی‌شود و از فرماندار می‌خواهیم که با درایت خود به کمک فوتبال شهرستان نیز بیاید.</p>
      <figure>
        <img src="http://newsroom.dana.ir/content/upload/0535a43a-00fb-41cb-a385-a4e99663efd4.jpg"/>
      </figure>
      <p>
        <b>عصر همدان: باشگاه وحدت در حوزه‌های دیگر ورزش هم فعالیت دارد؟</b>
      </p>
      <p><b>بروجردی:</b> بله، ما تیم ژیمناستیک را راه‌اندازی کردیم شاید به‌صورت حرفه‌ای نباشد اما برای نونهالان و نوجوانان حاشیه شهر و مناطق کم برخوردار مربی ژیمناستیک آورده‌ایم ، والیبال حوزه بانوان را راه‌اندازی کرده‌ایم هرچند کم‌لطفی‌هایی شده به این تیم از سوی هیئت والیبال شد و اقداماتی انجام شد که شایسته هیئت شد، اخیراً نیز به دنبال راه‌اندازی کشتی بوده و ما در حوزه ورزش به توصیه رهبری حضور داریم و در میدان خواهیم ماند و انتظارمان این است که اگر کمکمان نیم دهند حداقل سد راهمان نشوند و در کل این و نیت ما این است که افرادی که کم برخوردار هستند بتواند از ورزش استفاده کنند.</p>
      <p>
        <b>عصر همدان: یکی از مباحث مهم در باشگاه‌داری بحث منابع درآمدی و هزینه‌های باشگاه است شما چگونه آن را تأمین می‌کنید؟</b>
      </p>
      <p><b>بروجردی:</b> ما سعی کرده خودمان منابع را به دست آوریم هرچند اگر بگوییم خودمان برخی دوستان که خیلی کم‌لطفی دارند متأسفانه هجمه زیادی علیه تیم است و افتخار من این است که در این سال‌ها در حوزه فوتبال کمکی به ما نشده است و با کنترل هزینه‌ها همچون یک خانواده با فوتبالیست‌های تیم دست در دست هم داده و تیم را پیش می‌بریم. در این سال‌ها همواره سعی کرده‌ایم که هزینه‌ها را کنترل کرده و توقعات را پایین بیاوریم و در این بخش از نماینده‌های شهر انتظار همراهی داریم نه اینکه به ما کمک مالی دهند که این امر صحیح نیست بلکه درخواست داریم که شرایط را برای حمایت و اسپانسری کارخانه‌ها و شرکت‌های بزرگ شهرستان از ورزش ملایر راهم کنند.</p>
      <p>
        <b>عصر همدان: به‌عنوان سخن آخر اگر حرفی مانده است بفرمایید:</b>
      </p>
      <p><b>بروجردی:</b> من در پایان از شما و سایر خبرنگاران تقدیر می‌کنم اما از دوستان گله‌داریم، رسانه‌ها کمتر به شرایط فوتبال نگاه می‌کنند و با توجه به جایگاهی که در بین جوانان دارد درخواست داشته نگاه بیشتر و بهتری به فوتبال داشته باشند.</p>
      <p>گفت‌وگو: محمد گل محمدی</p>
      <p>انتهای پیام/</p>
    </article>
  </body>
</html>