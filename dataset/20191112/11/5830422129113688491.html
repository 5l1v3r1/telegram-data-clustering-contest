<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140618/%D8%A7%D9%88%D8%B1%D8%A7%D9%82-%D8%B5%DA%A9%D9%88%DA%A9-%DB%B3%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D9%86%DB%8C%D9%85-%D8%B3%D8%A7%D8%B9%D8%AA%D9%87-%D9%81%D8%B1%D9%88%D8%B4-%D8%B1%D9%81%D8%AA-%D8%A8%D8%A7-%D8%B3%D9%88%D8%AF-%DB%B1%DB%B8-%D8%AF%D8%B1%D8%B5%D8%AF%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-12T11:27:00+00:00"/>
    <meta property="og:title" content="اوراق صکوک ۳۰۰ میلیارد تومانی نیم ساعته فروش رفت / با سود ۱۸ درصدی"/>
    <meta property="og:description" content="مدیرعامل سازمان منطقه آزاد کیش گفت: اوراق صکوک ۳۰۰ میلیارد تومانی سرمایه گذاری و توسعه کیش در فرابورس عرضه و در کمتر از ۳۰ دقیقه خریداری شد."/>
  </head>
  <body>
    <article>
      <h1>اوراق صکوک ۳۰۰ میلیارد تومانی نیم ساعته فروش رفت / با سود ۱۸ درصدی</h1>
      <h2>مدیرعامل سازمان منطقه آزاد کیش:</h2>
      <address>
        <time datetime="2019-11-12T11:27:00+00:00">12 Nov 2019, 11:27</time>
      </address>
      <p>
        <i>مدیرعامل سازمان منطقه آزاد کیش گفت: اوراق صکوک ۳۰۰ میلیارد تومانی سرمایه گذاری و توسعه کیش در فرابورس عرضه و در کمتر از ۳۰ دقیقه خریداری شد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، غلامحسین مظفری از فروش ۳۰ دقیقه ای ۳۰۰ میلیارد تومان اوراق صکوک اجاره سرمایه گذاری و توسعه کیش در فرابورس خبر داد و به فارس گفت: امید می رود این رویداد نقطه آغازی باشد تا بتوانیم از ابزار مالی مناسب برای تکمیل پروژه‌های عمرانی به ویژه زیرساختی در تمامی مناطق آزاد استفاده کنیم.</p>
      <p>بنابراین گزارش، با مجوز سازمان بورس صکوک اجاره شرکت سرمایه گذاری و توسعه کیش (سهامی خاص) به مبلغ ۳۰۰ میلیارد تومان ازطریق فرابورس با حضور مرتضی بانک مشاور رئیس جمهور و دبیر شورای عالی مناطق آزاد و غلامحسین مظفری مدیر عامل سازمان منطقه آزاد کیش در تالار بورس کیش عرضه شد.</p>
      <p>دارایی مبنای انتشار این اوراق یک باب ملک ویلایی با کاربری مسکونی است که توسط شرکت واسط مالی دی سوم از شرکت سرمایه گذاری و توسعه کیش خریداری شده و سپس بصورت اجاره به شرط تملیک به آن شرکت واگذار می شود.این اوراق ۴ ساله و با نرخ اجاره بهای ۱۸ درصد است که این اجاره بها هر سه ماه یک بار توسط شرکت سپرده گذاری مرکزی به حساب دارندگان اوراق واریز می شود. </p>
      <p>ناشر این اوراق شرکت واسط مالی دی سوم (با مسئولیت محدود)، ضامن این اوراق بانک مسکن، بازارگردان و متعهد پذیره نویس تامین سرمایه بانک مسکن و عامل فروش این اوراق کارگزاری بانک مسکن است.</p>
      <p>انتهای پیام</p>
    </article>
  </body>
</html>