<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/prepadeni-soud-dobranov-vezeni-rozsudek.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T11:30:00+00:00"/>
    <meta property="og:title" content="Labilní mladík přepadl dívku. U českolipského soudu se hájil filmováním"/>
    <meta property="og:description" content="Dva roky vězení a ochrannou léčbu dostal za loupež u Okresního soudu v České Lípě 23letý David Matula. Své počínání s kuchyňským nožem vůči přepadené dívce vysvětloval jako nevinný nácvik budoucího natáčení filmové scény, kterou prý připravoval."/>
  </head>
  <body>
    <article>
      <h1>Labilní mladík přepadl dívku. U českolipského soudu se hájil filmováním</h1>
      <address><time datetime="2019-11-12T11:30:00+00:00">12 Nov 2019, 11:30</time> by <a rel="author">Petr Pokorný</a></address>
      <p>„Doznal se, byť s nesmyslnou obhajobou, že natáčel film,“ uvedla po vynesení rozsudku předsedkyně senátu Lucie Homolková. „Vzhledem k projevům před soudem je vhodné, abyste se léčil psychiatricky. Prozatím ambulantní formou, nejprve ve věznici, a když nebude mít smysl, tak i ústavní formou,“ dodala. Rozsudek je pravomocný. Odsouzený i státní zástupce se na místě vzdali práva odvolání.</p>
      <p>Mladík dostal trest za to, že počátkem letošního února před půl pátou odpoledne přepadl Veroniku R. Ještě ne 18letou dívku si vyhlédl na chodníku u autobusové zastávky v České Lípě – Dobranově. Se zakrytým obličejem ji překvapil zezadu a požadoval od ní mobilní telefon. Přitom jí na hruď přiložil šikmo ostřím kuchyňský nůž o délce 29 centimetrů. Když napadená odpověděla, že žádný telefon nemá, třikrát jí svůj požadavek zopakoval. Naštěstí pak zanechal svého naléhání a z místa utekl. Dívka se po ataku dostala do České Lípy, kde se svěřila kamarádům a ti zavolali policisty.</p>
      <figure>
        <img src="https://g.denik.cz/7/d3/ceska-lipa-den-valecnych-veteranu-valka-historie-veteran-06_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/zpravy_region/ceska-lipa-pieta-den-veterani-legionari.html">FOTO: V České Lípě připomněli Den válečných veteránů Přečíst článek ›</a>
      </aside>
      <p>Jak u soudu vyšlo najevo, z události si odnesla psychické následky, bojí se chodit sama a nějaký čas brala léky na uklidnění. Po zadržení Matula nejprve odmítl vypovídat. Rozpovídal se až později. Dívku si vyhlédl náhodně, neznal ji. „Podle mě to byla sranda. Nacvičoval jsem si natáčení filmu, měl jsem ten scénář v hlavě, je rozpracovaný. Vzal jsem si sluneční brýle, přes obličej červené triko a přemýšlel, že bych na někoho vytáhl nůž a jen pohrozil a řekl, ať navalí mobil… Chtěl jsem vyzkoušet ten scénář,“ opakoval Matula.</p>
      <p>Ve své závěrečné řeči nejprve řekl, že toho, co provedl, „docela lituje“, ale pak se zarazil a překvapil svým dalším prohlášením: „Ona by si vlastně ani omluvu nezasloužila. Předstírala pláč. Podle mě právě kvůli jejímu tak nemorálnímu chování bych se nechtěl omlouvat,“ změnil názor obžalovaný.</p>
      <p>Jak u soudu několikrát zaznělo, mladík trpí disharmonickým vývojem osobnosti, prodělal akutní epizody psychózy, dlouhodobě holdoval marihuaně a alkoholu. Rozpoznávací schopnosti u něj ale zůstaly zachované. „Mohl rozpoznat protiprávnost svého jednání. Ovládací schopnosti nebyly vymizelé,“ řekl mimo jiné soudní znalec Bronislav Kobeda. Podle znalce může u obžalovaného, který se i psychiatricky léčil a zatěžuje ho trvalá porucha chování, dál chybět respekt ke společenským normám a stav se může plíživě zhoršovat.</p>
      <figure>
        <img src="https://g.denik.cz/7/68/mladik-obvineny-z-vrazdy-je-ve-vazbe-12_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/zlociny-a-soudy/lide-v-ceske-lipe-dal-truchli-a-nechapou-20191111.html">Policisté vylučují spekulace. Zavražděná žena v Lípě je nikdy o pomoc nežádala Přečíst článek ›</a>
      </aside>
      <p>„Skutek se stal a vykazuje všechny znaky závažného zločinu loupeže. Je bezpečně usvědčován, použitý nůž a sluneční brýle u něj byly zajištěny,“ konstatoval státní zástupce Tomáš Mery. Zákon na Matulu zatím pohlíží jako na bezúhonného, proto mu státní zástupce navrhl nepodmíněný trest na spodní hranici trestní sazby – dva roky. Obžalovaný je přitom od 26. září ve vazbě v Českých Budějovicích a obviněn byl z druhé loupeže. Přepadl benzínku Petrol v Písku a s nožem v ruce tam obsluze vzal téměř 12 tisíc korun. Tento soud ještě neproběhl. Pokud by ho uznal vinným i v tomto případě, pak může počítat s mnohem přísnějším potrestáním.</p>
      <p>Obhájce Svatopluk Čech nepopřel, že by vina klienta nebyla prokázána, ale podle něj poškozená pachatele nebyla schopná popsat. „Čin spáchal ve zmenšené příčetnosti. Lituje toho. Nebyl pod vlivem drog,“ reagoval advokát. Za správné řešení by považoval upuštění od potrestání a uložení léčení, které bude mít na obžalovaného lepší vliv než výkon trestu.</p>
      <figure>
        <img src="https://g.denik.cz/7/7c/img-8128_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/ostatni_region/lokomotiva-ma-za-sebou-pekelny-vikend-vratili-jsme-se-na-zem-rika-kouc-javurek.html">Lokomotiva má za sebou pekelný víkend. Vrátili jsme se na zem, říká kouč Javůrek Přečíst článek ›</a>
      </aside>
    </article>
  </body>
</html>