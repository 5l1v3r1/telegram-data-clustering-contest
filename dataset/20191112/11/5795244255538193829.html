<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/petro-poroshenko-pro-film-dodomu-narimana-aliyeva-50053040.html"/>
    <meta property="og:site_name" content="НВ"/>
    <meta property="article:published_time" content="2019-11-12T11:38:00+00:00"/>
    <meta property="og:title" content="Гідний Оскара. Петро Порошенко поділився враженнями від фільму Додому Нарімана Алієва"/>
    <meta property="og:description" content="Колишній президент Петро Порошенко переглянув фільм українського режисера кримськотатарського походження Нарімана Алієва Додому й поділився враженнями від нього."/>
  </head>
  <body>
    <article>
      <h1>Гідний Оскара. Петро Порошенко поділився враженнями від фільму Додому Нарімана Алієва</h1>
      <h2>Колишній президент Петро Порошенко переглянув фільм українського режисера кримськотатарського походження Нарімана Алієва Додому й поділився враженнями від нього.</h2>
      <address>
        <time datetime="2019-11-12T11:38:00+00:00">12 Nov 2019, 11:38</time>
      </address>
      <p>«Разом з Мариною нарешті подивилися <i>Додому</i> <a href="https://nv.ua/ukr/tags/%D0%9D%D0%B0%D1%80%D0%B8%D0%BC%D0%B0%D0%BD%20%D0%90%D0%BB%D0%B8%D0%B5%D0%B2.html">Нарімана Алієва</a>. Глибоке, болюче і символічне кіно», — написав Порошенко у своєму <a href="https://www.facebook.com/petroporoshenko/posts/1816024141865303?__xts__%5B0%5D=68.ARDQ-5eIDlocwNI3FRB-8Sd-IF2ovDU8R6JwR0-d60RR8SPkJbQimCOm_S9hSAEE0c5jcZ0l-hZcAVtn9i3TKieHUPFsChvEnb5nYOHT7lZxfn22qAbHWrXgxT_KrpKVWfCkjxFhgeSwaMiQayb9xNHsUa5vaGYyxXqREJn73Dq4-twulcmpHUwx6OcaNZ7o56mF-OAp3goyr9N9VS0wa1rIgsJ0VmqRSmH0EgQQaFd7hABuCkGtncS52ZBMSKzfuAFHFOix2NA49PuceGYmMRY3tYTL6R3CDIZ_aCB9p6SYMEzOjl5cN6beSfWFur6Y_2rWlw2Ibe3Hz5j0Y7IgcrKalLAzd5DOgf0by0C-14SFnpLIN4VzS4YySx2AMOoJDatVLJRq989M3VUZbZ23mbGEn-f-SguGwp1ANHaPjs-eiN_470C2Z6yxlGNKfgpAaR7HnypM0P21qGHW9Y66GIybzbGAMaUfoViFy8FlwbDUuZVyElcAFQe_zbWFUim3eKGUqC17FLN_qVEbQ2FJ6iLfQhHbJ4JLC7Cnj3ifIJokYfEfQ4chS-Igje3-P8HaswWreFvSz9rZURzJ8-wXzDPale32Xw&amp;__tn__=H-R">Facebook</a> після відвідин сеансу в столичному кінотеатрі Жовтень.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/784/big/d5da6e8fc646f75857ad3b18af269487.png?stamp=20191112132851&amp;q=85&amp;output=jpg&amp;bg=white"/>
        <figcaption>Фото: Петро Порошенко / Facebook</figcaption>
      </figure>
      <p>Екс-президент назвав дебютну повнометражну роботу Алієва фільмом-притчею, посланням та відповіддю про майбутню долю Криму. «Фільм-докір. Всім тим, на чиїй совісті - тисячі зламаних долей. Фільм-послання. Що розказує усьому світу страшну правду. Фільм-притча. Про подорож до втраченого дому. Через особисту історію однієї сім'ї він розкриває велику трагедію — кримських татар і українців. Фільм-відповідь. Що Крим точно повернеться додому, в Україну», — додав Порошенко.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/782/big/dd1683e4cbfd0364ed99fd9d993c4154.png?stamp=20191112132815&amp;q=85&amp;output=jpg&amp;bg=white"/>
        <figcaption>Фото: Петро Порошенко / Facebook</figcaption>
      </figure>
      <p>Зазначимо, що родина Порошенка переглянула <i>Додому</i> в товаристві виконавця головної ролі <a href="https://nv.ua/ukr/tags/akhtem-seitablaev.html">Ахтема Сеітаблаєва</a>, продюсера картини Володимира Яценка, лідера кримських татар, народного депутата Мустафи Джемілєва.</p>
      <p>«Додому має побачити увесь світ. Переконаний, ця стрічка може мати більший вплив, ніж натовп чиновників, які лише говорять про Крим. Про це сказав Ахтем Сеітаблаєв, який блискуче виконав у фільмі одну з головних ролей. На мою думку, стрічка безперечно гідна Оскара», — написав екс-президент.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/785/big/90d8136108d4ab3f41e44a29d4b3f106.png?stamp=20191112132912&amp;q=85&amp;output=jpg&amp;bg=white"/>
        <figcaption>Фото: Петро Порошенко / Facebook</figcaption>
      </figure>
      <p>Порошенко також додав, що символічно «прем'єра фільму співпала з рішенням суду в Гаазі, де нам вдалося вперше притягнути Росію та її керівництво до відповідальності за політику геноциду по відношенню до кримських татар».</p>
      <p>«Кожен, хто подивиться <i>Додому</i>, вийде з кінозали з думкою про Крим, з вірою у серці, що Крим — наша земля, і він обов’язково повернеться в Україну», — підкреслив Порошенко.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/783/big/2340d78440619c1b0bca63db2e8d4c2c.png?stamp=20191112132835&amp;q=85&amp;output=jpg&amp;bg=white"/>
        <figcaption>Фото: Петро Порошенко / Facebook</figcaption>
      </figure>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/787/big/3c46d8b350f40bedeb2cb678f201cf32.png?stamp=20191112132929&amp;q=85&amp;output=jpg&amp;bg=white"/>
        <figcaption>Фото: Петро Порошенко / Facebook</figcaption>
      </figure>
      <p>Драма <i>Додому</i> розповідає історію кримського татарина Мустафи, чиї сини покинули півострів після його анексії. Брати влаштовуються в Києві, але старший, Назім, гине, і батько вирушає в столицю за тілом сина, щоб поховати його на батьківщині. Також він має намір забрати в Крим і молодшого сина, Аліма.</p>
      <p>Головні ролі у фільмі <i>Додому</i> зіграли Ахтем Сеітаблаєв та Ремзі Білялов. Світова прем'єра стрічки відбулася у конкурсній програмі Особливий погляд Каннського кінофестивалю.</p>
      <p>У серпні Український оскарівський комітет <a href="https://style.nv.ua/ukr/kultura/film-dodomu-pretendent-na-oskar-vid-ukrajini-novini-ukrajini-50038946.html">висунув драму Нарімана Алієва </a><i><a href="https://style.nv.ua/ukr/kultura/film-dodomu-pretendent-na-oskar-vid-ukrajini-novini-ukrajini-50038946.html">Додому</a></i><a href="https://style.nv.ua/ukr/kultura/film-dodomu-pretendent-na-oskar-vid-ukrajini-novini-ukrajini-50038946.html"> на здобуття премії Оскар</a> в номінації Найкращий фільм іноземною мовою.</p>
      <p>Згодом стало відомо, що він увійшов до списку фільмів, що <a href="https://style.nv.ua/ukr/kultura/film-dodomu-narimana-aliyeva-uviyshov-do-spisku-pretendentiv-na-zolotiy-globus-50051466.html">претендують на номінацію премії Голлівудської асоціації іноземної преси Золотий глобус</a>.</p>
    </article>
  </body>
</html>