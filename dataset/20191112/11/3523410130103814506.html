<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639585/%D8%AA%D8%AE%D9%84%DB%8C%D9%87%DB%B3%DB%B4%DB%B0%D9%87%D8%B2%D8%A7%D8%B1-%D8%AA%D9%86-%DA%A9%D8%A7%D9%84%D8%A7%DB%8C-%D8%A7%D8%B3%D8%A7%D8%B3%DB%8C-%D8%B8%D8%B1%D9%81-%DB%B5%DB%B0-%D8%B1%D9%88%D8%B2"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T11:54:00+00:00"/>
    <meta property="og:title" content="تخلیه۳۴۰هزار تن کالای اساسی ظرف ۵۰ روز"/>
    <meta property="og:description" content="یک مقام مسئول گفت:رسوب کالا در این بندر جود ندارد و ۸۰ درصد کالاهای تخلیه شده بارگیری شده است."/>
  </head>
  <body>
    <article>
      <h1>
        <a href="https://www.bultannews.com/fa/news/639585/%D8%AA%D8%AE%D9%84%DB%8C%D9%87%DB%B3%DB%B4%DB%B0%D9%87%D8%B2%D8%A7%D8%B1-%D8%AA%D9%86-%DA%A9%D8%A7%D9%84%D8%A7%DB%8C-%D8%A7%D8%B3%D8%A7%D8%B3%DB%8C-%D8%B8%D8%B1%D9%81-%DB%B5%DB%B0-%D8%B1%D9%88%D8%B2">تخلیه۳۴۰هزار تن کالای اساسی ظرف ۵۰ روز</a>
      </h1>
      <h2>یک مقام مسئول گفت:رسوب کالا در این بندر جود ندارد و ۸۰ درصد کالاهای تخلیه شده بارگیری شده است.</h2>
      <address><time datetime="2019-11-12T11:54:00+00:00">12 Nov 2019, 11:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسین شهدادی معاون اقتصادی <b>بندر چابهار </b>در حاشیه بازدید خبرنگاران از ظرفیت ها و پتانسیل های این بندر گفت: در <b>منطقه آزاد</b> چابهار دو بندر شهید کلانتری و شهید بهشتی مستقر هستند که بر این اساس بندر شهید کلانتری جهت تردد شناورهای سنتی بوده و عمده فعالیت های تجاری در بندر شهید بهشتی صورت می گیرد.</p>
      <p>وی افزود: جهت توسعه بندر چابهار ۵ فاز طراحی شده که فاز اول آن هم اکنون به ظرفیت ۸.۵ میلیون تن عملیاتی شده، این در شرایطی است که اولویت اول این بندر، ترانزیت و تأمین کالاهای اساسی مورد نیاز شرق کشور است.</p>
      <p>معاون اقتصادی بندر چابهار تصریح کرد: بندر چابهار اولین بندری است که در دهانه اقیانوس قرار گرفته و فاصله دریایی آن نسبت به سایر بنادر کوتاه تر است، ضمن اینکه در حال حاضر آبخور بندر به ۱۶.۵ متر افزایش یافته که در قالب ۱۷۰۰ متر اسکله مشغول خدمات رسانی است.</p>
      <p>شهدادی با بیان اینکه از ابتدای مهرماه امسال ۳۴۰ هزار تن کالای اساسی وارد بندر چابهار شده است، گفت: میانگین تخلیه کالاهای فله ۱۲ هزار تن و میانگین تخلیه کالاهای غیرفله ۳.۵ هزار تن است به نحوی که هر ساعت در بخش کانتینری هم ۳۲ باکس تخلیه می شود.</p>
      <p>وی اظهارداشت: در بخش کالاهای اساسی ظرف ۵۰ روز گذشته ۳۴۰ هزار تن جو، شکر، برنج و ذرت تخلیه شده و کار حمل آنها نیز همزمان صورت گرفته است، به نحوی که ۸۰ درصد کالاهای تخلیه شده به سمت مناطق دیگر کشور بارگیری شده و از بندر خارج شده است.</p>
      <p>شهدادی خاطرنشان کرد: به هیچ عنوان رسوب کالا در بندر چابهار نداریم و تلاش شده تا با ارائه خدمات، بهترین زمان تخلیه و بارگیری را تجربه نماییم.</p>
      <p>وی از احداث ۸ مکنده غلات با ظرفیت ۶۰۰ تن در ساعت در بندر چابهار خبر داد و گفت: هیچ بندری از کشور چنین ظرفیتی از مکنده ها را ندارد و آخرین تجهیزات روز دنیا در این حوزه مورد استفاده قرار گرفته است، ضمن اینکه تعدادی جرثقیل ساحلی به ظرفیت هر یک بین ۸۰ تا ۱۴۰ هزار تن نیز در این بندر مشغول خدمات رسانی هستند.</p>
    </article>
  </body>
</html>