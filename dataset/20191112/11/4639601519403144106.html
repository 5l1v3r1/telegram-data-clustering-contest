<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/society/metatheseis-ekpaideytikon-deite-tin-egkyklio-ksekinoun-oi-ilektronikes-aitiseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T11:06:42+00:00"/>
    <meta property="og:title" content="Μεταθέσεις εκπαιδευτικών: Δείτε την εγκύκλιο – Ξεκινούν οι ηλεκτρονικές αιτήσεις –"/>
    <meta property="og:description" content="Στη δημοσιότητα έδωσε η ηγεσία του υπουργείου Παιδείας την εγκύκλιο για τις μεταθέσεις εκπαιδευτικών δευτεροβάθμιας εκπαίδευσης σχολικού έτους 2019-2020"/>
  </head>
  <body>
    <article>
      <h1>Μεταθέσεις εκπαιδευτικών: Δείτε την εγκύκλιο – Ξεκινούν οι ηλεκτρονικές αιτήσεις –</h1>
      <h2>Στη δημοσιότητα έδωσε η ηγεσία του υπουργείου Παιδείας την εγκύκλιο για τις μεταθέσεις εκπαιδευτικών δευτεροβάθμιας εκπαίδευσης σχολικού έτους 2019-2020</h2>
      <address><time datetime="2019-11-12T11:06:42+00:00">12 Nov 2019, 11:06</time> by <a rel="author">ΤοΒΗΜΑ Team</a></address>
      <p>Στη δημοσιότητα έδωσε η ηγεσία του υπουργείου Παιδείας την εγκύκλιο για τις μεταθέσεις εκπαιδευτικών δευτεροβάθμιας εκπαίδευσης σχολικού έτους 2019-2020.</p>
      <p>Στο πλαίσιο αυτό, οι ενδιαφερόμενοι εκπαιδευτικοί θα πρέπει να καταθέσουν αιτήσεις από σήμερα έως και τις 25 Νοεμβρίου και ώρα 15:00 μέσω του  Online Συστήματος Διαχείρισης Μητρώου Εκπαιδευτικών και Υποβολής Αιτήσεων Μεταθέσεων (https://teachers.minedu.gov.gr). </p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <p>Μέσα στην ίδια προθεσμία, σύμφωνα με την εγκύκλιο,  υποβάλλονται και οι αιτήσεις οριστικής τοποθέτησης και βελτίωσης, χωρίς να αναγράφονται προτιμήσεις συγκεκριμένων σχολείων. </p>
      <p>Με ευθύνη των Διευθύνσεων, όσοι  οι εκπαιδευτικοί που δεν έχουν τοποθετηθεί οριστικά σε σχολική μονάδα υποχρεούνται να υποβάλουν αίτηση τοποθέτησης. Αίτηση υποβάλλουν και οι εκπαιδευτικοί που δεν έχουν συμπληρώσει πλήρες έτος στην περιοχή οργανικής τους θέσης, καθώς και οι υπηρετούντες με 5ετή θητεία και παράταση αυτής σε Πρότυπα και Πειραματικά Σχολεία εκπαιδευτικοί. </p>
      <h3>Υποβολή αιτήσεων και αποστολής δικαιολογητικών</h3>
      <p>Οι αιτήσεις μετάθεσης υποβάλλονται ηλεκτρονικά από τους ίδιους τους εκπαιδευτικούς μέσω του Online Συστήματος Διαχείρισης Μητρώου Εκπαιδευτικών και Υποβολής Αιτήσεων Μεταθέσεων (https://teachers.minedu.gov.gr).</p>
      <p>Η σύνδεση στο σύστημα γίνεται με το όνομα χρήστη (user name) και τον κωδικό πρόσβασης (password) που χρησιμοποιούν οι εκπαιδευτικοί για την πρόσβασή τους στις υπηρεσίες του Πανελλήνιου Σχολικού Δικτύου (ΠΣΔ). Αναλυτικές οδηγίες του τρόπου ηλεκτρονικής υποβολής των αιτήσεων αναφέρονται στο «ΕΓΧΕΙΡΙΔΙΟ ΧΡΗΣΗΣ» που έχει αναρτηθεί στην αρχική σελίδα της εφαρμογής. </p>
      <p>Οι εκπαιδευτικοί κατά την υποβολή της αίτησης μετάθεσης πρέπει να έχουν υπόψη τους τα ακόλουθα: </p>
      <p>α) Η οριστικοποίηση της αίτησής τους επέχει θέση υπογραφής από τον αιτούντα εκπαιδευτικό, ο οποίος θα λάβει αριθμό πρωτοκόλλου από το ηλεκτρονικό σύστημα και θα πρέπει να αποθηκεύσει ή/και να εκτυπώσει αντίγραφό της σε μορφή pdf.</p>
      <p>Προσθήκη κριτηρίων μετάθεσης μετά την οριστική υποβολή της ηλεκτρονικής αίτησης από τον εκπαιδευτικό δεν θα είναι εφικτή, με την επιφύλαξη των αναφερομένων στην παρ. 1.3. του παρόντος κεφαλαίου. </p>
      <p>Επισημαίνεται ότι η προσωρινή αποθήκευση της αίτησης δεν θεωρείται ως οριστικοποιημένη υποβολή και ως εκ τούτου αιτήσεις που θα παραμείνουν σε κατάσταση «<i>προσωρινής αποθήκευσης</i>» δεν θα ληφθούν υπόψη και ούτε θα γίνουν δεκτά αιτήματα οριστικοποίησης τους μετά το πέρας της προθεσμίας υποβολής αιτήσεων. </p>
      <p>β) Εφιστούμε την προσοχή ως προς την λεπτομερή ανάγνωση της εγκυκλίου καθώς τα στοιχεία που δηλώνονται στην αίτηση μετάθεσης έχουν την έννοια της υπεύθυνης δήλωσης, με βάση τα οριζόμενα στο άρθρο 8 του ν. 1599/1986 (75Α ́) και ψευδής δήλωση συνεπάγεται κυρώσεις που προβλέπονται από την παράγραφο 6 του άρθρου 22 του ίδιου νόμου.</p>
      <p>γ) Αιτήματα σχετικά με τροποποίηση προτιμήσεων δεν θα γίνονται δεκτά.</p>
      <p>ΠΡΟΣΟΧΗ. Για την υποβολή ερωτημάτων ως προς την εγκύκλιο μεταθέσεων οι εκπαιδευτικοί θα απευθύνονται αποκλειστικά στις Διευθύνσεις Δευτεροβάθμιας Εκπαίδευσης όπου ανήκουν οργανικά, ώστε η Υπηρεσία μας να μην κατακλύζεται από ομοειδή ερωτήματα. </p>
      <p>Επισημαίνεται ότι τα απαραίτητα δικαιολογητικά πρέπει να αποσταλούν ή υποβληθούν έως την καταληκτική ημερομηνία υποβολής των αιτήσεων με τη διαδικασία που περιγράφεται παρακάτω, και να αναγράφονται στο πεδίο «ΠΑΡΑΤΗΡΗΣΕΙΣ» της ηλεκτρονικής αίτησης ανά υπηρεσία που απευθύνονται, π.χ. Για το Τμήμα B ́ του Υ.ΠΑΙ.Θ.: Γνωμάτευση Β/θμιας υγειονομικής Επιτροπής Για τη Δ/νση Δ.Ε. Αρκαδίας: Βεβαίωση εργασίας συζύγου. </p>
      <p>Όπου απαιτείται αποστολή δικαιολογητικών στην Κ.Υ. του Υ.ΠΑΙ.Θ., σύμφωνα με τα αναφερόμενα παρακάτω, αυτά θα αποστέλλονται αποκλειστικά και μόνο μέσω της ηλεκτρονικής διεύθυνσης https://mydocs.minedu.gov.gr/ καθώς με αυτόν τον τρόπο πιστοποιείται ο αποστολέας. Για την είσοδο στον ανωτέρω σύνδεσμο απαιτούνται κωδικοί στο TaxisNet. Παρακαλούνται οι ενδιαφερόμενοι εκπαιδευτικοί όπως τα ψηφιοποιήσουν σε αρχείο/α pdf έως 50 ΜΒ, με ανάλυση σάρωσης 200 ή 300 dpi σε ασπρόμαυρο. Τα δικαιολογητικά που θα αποσταλούν με οποιονδήποτε άλλον τρόπο δεν θα ληφθούν υπόψη.</p>
      <p>
        <a href="https://www.in.gr/wp-content/uploads/2019/11/%CE%B5%CE%B3%CE%BA%CF%8D%CE%BA%CE%BB%CE%B9%CE%BF%CF%82-%CE%BC%CE%B5%CF%84%CE%B1%CE%B8%CE%AD%CF%83%CE%B5%CF%89%CE%BD.pdf">Δείτε όλη την εγκύκλιο εδώ</a>
      </p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>