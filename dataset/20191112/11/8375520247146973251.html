<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/nichogo-ne-narili-na-klichka-vzyalisya-za-pidleglih-mer-zaklikav-sbu-ne-zaymatisya-manipulyaciyami-639384.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T11:05:22+00:00"/>
    <meta property="og:title" content="Нічого не «нарили» на Кличка, взялися за підлеглих: мер закликав СБУ не займатися маніпуляціями"/>
    <meta property="og:description" content="Кличко просить Баканова взяти під контроль справи щодо столичних чиновників"/>
  </head>
  <body>
    <article>
      <h1>Нічого не «нарили» на Кличка, взялися за підлеглих: мер закликав СБУ не займатися маніпуляціями</h1>
      <address>
        <time datetime="2019-11-12T11:05:22+00:00">12 Nov 2019, 11:05</time>
      </address>
      <h4>Кличко просить Баканова взяти під контроль справи щодо столичних чиновників</h4>
      <p>Мер Києва Віталій Кличко звернувся до голови Служби безпеки України Івана Баканова із проханням взяти під контроль прозорість і об'єктивність розслідувань щодо порушень столичних чиновників.</p>
      <p>Про це він заявив на початку засідання Київради, <a href="http://kiev.klichko.org/news/?id=3706">повідомляє</a> пресслужба столичного голови.</p>
      <p>«У міст не тільки забирають життєво важливі кошти, а й створюють інші перешкоди в роботі місцевої влади. Наприклад, останнім часом ми чуємо гучні заяви про нібито виявлені факти корупції і порушень у Києві. Але робляться вони, на жаль, голослівно і без подальшого доведення правдивості оприлюдненої інформації», - заявив Кличко. </p>
      <p>Він навів один із прикладів, коли було порушено кримінальну справу та поширено некоректну інформацію у ЗМІ про начебто розкрадання коштів під час закупівлі спортивних човнів для столичної ДЮСШ «Регата». А до цього Департамент молоді та спорту разом із правоохоронними органами провели розслідування щодо використання коштів. </p>
      <p>«І що? Човни знайшлися, тендерні процедури відбувалися згідно з законом. Але ми чуємо гучні заяви про кримінал і так далі. Це тільки один випадок я навів, - сказав Кличко. - І лунає сьогодні ця «сенсаційна» інформація від столичного СБУ! Підкреслю: ми завжди допомагаємо правоохоронним органам. Ми самі постійно проводимо внутрішній аудит».</p>
      <p>Він підкреслив, що за останніх кілька років міська влада передала правоохоронним органам стоси паперів – результати майже 400 перевірок щодо виявлених порушень. А довели до логічного завершення – до суду - одиниці розслідувань.</p>
      <p>«Я звертаюся до глави СБУ – взяти під контроль прозорість і об'єктивність розслідувань. Бо я чув, що зараз деякі діячі намагаються хоч щось «нарити» на Кличка. Не вдається, бо нічого немає. Тому взялися за підлеглих і дестабілізацію роботи міської влади. Ще раз зазначу: ми готові надавати всю необхідну інформацію. Ми співпрацюємо з правоохоронцями в усіх розслідуваннях. І не для показухи та маніпуляцій», - підкреслив Кличко. </p>
      <p>Він зазначив, що всі корупціонери мають бути притягнуті до відповідальності. Але не потрібно призначати винних без доведених фактів і суду виключно заради чиїхось інтересів і медійних сенсацій. </p>
      <p>«Давайте працювати професійно, а не займатися маніпуляціями! Люди очікують справедливості і дотримання законів у державі. А не чергових шоу, які їм намагаються згодувати!» - зазначив мер Києва. </p>
      <p>Нагадаємо, <a href="https://glavcom.ua/kyiv/news/sbu-pidozryuje-chinovnikiv-klichka-u-rozkradanni-milyoniv-priznachenih-dlya-sportivnih-shkil-639188.html">Служба безпеки України заявила про викриття розкрадання бюджетних коштів посадовцями однієї з установ Департаменту молоді та спорту</a> Київської міськдержадміністрації, призначених для спортивних шкіл.</p>
      <p>Водночас перевіркою столичної влади встановлено, що <a href="https://glavcom.ua/kyiv/news/sprava-pro-rozkradannya-milyoniv-priznachenih-dlya-sportshkoli-kmda-provela-svoyu-perevirku-639310.html">поширена СБУ інформація є недостовірною та не підтверджується фактами.</a></p>
      <p>Крім того, повідомлялося, що Служба безпеки України спільно з прокуратурою <a href="https://glavcom.ua/kyiv/news/sbu-pidozryuje-chinovnikiv-klichka-u-mahinaciyah-pid-chas-budivnictva-velikoji-okruzhnoji-dorogi-638700.html">документують протиправні дії чиновників Київської міської держадміністрації під час реалізації проекту «Будівництво Великої Окружної дороги». </a></p>
      <related>
        <a href="https://glavcom.ua/kyiv/news/sprava-pro-rozkradannya-milyoniv-priznachenih-dlya-sportshkoli-kmda-provela-svoyu-perevirku-639310.html"/>
        <a href="https://glavcom.ua/sport/news/sbu-kijivskih-sportivni-chinovniki-zvinuvachuyutsya-v-rozkradannyah-na-milyoni-griven-639267.html"/>
        <a href="https://glavcom.ua/kyiv/news/sbu-pidozryuje-chinovnikiv-klichka-u-rozkradanni-milyoniv-priznachenih-dlya-sportivnih-shkil-639188.html"/>
      </related>
    </article>
  </body>
</html>