<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/roma-capitale/2019/11/12/news/stefano-cucchi-processo-depistaggi-procura-roma-giudice-si-astiene-ex-carabiniere-1238887/"/>
    <meta property="og:site_name" content="Il Tempo"/>
    <meta property="article:published_time" content="2019-11-12T11:56:00+00:00"/>
    <meta property="og:title" content="Colpo di scena al processo Cucchi, il giudice si astiene e slitta tutto"/>
    <meta property="og:description" content="&amp;Egrave; stato subito rinviato il processo sui presunti depistaggi che sarebbero seguiti alla morte di Stefano Cucchi, arrestato il 15 ottobre del 2009 per droga e deceduto sette giorni dopo all&amp;rsquo"/>
  </head>
  <body>
    <article>
      <h6 class="kicker">è UN EX CARABINIERE</h6>
      <h1>Colpo di scena al processo Cucchi, il giudice si astiene e slitta tutto</h1>
      <address>
        <time datetime="2019-11-12T11:56:00+00:00">12 Nov 2019, 11:56</time>
      </address>
      <p>È stato subito rinviato il processo sui presunti depistaggi che sarebbero seguiti alla morte di Stefano Cucchi, arrestato il 15 ottobre del 2009 per droga e deceduto sette giorni dopo all’ospedale Sandro Pertini di Roma.</p>
      <p>Il giudice Federico Bonagalvagno in apertura dell’udienza ha comunicato la sua astensione perché ex carabiniere in congedo, con rapporti con alti ufficiali, come il generale Tullio del Sette, e per aver partecipato a eventi con appartenenti all’Arma. Una decisione dettata dal voler garantire il sereno svolgimento del procedimento. La richiesta di astensione era stata presentata dal legale della famiglia Cucchi e dalle parti civili.</p>
      <p>Per i depistaggi sono imputati il generale Alessandro Casarsa all’epoca dei fatti comandante del Gruppo Roma, e altri 7 carabinieri, tra cui Lorenzo Sabatino, allora comandante del reparto operativo dei carabinieri di Roma. Gli otto carabinieri sono accusati a vario titolo e a seconda delle posizioni di falso, favoreggiamento, omessa denuncia e calunnia.</p>
      <p>Oltre a Casarsa e Sabatino, sono a processo Francesco Cavallo, all’epoca dei fatti tenente colonnello e capo ufficio del comando del Gruppo Roma; Luciano Soligo, all’epoca dei fatti maggiore dell’Arma e comandante della compagnia Roma Montesacro; Massimiliano Colombo Labriola, all’epoca dei fatti comandante della stazione di Tor Sapienza; Francesco Di Sano, all’epoca in servizio alla stazione di Tor Sapienza; Tiziano Testarmata, comandante della quarta sezione del nucleo investigativo dei Carabinieri e il carabiniere Luca DeCianni, accusato di falso e di calunnia.</p>
      <p>Il processo è stato aggiornato al prossimo 16 dicembre.</p>
      <related>
        <h4>Articoli Correlati</h4>
        <a href="https://www.iltempo.it/roma-capitale/2019/10/03/news/stefano-cucchi-processo-bis-carabinieri-pm-chiede-18-anni-di-bernardo-dalessandro-assoluzione-tedesco-mandolini-nicolardi-condanna-carcere--pene-reclusione-arma-rebibbia-1219435/"/>
        <a href="https://www.iltempo.it/roma-capitale/2019/10/03/news/stefano-cucchi-processo-pm-pubblico-ministero-arma-carabinieri-aula-depistaggio-roma-1219307/"/>
        <a href="https://www.iltempo.it/cronache/2019/04/17/news/depistaggio-inchiesta-morte-stefano-cucchi-richiesta-rinvio-giudizio-otto-carabinieri-alessandro-casarsa-lorenzo-sabatino-pignatone-1138219/"/>
      </related>
    </article>
  </body>
</html>