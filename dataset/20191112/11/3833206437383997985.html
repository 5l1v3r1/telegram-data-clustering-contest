<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Zaradi-brutalnoto-romsko-napadenie-v-Kamenar-feldsherut-e-podal-ostavka-913139"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T11:06:00+00:00"/>
    <meta property="og:title" content="Заради бруталното ромско нападение в Каменар фелдшерът е подал оставка"/>
    <meta property="og:description" content="Станаха ясни подробности от бруталното нападение над фелдшер от Центъра за спешна и неотложна помощ ..."/>
  </head>
  <body>
    <article>
      <h1>Заради бруталното ромско нападение в Каменар фелдшерът е подал оставка</h1>
      <address>
        <time datetime="2019-11-12T11:06:00+00:00">12 Nov 2019, 11:06</time>
      </address>
      <p>Станаха ясни подробности от бруталното нападение над фелдшер от Центъра за спешна и неотложна помощ във Варна при отзоваването му на повикване в с. Каменар.</p>
      <p>Началникът на Центъра д-р Мая Рашева сподели за <b>Varna24.bg</b>, че след нападението медикът е подал оставка, тъй като това не е първият му подобен случай. </p>
      <p>Конфликтната ситуация се е разиграла след 14.30 часа вчера, когато екип на Бърза помощ е повикан на адрес в Каменар при пациентка с хронични заболявания. Докато преглежда жената, фелдшерът е получил удари и блъскане от близък на болната. </p>
      <p>Въпреки нападението, медикът е поставил инжекция и е изпълнил професионалните си задължения съвестно, като междувременно е подаден сигнал на тел. 112. На място се е отзовал екип на Второ РПУ-Варна. </p>
      <p>Д-р Рашева допълни, че с нападението е запознато Министерство на здравеопазването, както и РЗИ-Варна, тъй като от 2017 г. се работи по линия на съвместните действия при подобна ситуация. </p>
      <p>Очаква се да бъде сезирана прокуратурата. След инцидента 50-годишният медик Христомир Куманов е подал оставка. Той е споделил, че това не е първият му подобен случай. Същият е бил заплашван от близки на пациент, докато е работил към ЦСМП във Велико Търново. </p>
      <p>От пресцентъра на полицията също дадоха официална информация за медията ни. Оттам коментираха, че след подадения сигнал от екипа на Бърза помощ по случая има заведена преписка. Според информацията на полицията фелдшерът е бил обект на "грубо отношение". Изясняват се детайлите по инцидента, фактите са докладвани и в прокуратурата, допълниха от ОД МВР Варна. Оттам не уточниха дали нападателят е задържан.</p>
    </article>
  </body>
</html>