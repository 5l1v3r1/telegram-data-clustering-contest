<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821073.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T11:33:00+00:00"/>
    <meta property="og:title" content="توضیحات سخنگوی هیئت رئیسه مجلس درباره جلسه غیرعلنی"/>
    <meta property="og:description" content="به گزارش ایسنا، اسدالله عباسی در حاشیه جلسه علنی صبح امروز (سه‌شنبه) مجلس در جمع خبرنگاران با اشاره به جلسه غیرعلنی صبح امروز مجلس گفت: در آستانه ارائه لایحه بودجه سال ۹۹ به مجلس شورای اسلامی هستیم، بودجه سال ۹۹ در مقایسه با بودجه سال ۹۸، از نظر شکلی و محتوایی مورد ارزیابی قرار گرفت تا ببینیم چقدر توانستیم از بودجه‌ای که به نفت وابسته نباشد، را محقق کنیم."/>
  </head>
  <body>
    <article>
      <h1>توضیحات سخنگوی هیئت رئیسه مجلس درباره جلسه غیرعلنی</h1>
      <address>
        <time datetime="2019-11-12T11:33:00+00:00">12 Nov 2019, 11:33</time>
      </address>
      <p>سخنگوی هیئت رئیسه مجلس شورای اسلامی از بررسی چگونگی کاهش وابستگی بودجه به نفت و ضرورت جلوگیری از انتظارات کاذب در بودجه سال آینده در جلسه غیرعلنی امروز مجلس خبر داد.</p>
      <p>به گزارش ایسنا، اسدالله عباسی در حاشیه جلسه علنی صبح امروز (سه‌شنبه) مجلس در جمع خبرنگاران با اشاره به جلسه غیرعلنی صبح امروز مجلس گفت: در آستانه ارائه لایحه بودجه سال ۹۹ به مجلس شورای اسلامی هستیم، بودجه سال ۹۹ در مقایسه با بودجه سال ۹۸، از نظر شکلی و محتوایی مورد ارزیابی قرار گرفت تا ببینیم چقدر توانستیم از بودجه‌ای که به نفت وابسته نباشد، را محقق کنیم.</p>
      <p>وی افزود: در رابطه با مالیات ما ۱۳۵ هزار میلیارد تومان بودجه مالیاتی پیش بینی کردیم و با توجه به اعمال قانونی که قوه قضائیه داشت و همچنین حذف معافیت‌های مالیاتی غیر ضروری، حدود ۱۵۰ هزار میلیارد تومان تحقق پیدا کرده یعنی مبلغ از پیش‌بینی‌ها بیشتر شده است.</p>
      <p>این نماینده مجلس ادامه داد: باید بدانیم که سال آینده چقدر بودجه مالیاتی، فروش اوراق و فروش شرکت‌های دولتی را داشته باشیم، همه اینها باید در سطحی باشد که بتوانیم هزینه‌های کشور را تأمین کنیم و در تملک دارایی‌ها هم طوری رفتار کنیم که انتظار کاذب ایجاد نشود.</p>
      <p>عباسی همچنین تصریح کرد: امیدواریم دولت از نظر شکلی و محتوایی بودجه‌ای را به مجلس بیاورد که قابل تحقق باشد و مانند سال ۹۸ برخی ردیف‌ها تخصیص ۴۰ درصدی داشته باشد و همچنین توازن منطقه‌ای هم در آن لحاظ شده باشد. همچنین بودجه باید به  گونه‌ای باشد که آقای رئیس جمهور در سفرهای استانی بر اساس منطقی عادلانه، وعده دهند و انتظارها واقعی باشد.</p>
      <p>سخنگوی هیئت رئیسه مجلس در ادامه با اشاره به مباحث مطرح شده در جلسه غیرعلنی مجلس دررابطه با گام چهارم کاهش تعهدات نیز گفت: گام چهارم موضع استراتژیک نظام است و با دقت و محاسبه شده انجام می‌شود و همانطور که رهبر معظم انقلاب فرمودند مذاکره‌ای نخواهیم داشت، اگر هم مذاکره‌ای باشد چهارچوب ۱+۵ خواهد بود آن هم در صورتی که تحریم‌ها برداشته شود. در این جلسه همچنین سفر روحانی به نیویورک و دیدارها و پیشنهاداتی که رئیس جمهور فرانسه برای آقای روحانی داشت را هم مورد بحث قرار دادیم.</p>
    </article>
  </body>
</html>