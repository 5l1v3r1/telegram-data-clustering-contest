<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesti-celnici-zadrzeli-stovky-tun-nelegalne-prevazeneho-odpadu/1820023?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T11:17:00+00:00"/>
    <meta property="og:title" content="Čeští celníci zadrželi stovky tun nelegálně převáženého odpadu"/>
    <meta property="og:description" content="Praha - Stovky tun nelegálně převáženého odpadu zadrželi během deseti dní čeští celníci při celorepublikové kontrolní akci. Většinou se jednalo o plast smíchaný s komunálním odpadem, který byl přepravován oficiálně jako čistý plastový odpad. Mířil převážně z Německa do Česka a Polska. Letos odhalili celníci již 48 případů nelegální přepravy odpadů, zatímco loni jich bylo za celý rok 19. V tiskové zprávě to oznámila mluvčí generálního ředitelství cel Hana Prudičová."/>
  </head>
  <body>
    <article>
      <h1>Čeští celníci zadrželi stovky tun nelegálně převáženého odpadu</h1>
      <address><time datetime="2019-11-12T11:17:00+00:00">12 Nov 2019, 11:17</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Stovky tun nelegálně převáženého odpadu zadrželi během deseti dní čeští celníci při celorepublikové kontrolní akci. Většinou se jednalo o plast smíchaný s komunálním odpadem, který byl přepravován oficiálně jako čistý plastový odpad. Mířil převážně z Německa do Česka a Polska. Letos odhalili celníci již 48 případů nelegální přepravy odpadů, zatímco loni jich bylo za celý rok 19. V tiskové <a href="https://www.celnisprava.cz/cz/tiskove-zpravy/2019/Stranky/behem-pouhych-deseti-dnu-celnici-zabranili-nelegalni-preprave.aspx">zprávě</a> to oznámila mluvčí generálního ředitelství cel Hana Prudičová.</p>
      <p>Kontrolní akce byla zaměřena na hlavní mezinárodní tahy poblíž vytipovaných bývalých hraničních přechodů i ve vnitrozemí. Při 1113 kontrolách celníci odhalili 17 kamionů, které v rozporu s předpisy převážely 410 tun odpadů. "Vzhledem k tomu, že celníci odhalili porušení právních předpisů při přepravě odpadů, byla vozidla odstavena a podněty předány ministerstvu životního prostředí a České inspekci životního prostředí k přijetí dalších opatření," uvedla mluvčí.</p>
      <p>"Ve více jak polovině množství se jednalo o směsný odpad - směs plastu a komunálního odpadu, který byl deklarován jako čistý plast," sdělila mluvčí celníků. "Podle předložené dokumentace mělo být 16 případů určeno pro Polsko a Českou republiku. Jedna vykládka se měla uskutečnit v Bulharsku. Odpad byl dovážen v 11 případech z Německa, v pěti z Itálie a v jednom z Rakouska," doplnila.</p>
      <p>S nelegálním skladováním odpadu ze západu Evropy se Česko potýká již léta. Zhruba deset let se například v Hůrách na Českobudějovicku potýkali se skládkou asi 6000 tun odpadu, které tam navezla z Německa firma, jež následně zkrachovala. Zlikvidovat se skládku povedlo až koncem roku 2016. V témže roce také skončila likvidace nelegální skládky 9000 tun německého odpadu v Bulovce na Liberecku, kam byl odpad navážen od roku 2004 údajně k recyklaci.</p>
    </article>
  </body>
</html>