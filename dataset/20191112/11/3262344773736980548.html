<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33035/satelliti-starlink-musk-internet-spazio"/>
    <meta property="og:site_name" content="DDay.it"/>
    <meta property="article:published_time" content="2019-11-12T11:28:00+00:00"/>
    <meta property="og:title" content="Altri 60 satelliti Starlink di Elon Musk in orbita per portare internet dallo spazio"/>
    <meta property="og:description" content="I 60 nuovi Starlink si aggiungono agli altri 60 lanciati a maggio. Tra 24 lanci si compirà la copertura iniziale del globo, per far arrivare internet direttamente dall’orbita terrestre sui territori che non possono averla."/>
  </head>
  <body>
    <article>
      <h1>Altri 60 satelliti Starlink di Elon Musk in orbita per portare internet dallo spazio</h1>
      <h2>I 60 nuovi Starlink si aggiungono agli altri 60 lanciati a maggio. Tra 24 lanci si compirà la copertura iniziale del globo, per far arrivare internet direttamente dall’orbita terrestre sui territori che non possono averla.</h2>
      <address><time datetime="2019-11-12T11:28:00+00:00">12 Nov 2019, 11:28</time> by <a rel="author">Sergio Donato</a></address>
      <p>Continua l’attrazione di Elon Musk per il cosmo, soprattutto quando essa è parte del piano di messa in orbita dei satelliti che formeranno la galassia Starlink, deputata a fornire internet dallo spazio a tutto il pianeta. <b>Altri 60 satelliti in orbita, utilizzando un modulo Falcon 9 che è già al suo quarto atterraggio</b>.</p>
      <p>Il modulo Falcon 9 usato come primo stadio ha già portato su tre satelliti per “conto terzi”: l’Iridium-7, il SAOCOM-1A, e il Nusantara Satu. Questa volta però ha svolto una missione “in casa”, per SpaceX. Partito da Cape Canaveral,<b> il Falcon 9 è schizzato verso la termosfera terrestre per rilasciare il suo carico di 60 satelliti Starlink a 300 km di altezza</b>.</p>
      <p> </p>
      <h3>Una rete (futura) da 12.000 satelliti</h3>
      <p>Mentre il Falcon 9 tornava verso Terra, <b>atterrando dolcemente sulla navedrone “Of Course I Still Love You” al largo dell’Oceano Atlantico</b>, pronto a essere riutilizzato per la prossima missione, il secondo stadio ha proseguito fino a raggiungere una velocità massima di 26.768 Km/h e un’altezza di 300 Km. Allo scoccare di un’ora di missione dal lancio, ha quindi rilasciato i 60 Starlink che si andranno a unire agli altri <a href="https://www.dday.it/redazione/30838/elon-musk-primo-lancio-costellazione-satelliti-internet">60 lanciati a maggio</a>.</p>
      <figure>
        <img src="https://cdn.dday.it/system/uploads/picture/image/58609/content_small_bg_debris.jpg"/>
        <figcaption>L'altezza orbitale dei satelliti Starlink</figcaption>
      </figure>
      <p>Dai 300 Km, i piccoli satelliti dal peso unitario di 260 Kg si sposteranno gradualmente in un’orbita a 550 Km di altezza per cominciare ad ampliare la rete satellitare Starlink. <b>Siamo solo agli inizi, perché al suo massimo la rete sarà composta da 12.000 satelliti</b>.</p>
      <p><b>Gli Starlink hanno il compito di far “piovere” sulla Terra internet dallo spazio</b>, soprattutto su quei territori dove per costi e disponibilità di infrastrutture, come le zone povere o rurali del pianeta, la rete mondiale delle informazioni non è ancora riuscita ad arrivare.</p>
      <figure>
        <iframe data-src="https://twitter.com/elonmusk/status/1186523464712146944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3> </h3>
      <figure>
        <img src="https://cdn.dday.it/system/uploads/picture/image/58610/content_small_bg_globe.jpg"/>
      </figure>
      <h3> </h3>
      <h3> </h3>
      <h3>Tra 24 lanci, internet dallo spazio in tutto il mondo</h3>
      <p>I 60 nuovi satelliti hanno ricevuto miglioramenti tecnologici, aumentando la capacità di trasmissione che ora <b>può utilizzare entrambe le bande di frequenza Ka (26.5-40 GHz) e Ku (12-18 GHz) dello spettro elettromagnetico</b>.</p>
      <p>Musk sembra anche attento a ciò che sta mandando in orbita, dato che <b>i satelliti Starlink sono progettati per bruciare completamente nell’atmosfera al rientro a Terra alla fine del loro ciclo di vita</b>.</p>
      <p>Anche per una questione di test da effettuare, e nonostante la “vena umanitaria” insita nella missione finale, Starlink ha il primo obiettivo di offrire un servizio internet in alcune parti degli Stati Uniti e del Canada dopo sei lanci. Successivamente, si espanderà in modo progressivo, <b>ottenendo una iniziale copertura del mondo popolato dopo ventiquattro lanci</b>.</p>
    </article>
  </body>
</html>