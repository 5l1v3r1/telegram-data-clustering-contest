<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/g7xnja/kong-harald-til-stort-arrangement-i-trondheim"/>
    <meta property="og:site_name" content="Aftenbladet"/>
    <meta property="article:published_time" content="2019-11-12T11:47:04+00:00"/>
    <meta property="og:title" content="Kong Harald kommer til håndball-EM i Trondheim"/>
    <meta property="og:description" content="Kong Harald vil være på tribunen i Trondheim når Norges håndballherrer spiller sin åpningskamp i EM-sluttspillet i januar neste år."/>
  </head>
  <body>
    <article>
      <h1>Kong Harald kommer til håndball-EM i Trondheim</h1>
      <h2>Kong Harald vil være på tribunen i Trondheim når Norges håndballherrer spiller sin åpningskamp i EM-sluttspillet i januar neste år.</h2>
      <address><time datetime="2019-11-12T11:47:04+00:00">12 Nov 2019, 11:47</time> by <a rel="author">NTB</a></address>
      <p>– Det er veldig hyggelig at Kongen har takket ja til å overvære EM, sier president i Norges Håndballforbund, Kåre Geir Lio, i en <a href="https://www.handball.no/nyheter/2019/11/kong-harald-gjest-under-handball-em-i-trondheim/">pressemelding</a>.</p>
      <p>Norge er medarrangør av håndball-EM for menn i januar 2020, sammen med Sverige og Østerrike. Norge møter Bosnia-Hercegovina (10. januar), Frankrike (12. januar) og Portugal (14. januar) i gruppespillet.</p>
      <aside>
        <a href="https://www.aftenbladet.no/article/sa-70oozv.html">Stor kåring: Her er de 10 største håndballtalentene i Norge</a>
      </aside>
      <p>– Vi har hatt Kongen som gjest også tidligere, både under håndballmesterskap på hjemmebane, på NM-finaler og i forbindelse med De olympiske leker. Han har vist seg som en svært engasjert og oppdatert tilskuer. Vi gleder oss til å vise ham den nye arenaen, og ikke minst la ham få oppleve verdensklassehåndball anført av de folkekjære håndballgutta, sier Lio.</p>
      <p>Kongen var også på tribunen da håndballjentene ble verdensmestere på hjemmebane på Lillehammer i 1999. Den dramatiske finalen ble avgjort etter doble ekstraomganger.</p>
    </article>
  </body>
</html>