<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140617/%DB%B1%DB%B9%DB%B0%DB%B4-%D9%85%D9%84%DA%A9-%D9%88%D8%A7%DA%AF%D8%B0%D8%A7%D8%B1-%D8%B4%D8%AF%D9%87-%D8%B4%D9%87%D8%B1%D8%AF%D8%A7%D8%B1%DB%8C-%D8%AA%D9%87%D8%B1%D8%A7%D9%86-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D8%AF%D9%86%D8%AF-%D9%BE%D8%B1%D9%88%D9%86%D8%AF%D9%87-%D9%82%D8%B6%D8%A7%DB%8C%DB%8C-%DB%B3%DB%B1%DB%B3-%D9%85%D9%84%DA%A9"/>
    <meta property="og:site_name" content="boursepress.ir"/>
    <meta property="article:published_time" content="2019-11-12T11:17:00+00:00"/>
    <meta property="og:title" content="۱۹۰۴ ملک واگذار شده شهرداری تهران شناسایی شدند/ پرونده قضایی ۳۱۳ ملک"/>
    <meta property="og:description" content="معاون نظارت شورای شهر تهران با اعلام شناسایی ۱۹۰۴ ملک واگذار شده در شهرداری از تشکیل پرونده قضایی برای ۳۱۳ ملک و تخلیه ۱۷۳ ملک خبر داد."/>
  </head>
  <body>
    <article>
      <h1>۱۹۰۴ ملک واگذار شده شهرداری تهران شناسایی شدند/ پرونده قضایی ۳۱۳ ملک</h1>
      <h2>معاون نظارت شورای شهر :</h2>
      <address>
        <time datetime="2019-11-12T11:17:00+00:00">12 Nov 2019, 11:17</time>
      </address>
      <p>
        <i>معاون نظارت شورای شهر تهران با اعلام شناسایی ۱۹۰۴ ملک واگذار شده در شهرداری از تشکیل پرونده قضایی برای ۳۱۳ ملک و تخلیه ۱۷۳ ملک خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، افشین حبیب زاده در مورد سرانجام شناسایی املاک شهرداری که حق بهره برداری به افراد غیر واگذار شده به ایسنا  گفت: براساس مصوبه شورای شهر پنجم، تمام واگذاری املاک شهرداری به افراد غیر ، باید با مصوبه شورای شهر باشد. برهمین اساس از شهرداری درخواست شد تا فهرست کلیه واگذاری املاک به افراد حقیقی، حقوقی و... را ارائه تا پس از بررسی مجددا شورای شهر ، اجازه بهره برداری تصویب شود.</p>
      <p>وی افزود: طبق آخرین آمار دریافتی در مورد شناسایی املاک واگذار شده، شهرداری تهران حق بهره برداری ۱۹۰۴ ملک را به افراد غیر سپرده که برخی از این املاک چند واحدی هستند. از این تعداد ۹۴۲ ملک را شهرداری تهران در قالب سرای محله و.. مورد بهره برداری قرار داده که البته این موارد نیز باید از شورای شهر مجوز بگیرد. بر اساس شنیده‌ها، گویا شهرداری لایحه کلی برای این ۹۴۲ ملک تقدیم شورا کرده تا در قالب یک لایحه اجازه بهره برداری از این املاک را اخذ کند.</p>
      <p>این مقام مسئول با بیان اینکه براساس این گزارش، ۹۶۲ ملک شهرداری تهران در اختیار اشخاص حقیقی و حقوقی است که از این میان برای ۳۱۳ ملک پرونده قضایی تشکیل شده ، ادامه داد: از این ۳۱۳ پرونده قضایی، ۱۷۳ ملک به طور کامل تخلیه شده اما برای سایر موارد هنوز اقدام جدی صورت نگرفته که از شهرداری خواستیم سریع‌تر برای بازپس گیری و ساماندهی ۶۴۹ ملک باقی مانده که در ید افراد حقیقی، حقوقی و... است، اقدام کنند.</p>
      <p>حبیب زاده با انتقاد از رویه کند شناسایی و ساماندهی املاک شهرداری که در اختیار افراد غیر قرار دارد، گفت: بار‌ها نسبت به موضوع تأخیر در اقدام به بازپس گیری املاک توسط شهرداری اعتراض کردیم؛ البته ما از شهرداری می‌خواهیم لایحه‌ای درمورد واگذاری حق بهره برداری به شورا بیاورند تا با تشریح دلایل اعلام بتوانیم در مورد ارائه حق بهره برداری یا سلب این امتیاز از املاک شهرداری، اظهارنظر کنیم.</p>
      <p>انتهای پیام</p>
    </article>
  </body>
</html>