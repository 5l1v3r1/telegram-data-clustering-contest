<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231725/"/>
    <meta property="og:site_name" content="Українська правда"/>
    <meta property="article:published_time" content="2019-11-12T11:10:38+00:00"/>
    <meta property="og:title" content="Арахамія каже, що стіну на Донбасі Зеленському не пробачать ніколи"/>
    <meta property="og:description" content="Глава фракції “Слуга народу” Давид Арахамія зазначає, що втрату окупованих територій українці не пробачать президенту країни."/>
  </head>
  <body>
    <article>
      <h1>Арахамія каже, що стіну на Донбасі Зеленському не пробачать ніколи</h1>
      <address>
        <time datetime="2019-11-12T11:10:38+00:00">12 Nov 2019, 11:10</time>
      </address>
      <p>Глава фракції "Слуга народу" Давид Арахамія зазначає, що втрату окупованих територій українці не пробачать президенту країни.</p>
      <p>Про це він розповів в інтерв'ю <a href="https://www.liga.net/politics/interview/stenu-na-donbasse-zelenskomu-nikogda-ne-prostyat-intervyu-s-davidom-arahamiey">Liga.net.</a></p>
      <p>Коментуючи дослідження "Дзеркала тижня" про настрої на Донбасі, Арахамія зазначив, що ця статистика його засмутила.</p>
      <p>"Перша думка: добре б цю статистику підтвердити ще якимись джерелами. Але я схильний їй більше вірити, ніж не вірити. Що з цим робити? Для того, щоб виграти уми, треба на них впливати. Треба робити телеканали і сайти. Зміна менталітету - справа не швидка", - сказав глава фракції.</p>
      <p>На ремарку, що може це ще говорить про те, що треба ставити стіну, адже проект Зеленського про реінтеграцію розсипається, Арахамія сказав:</p>
      <p>"Якщо ви поставите стіну і де-факто визнаєте втрату територій - вам цього не пробачать ніколи".</p>
      <p>На ремарку журналіста, що не Зеленський їх втратив, Арахамія також зазначив:</p>
      <p>"Завжди запам'ятають, при кому це було. Це історія, в яку не включатиметься жоден з політиків в цьому світі".</p>
      <p>
        <b>Детально про дослідження ДТ читайте в матеріалі УП: </b>
        <a href="https://www.pravda.com.ua/articles/2019/11/11/7231657/">
          <b>
            <i>Хотіти в Росію та довіряти Путіну. Чи можна проводити опитування в умовах окупації</i>
          </b>
        </a>
      </p>
      <p>
        <b>Нагадаємо:</b>
      </p>
      <ul>
        <li>9 листопада видання "Дзеркало тижня" оприлюднило спільне з Українським інститутом майбутнього дослідження громадської думки в ОРДЛО. Опитування проводила "Нью-імідж маркетинг груп" з 7 по 31 жовтня 2019 року. </li>
        <li>Результати цього дослідження свідчать, що дуже хорошої або хорошої думки про президента України Володимира <a href="https://www.pravda.com.ua/news/2019/11/10/7231556/">Зеленського</a> – 19% мешканців окупованого Донбасу, швидше поганої або дуже поганої – 78,9%.</li>
        <li>Крім того, 50,9% мешканців окупованих територій вважають, що нинішні території ОРДЛО мають стати частиною <a href="https://www.pravda.com.ua/news/2019/11/10/7231553/">Росії</a>, 13,4% – "частиною Росії, але з особливим статусом".</li>
        <li>На думку мешканців ОРДЛО, за конфлікт на Сході України більшою мірою відповідальна <a href="https://www.pravda.com.ua/news/2019/11/9/7231472/">українська</a> влада після Майдану та місцеві активісти,  а також США. </li>
        <li>Найбільшою довірою в мешканців ОРДЛО користується президент РФ Володимир <a href="https://www.pravda.com.ua/news/2019/11/10/7231512/">Путін</a>.</li>
        <li>Водночас, 57,8% жителів тимчасово непідконтрольних Україні територій Донецької та Луганської областей назвали себе <a href="https://www.pravda.com.ua/news/2019/11/9/7231458/">громадянами</a> України.</li>
        <li>Директор "Нью-імідж маркетинг груп" розповів, як його компанія змогла <a href="https://www.pravda.com.ua/news/2019/11/11/7231658/">опитати</a> мешканців окупованих територій Луганської та Донецької областей.</li>
      </ul>
      <related>
        <a href="https://www.pravda.com.ua/news/2019/11/12/7231709/"/>
        <a href="https://www.pravda.com.ua/news/2019/11/12/7231686/"/>
        <a href="https://www.pravda.com.ua/news/2019/11/12/7231680/"/>
      </related>
    </article>
  </body>
</html>