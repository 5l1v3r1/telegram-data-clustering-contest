<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/cm-pinarayi-vijayan-share-selfie-with-pranav-343.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T11:38:00+00:00"/>
    <meta property="og:title" content="'ഹൃദയസ്പര്‍ശിയായ അനുഭവം'; ദുരിതാശ്വാസ നിധിയിലേക്ക് സംഭാവന നല്‍കാനെത്തിയ പ്രണവിനെ കുറിച്ച് പിണറായി"/>
    <meta property="og:description" content="Pinarayi Vijayan Kerala തിരുവനന്തപുരം: രാവിലെ നിയമസഭയിലെ ഓഫീസില്‍ എത്തിയപ്പോഴുണ്ടായ ഹൃദയസ്പര്‍ശിയായ അനുഭവം പങ്കുവെച്ച് മുഖ്യമന്ത്രി പിണറായി വിജയന്‍. ഇരു കൈകളും ഇല്ലാത്ത ആ"/>
  </head>
  <body>
    <article>
      <h1>'ഹൃദയസ്പര്‍ശിയായ അനുഭവം'; ദുരിതാശ്വാസ നിധിയിലേക്ക് സംഭാവന നല്‍കാനെത്തിയ പ്രണവിനെ കുറിച്ച് പിണറായി</h1>
      <address><time datetime="2019-11-12T11:38:00+00:00">12 Nov 2019, 11:38</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: രാവിലെ നിയമസഭയിലെ ഓഫീസില്‍ എത്തിയപ്പോഴുണ്ടായ ഹൃദയസ്പര്‍ശിയായ അനുഭവം പങ്കുവെച്ച് മുഖ്യമന്ത്രി പിണറായി വിജയന്‍. ഇരു കൈകളും ഇല്ലാത്ത ആലത്തൂരിലെ ചിത്രകാരനായ പ്രണവ് തന്റെ ജന്മദിനത്തില്‍ ദുരിതാശ്വാസ നിധിയിലേക്ക് സംഭാവന നല്‍കാന്‍ വന്ന അനുഭവമാണ് പിണറായി വിജയന്‍ പങ്കുവെച്ചത്.</p>
      <p>പ്രണവിന്റെ കാല്‍പിടിച്ച് മുഖ്യമന്ത്രി കുശലാന്വേഷണം നടത്തുന്നതും കാലുപയോഗിച്ച് പ്രണവ് സെല്‍ഫിയെടുക്കുന്ന ചിത്രവും മുഖ്യമന്ത്രി ഫേസ്ബുക്ക് പേജില്‍ പങ്കുവെച്ചിട്ടുണ്ട്.</p>
      <p>
        <b>പിണറായി വിജയന്റെ ഫേസ്ബുക്ക് കുറിപ്പ്</b>
      </p>
      <p>രാവിലെ നിയമസഭയിലെ ഓഫീസില്‍ എത്തിയപ്പോള്‍ ഒരു ഹൃദയ സ്പര്‍ശിയായ അനുഭവം ഉണ്ടായി. ഇരു കൈകളും ഇല്ലാത്ത ആലത്തൂരിലെ ചിത്രകാരനായ കൊച്ചുമിടുക്കന്‍ പ്രണവ് തന്റെ ജന്മദിനത്തില്‍ ദുരിതാശ്വാസ നിധിയിലേക്ക് സംഭാവന നല്‍കാന്‍ വന്നതായിരുന്നു അത്.</p>
      <figure>
        <img src="https://www.doolnews.com/assets/2019/11/pinarayi-selfie.jpg"/>
      </figure>
      <p>ടെലിവിഷന്‍ റിയാലിറ്റി ഷോകളിലൂടെ കിട്ടിയ തുകയാണ് പ്രണവ് കൈമാറിയത്. ജീവിതത്തിലെ രണ്ട് കൈകള്‍ അച്ഛനും അമ്മയുമാണെന്ന് കൂടെ വന്ന അച്ഛന്‍ ബാലസുബ്രഹ്മണ്യത്തെയും അമ്മ സ്വര്‍ണകുമാരിയെയും സാക്ഷിനിര്‍ത്തി പ്രണവ് പറഞ്ഞു. കെ.ഡി. പ്രസേനന്‍ എം.എല്‍.എയും കൂടെയുണ്ടായി.</p>
      <related>
        <a href="https://www.doolnews.com/ayodhya-supreme-court-verdict-iuml-meeting-criticise-cpim-and-aimim-454.html?utm_source=doolnews&amp;utm_medium=related"/>
      </related>
      <p>സര്‍ക്കാര്‍ ഭിന്നശേഷിക്കാരുടെ കൂടെയുണ്ട് എന്ന് നൂറു ശതമാനം വിശ്വാസമുണ്ടെന്ന് പ്രണവ് പറഞ്ഞു. വലിയ മൂല്യമാണ് പ്രണവിന്റെ ഈ സംഭാവനക്കുള്ളതെന്ന് പറഞ്ഞു. ചിറ്റൂര്‍ ഗവ. കോളേജില്‍ നിന്ന് ബികോം ബിരുദം നേടിയ പ്രണവ് പി.എസ്. സി കോച്ചിംഗിന് പോവുകയാണിപ്പോള്‍. കാല്‍ ഉപയോഗിച്ച് സെല്‍ഫിയും എടുത്ത് ഏറെ നേരം സംസാരിച്ചാണ് പ്രണവിനെ സന്തോഷപൂര്‍വം യാത്രയാക്കിയത്…</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <img src="https://www.doolnews.com/assets/2019/11/pinarayi2.jpg"/>
      </figure>
      <p>മുഖ്യമന്ത്രിയുടെ പോസ്റ്റിനെ അഭിനന്ദിച്ച് നിരവധി പേരാണ് സോഷ്യല്‍ മീഡിയയില്‍ രംഗത്തെത്തിയത്. അസുഖകരമെന്ന് തോന്നിച്ച ഒരു പ്രഭാതത്തില്‍ ആത്മവിശ്വാസം നല്‍കിയ ചിത്രമാണ് ഇതെന്നും ദുരിതാശ്വാസ നിധിയിലേക്ക് ഒന്നും നല്‍കരുതെന്ന് പറഞ്ഞവര്‍ക്കുള്ള മറുപടിയാണ് ഇതെന്നുമാണ് ചിലര്‍ പ്രതികരിക്കുന്നത്.</p>
      <p>ഇഷ്ടവും സ്‌നേഹവും വാത്സല്യവും ബഹുമാനവും ആദരവും കരുതലുമുളള ഹൃദയസ്പര്‍ശിയായ പോസ്റ്റാണ് ഇതെന്നും പ്രിയ സഹോദരന്‍ പ്രണവിനും സഖാവിനും സ്‌നേഹാഭിവാദനങ്ങള്‍ എന്നും ചിലര്‍ കുറിക്കുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/uFJbozRBtoQ" width="500" height="281" data-service="Youtube" scrolling="no"/>
      </figure>
    </article>
  </body>
</html>