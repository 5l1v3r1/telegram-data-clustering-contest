<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/r-pozela-paskyre-l-pernava-policijos-atase-jungtineje-karalysteje-54330/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-12T11:41:15+00:00"/>
    <meta property="og:title" content="R. Požėla paskyrė L. Pernavą policijos atašė Jungtinėje Karalystėje"/>
    <meta property="og:description" content="Generalinis komisaras Renatas Požėla antradienį pasirašė įsakymą dėl buvusio policijos vadovo Lino Pernavo skyrimo policijos atašė Jungtinėje Karalystėje."/>
  </head>
  <body>
    <article>
      <h1>R. Požėla paskyrė L. Pernavą policijos atašė Jungtinėje Karalystėje</h1>
      <address><time datetime="2019-11-12T11:41:15+00:00">12 Nov 2019, 11:41</time> by <a rel="author">BNS</a></address>
      <p>Generalinis komisaras Renatas Požėla antradienį pasirašė įsakymą dėl buvusio policijos vadovo Lino Pernavo skyrimo policijos atašė Jungtinėje Karalystėje.</p>
      <p>Policijos departamento atstovas Ramūnas Matonis BNS sakė, kad L. Pernavas į naujas pareigas skiriamas nuo lapkričio 12 dienos.</p>
      <p>Vyriausybės sprendimu nauja policijos atašė Jungtinėje Karalystėje pareigybė buvo įsteigta šių metų spalio pabaigoje.</p>
      <p>Į šias pareigas asmuo skiriamas generalinio komisaro sprendimu, prieš tai kandidatūrą suderinus su Užsienio reikalų ministerija.</p>
      <p>L. Pernavas anksčiau didžiausiu iššūkiu naujose pareigose įvardijo užsitęsusią nežinomybę dėl „Brexito“. Jis į Londoną žadėjo vykti be šeimos.</p>
      <p>Specialusis policijos atašė galės tiesiogiai bendradarbiauti su Jungtinės Karalystės teisėsauga, padėti tikrinti informaciją, identifikuoti asmenis ir tiesiogiai dalyvauti vietinėse operacijose, kai įtariamieji yra Lietuvos piliečiai.</p>
      <p>Šis klausimas ypač svarbus ruošiantis scenarijui, jei Jungtinė Karalystė išstotų iš Europos Sąjungos (ES) be susitarimo.</p>
      <p>Atašė turėtų užtikrinti sklandų bendradarbiavimą užkardant, tiriant ir atskleidžiant nusikaltimus, susijusius su prekyba žmonėmis, neteisėtu narkotikų, ginklų, sprogmenų disponavimu, nusikalstamu būdu gauto turto legalizavimu, plėšimais.</p>
      <p>L. Pernavą generalinio komisaro pareigose nuo antradienio pakeitė R. Požėla.</p>
    </article>
  </body>
</html>