<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/12/mesoto-na-rastitelna-osnova-navliza-uporito-v-evropa.429337"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T11:35:00+00:00"/>
    <meta property="og:title" content="Месото на растителна основа навлиза упорито в Европа"/>
    <meta property="og:description" content="Пазарът ще достигне 50 млрд. долара до 2025 г. | Dnes.bg"/>
  </head>
  <body>
    <article>
      <h1>Месото на растителна основа навлиза упорито в Европа</h1>
      <h2>Пазарът ще достигне 50 млрд. долара до 2025 г.</h2>
      <address><time datetime="2019-11-12T11:35:00+00:00">12 Nov 2019, 11:35</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Американската верига за бързо хранене Burger King започна да продава в 2500 заведения в Европа хамбургер с месо на растителна основа, информира Асошиейтед прес.</p>
      <p>Веригата избра за доставчик на европейския си вегетариански Rebel Whooper малката холандска компания Vegetarian Butcher, която преди 11 месеца бе придобита от Unilever, вместо продуктите на радващите се на голяма популярност в САЩ Impossible Foods и Beyond Meat.</p>
      <p>Vegetarian Butcher, основана през 2007 година, произвежда от растителни протеини пилешко месо, кренвирши за хот дог, наденички, дори риба тон и продава продуктите си в 17 европейски страни.</p>
      <p>В САЩ Burger King пожъна успех сред клиентите си с хамбургера Impossible Whooper, месото за който е произведено от Impossible Foods. Продуктите на Impossible Foods обаче не са разрешени за продажба в ЕС, тъй като съдържат генномодифицирани съставки. Въпреки това компанията е подала заявление миналия месец и очаква решение от Европейския орган за безопасност на храните, посочи говорител на холандското правителство.</p>
      <p>Burger King посочи, че от месеци работи с Vegetarian Butcher, за да приспособи рецептата и да гарантира, че кюфтетата за хамбургерите имат типичния вкус на месо, печено на скара, с което веригата е известна, допълва "Файненшъл таймс".</p>
      <p>Компанията ще продава всички свои продукти с месо на растителна основа в Европа под марката Rebel, като на някои пазари вече е пуснала хамбургера с пилешко месо Rebel Chicken King, пише БТА.</p>
      <p>Според оценка на банка UBS пазарът за месо на растителна основа до 2025 г. ще достигне 50 млрд. долара, макар че ще остане малък спрямо пазар на "традиционно" месо, който се равнява на 1,2 трлн. долара годишно.</p>
      <p>През последните пет години пазарът на заместители на месото на растителна основа в Източна Европа е нараснал със средно 22 процента годишно и с 13 процента в Западна Европа, допълва АП, позовавайки се на оценка на Euromonitor International. В САЩ растежът е 12 процента годишно. <br/> </p>
      <related>
        <h4>Още по темата</h4>
        <a href="https://www.dnes.bg/akoshtete-vqrvaite/2019/10/29/za-pyrvi-pyt-proizvoditelite-na-vegan-meso-sa-na-pechalba.427786"/>
        <a href="https://www.dnes.bg/notifikacii/2019/10/26/fenomenyt-veganstvo-podhranva-procyftiavashta-industriia.427477"/>
        <a href="https://www.dnes.bg/science/2017/09/05/izkustveno-meso-shte-iadem-li-v-bydeshteto-pyrjoli-bez-maznini.352432"/>
      </related>
    </article>
  </body>
</html>