<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546702.html/%D8%BA%DB%8C%D8%A8%D8%AA-%D9%86%D8%A7%DA%AF%D9%87%D8%A7%D9%86%DB%8C-%DA%A9%D8%B4%D8%AA%DB%8C-%DA%AF%DB%8C%D8%B1%D8%A7%D9%86-%D8%AE%D8%A7%D8%B1%D8%AC%DB%8C-%D8%AA%DB%8C%D9%85-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:40:00+00:00"/>
    <meta property="og:title" content="غیبت ناگهانی کشتی‌گیران خارجی تیم دانشگاه آزاد"/>
    <meta property="og:description" content="در حالی که تیم دانشگاه آزاد اسلامی با جذب نفرات خارجی به عنوان یکی از مدعیان گام به لیگ برتر کشتی آزاد گذاشت، اما این ماجرا با حواشی جالبی همراه شده است."/>
  </head>
  <body>
    <article>
      <h1>غیبت ناگهانی کشتی‌گیران خارجی تیم دانشگاه آزاد</h1>
      <address>
        <time datetime="2019-11-12T11:40:00+00:00">12 Nov 2019, 11:40</time>
      </address>
      <p>در حالی که تیم دانشگاه آزاد اسلامی با جذب نفرات خارجی به عنوان یکی از مدعیان گام به لیگ برتر کشتی آزاد گذاشت، اما این ماجرا با حواشی جالبی همراه شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ تیم دانشگاه آزاد اسلامی با هدایت هادی حبیبی و مدیریت فنی علیرضا رضایی در حالی گام به رقابت‌های این فصل لیگ برتر کشتی آزاد گذاشت که با جذب کشتی‌گیران مطرحی همچون امین طاهری، علیرضا گودرزی، علیرضا قاسمی، علیرضا سرلک، حسین شهبازی، امیرمحمد یزدانی و رضا افضلی، از همان ابتدای کار به عنوان یکی از مدعیان نام خود را سر زبان‌ها انداخت.</p>
      <p>این تیم البته اقدام به جذب 2 کشتی‌گیر خارجی عنوان‌دار به نام‌های گئورگی ادیراشویلی، قهرمان اروپا در وزن 57 کیلوگرم از جمهوری آذربایجان و بکا لومتادزه، دارنده مدال‌های طلا و نقره جهان در وزن 61 کیلوگرم از گرجستان کرد. لومتادزه یک ماه قبل در قزاقستان مدال طلای وزن 61 کیلوگرم جهان را کسب کرده بود.   اما نکته جالب و البته عجیب تیم دانشگاه آزاد این بود که به استثنای هفته اول، دیگر از نفرات خارجی خود استفاده نکرد. گفته می‌شود مسئولان ارشد دانشگاه آزاد مخالف جذب کشتی‌گیران خارجی بوده‌اند. همین موضوع سبب شده تا در ادامه کار اجازه استفاده از آنها داده نشود، اما اینکه آیا قرارداد این کشتی‌گیران فسخ شده یا مسئولان تیم مجبور به پرداخت تمام حقوقشان شده‌اند نیازمند توضیح بیشتر مسئولان این تیم است.   مسئولان ارشد دانشگاه آزاد همواره به این موضوع تأکید داشته‌اند که با توجه به پتانسیل‌ بالای دانشجویان دانشگاه و نگاه ویژه در استفاده از نیروهای جوان داخلی به منظور پشتوانه‌سازی و استعدادیابی، لزومی بر استفاده از نفرات خارجی نیست. با این حال، شنیده می شود که مسئولان ورزش این دانشگاه و تیم کشتی بدون داشتن مصوبه جذب ورزشکار خارجی و بدون اطلاع مسئولان ارشد آن، دست به چنین اقدامی زده‌اند که با این حجم از مخالفت‌ها و انتقادات مواجه شده‌اند.   منبع: فارس</p>
    </article>
  </body>
</html>