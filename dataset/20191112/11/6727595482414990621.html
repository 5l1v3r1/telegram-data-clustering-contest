<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ayodhya-supreme-court-verdict-iuml-meeting-criticise-cpim-and-aimim-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T11:11:00+00:00"/>
    <meta property="og:title" content="'മുസ്‌ലീം സമുദായങ്ങളുടെ വികാരം മുതലെടുക്കുന്നു'; അയോധ്യാ വിധിയില്‍ സി.പി.ഐ.എമ്മിനും ഉവൈസിക്കും ലീഗ് യോഗത്തില്‍ വിമര്‍ശനം"/>
    <meta property="og:description" content="Ayodhya Verdict I.U.M.L Kerala മലപ്പുറം: അയോധ്യ ഭൂമി തര്‍ക്ക കേസിലെ സുപ്രീം കോടതി വിധിയുടെ പശ്ചാത്തലത്തില്‍ പാണക്കാട് ചേര്‍ന്ന മുസ്‌ലീം ലീഗ് ദേശീയ സെക്രട്ടറിയേറ്റ് യോഗത്ത"/>
  </head>
  <body>
    <article>
      <h1>'മുസ്‌ലീം സമുദായങ്ങളുടെ വികാരം മുതലെടുക്കുന്നു'; അയോധ്യാ വിധിയില്‍ സി.പി.ഐ.എമ്മിനും ഉവൈസിക്കും ലീഗ് യോഗത്തില്‍ വിമര്‍ശനം</h1>
      <address><time datetime="2019-11-12T11:11:00+00:00">12 Nov 2019, 11:11</time> by <a rel="author">ന്യൂസ് ഡെസ്‌ക്</a></address>
      <p>മലപ്പുറം: അയോധ്യ ഭൂമി തര്‍ക്ക കേസിലെ സുപ്രീം കോടതി വിധിയുടെ പശ്ചാത്തലത്തില്‍ പാണക്കാട് ചേര്‍ന്ന മുസ്‌ലീം ലീഗ് ദേശീയ സെക്രട്ടറിയേറ്റ് യോഗത്തില്‍ സി.പി.ഐ.എമ്മിനും ഓള്‍ ഇന്ത്യ മജ്‌ലിസെ ഇത്തിഹാദുല്‍ മുസ്‌ലീമീന്‍ അധ്യക്ഷന്‍ അസദുദ്ദീന്‍ ഉവൈസിയ്ക്കും വിമര്‍ശനം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>വൈകാരികമായ പ്രസ്താവനകള്‍ നടത്തി വോട്ട് പിടിക്കുകയെന്ന ലക്ഷ്യത്തോടെയാണ് സി.പി.ഐ.എം നേതാക്കളും എ.ഐ.എം.ഐ.എമ്മും അയോധ്യ വിഷയത്തില്‍ സമൂഹമാധ്യമങ്ങളില്‍ ഇടപെട്ടതെന്ന് യോഗത്തില്‍ ചില നേതാക്കള്‍ കുറ്റപ്പെടുത്തി.</p>
      <p>കേരളത്തിലെ മുസ്‌ലീം വോട്ടാണ് സി.പി.ഐ.എം ലക്ഷ്യമിടുന്നതെന്നും ന്യൂനപക്ഷങ്ങളുടെ അവകാശങ്ങള്‍ നേടിയെടുക്കാനുള്ള നിയമപോരാട്ടത്തില്‍ സി.പി.ഐ.എം കൂടെ നില്‍ക്കാറില്ലെന്നും യോഗം കുറ്റപ്പെടുത്തി.</p>
      <related>
        <a href="https://www.doolnews.com/high-court-orders-investigation-in-maoist-encounter827.html?utm_source=doolnews&amp;utm_medium=related"/>
      </related>
      <p>അയോധ്യയില്‍ സുപ്രീം കോടതി അനുവദിച്ച ഭൂമി വേണ്ടെന്ന് വെക്കണമെന്ന ഉവൈസിയുടെ പ്രസ്താവനയ്‌ക്കെതിരെയും യോഗത്തില്‍ വിമര്‍ശനമുയര്‍ന്നു.<br/>ഇത്തരം സന്ദര്‍ഭങ്ങളില്‍ വികാരമല്ല വിവേകമാണ് കാണിക്കേണ്ടത്. ഇത്തരം പ്രസ്താവനകള്‍ ഒരു തരത്തിലും അംഗീകരിക്കാന്‍ കഴിയില്ല. വോട്ട് ബാങ്ക് ലക്ഷ്യമിട്ട് മുസ്‌ലീം സമുദായങ്ങളുടെ വികാരം മുതലെടുക്കാനുള്ള ഒരുകൂട്ടരുടേയും ശ്രമം അംഗീകരിക്കില്ലെന്നും യോഗത്തില്‍ നേതാക്കള്‍ പറഞ്ഞു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>അയോധ്യാ വിധിയുമായി ബന്ധപ്പെട്ട് അഖിലേന്ത്യാ മുസ്‌ലീം വ്യക്തി നിയമ ബോര്‍ഡ്, സുന്നി വഖഫ് ബോര്‍ഡ് തുടങ്ങിയവരുമായി വിശദമായി കാര്യങ്ങള്‍ ചര്‍ച്ച ചെയ്യുമെന്നും ഭരണഘടനാ ബെഞ്ചിന്റെ വിധിക്കെതിരെ അപ്പീല്‍ പോകുന്നതില്‍ കാര്യമില്ലെന്ന അഭിപ്രായവും യോഗത്തില്‍ ചില നേതാക്കള്‍ ഉയര്‍ത്തി.</p>
      <figure>
        <iframe src="https://www.youtube.com/embed/uFJbozRBtoQ" width="500" height="281" data-service="Youtube" scrolling="no"/>
      </figure>
    </article>
  </body>
</html>