<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546697.html/%D8%B1%D9%85%D8%B2%DA%AF%D8%B4%D8%A7%DB%8C%DB%8C-%D8%A7%D8%B2-%DA%A9%D9%85%DA%A9-%D8%AF%D9%88%D9%84%D8%AA-%D8%A8%D9%87----%D9%85%DB%8C%D9%84%DB%8C%D9%88%D9%86-%D8%AE%D8%A7%D9%86%D9%88%D8%A7%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:34:00+00:00"/>
    <meta property="og:title" content="رمزگشایی از کمک دولت به ۱۸ میلیون خانوار"/>
    <meta property="og:description" content="رئیس جمهور روز گذشته گفته است که 7 میلیون خانوار وضع زندگی‌شان خوب و به 18 میلیون خانوار کمک خواهد شد. با رمزگشایی از این اظهارات می‌توان دریافت که پرونده حذف یارانه نقدی سه دهک بالای جامعه روی میز دولت است."/>
  </head>
  <body>
    <article>
      <h1>رمزگشایی از کمک دولت به ۱۸ میلیون خانوار</h1>
      <address>
        <time datetime="2019-11-12T11:34:00+00:00">12 Nov 2019, 11:34</time>
      </address>
      <p>رئیس جمهور روز گذشته گفته است که 7 میلیون خانوار وضع زندگی‌شان خوب و به 18 میلیون خانوار کمک خواهد شد. با رمزگشایی از این اظهارات می‌توان دریافت که پرونده حذف یارانه نقدی سه دهک بالای جامعه روی میز دولت است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ روز گذشته حسن روحانی رئیس‌جمهور در جمع مردم رفسنجان از حمایت و کمک به خانوارها از ماه آینده خبر داد.</p>
      <p>رئیس‌جمهور در اظهارات خود گفته بود: «طبق محاسبات ما تقریبا در کشور حدود ۷ میلیون خانوار وضع زندگی‌شان خوب است و ۱۸ میلیون خانوار نیاز به مساعدت و کمک دارد.»   این گذاره از زبان روحانی از جهات مختلف قابل واکاوی و رمزگشایی است که به آن می‌پردازیم.   ۱- هرچند نامی از حذف برده نشده اما گفته شد وضع زندگی ۷ میلیون خانوار خوب است و در ادامه کمک به ۱۸ میلیون خانوار می‌شود؛ این عبارت پیام‌های متعددی دارد. طبق مفاد تبصره ۱۴ قانون بودجه ۹۸ کشور سه دهک درآمدی بالای جامعه که غیرنیازمند یارانه بگیر محسوب می‌شوند باید از قطار یارانه پیاده شوند. برای روشن شدن وضعیت تعداد یارانه بگیران قابل محاسبه است.   ۲- براساس آمار ثبت احوال در حال حاضر جمعیت کشور ۸۳ میلیون نفر است. از این تعداد به گفته اکبر ایزدی مدیرعامل سازمان هدفمند سازی یارانه‌ها، حدود ۷۸ میلیون نفر مشمول دریافت یارانه نقدی خانوار هستند. اگر بعد خانوار ۳.۲ باشد حدود ۲۴ میلیون و ۳۷۵ هزار خانوار اکنون یارانه می‌گیرند.   ۳- رئیس جمهور گفته‌ است که ۱۸ میلیون خانوار نیاز به مساعدت و کمک دارند. با فرض این رقم، حدود ۶ میلیون و ۳۷۵ هزار خانوار دیگر باید از شمول قانون یارانه نقدی خارج شوند. این تعداد حدود ۲۰ میلیون و ۴۰۰ هزار نفر هستند. برخی مسئولان و کارشناسان پیشتر گفته بودند ۳ دهک بالای درآمدی حدود ۲۴ میلیون نفر هستند.   ۴- پیشتر حسین میرزایی سخنگوی ستاد حذف یارانه از پایان فرآیند شناسایی سه دهک بالای درآمدی با کمک اطلاعاتی هفت دستگاه و بر اساس هشت معیار خبر داده بود. وی گفته بود: با اعلام سخنگوی دولت فرآیند حذف انجام خواهد شد. اما ما قصد داریم فرآیند حذف یارانه نقدی مرحله به مرحله انجام شود یا حداقل خطا و حداکثر دقت در فرآیند حذف پردرآمدها لحاظ شود تا فرآیند رسیدگی به اعتراضات نیز با سرعت مناسب صورت گیرد.   با کنار هم گذاشتن یا اظهارات مانند یک پازل از اجرای قانون بودجه به نظر می‌رسد تلاش‌های بی نتیجه گذشته، در ماه‌های آینده به ثمر خواهد نشست و احتمالا پرونده تعیین تکلیف سه دهک درآمدی روی میز دولت است.   در صورتی که ۱۸ میلیون خانوار در برنامه حمایتی ماهانه دولت قرار بگیرند حدود ۵۷ میلیون و ۶۰۰ هزار نفر مشمول خواهند شد و این احتمال وجود دارد که در آینده نزدیک اجرای مواد تبصره ۱۴ قانون بودجه در رابطه با حذف سه دهک درآمدی با قوت بیشتر اجرا شود.   منبع: فارس</p>
    </article>
  </body>
</html>