<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683725/se-etoimotita-i-elas-enopsei-polytechneiou-synagermos-gia-epithes"/>
    <meta property="og:site_name" content="enikos.gr"/>
    <meta property="article:published_time" content="2019-11-12T11:19:00+00:00"/>
    <meta property="og:title" content="Σε ετοιμότητα η ΕΛ.ΑΣ. ενόψει Πολυτεχνείου: Συναγερμός για επιθέσεις από ταράτσες"/>
    <meta property="og:description" content="Περισσότεροι από 5.000 αστυνομικοί διαφόρων υπηρεσιών, ανάμεσά τους και..."/>
  </head>
  <body>
    <article>
      <h1>Σε ετοιμότητα η ΕΛ.ΑΣ. ενόψει Πολυτεχνείου: Συναγερμός για επιθέσεις από ταράτσες</h1>
      <address>
        <time datetime="2019-11-12T11:19:00+00:00">12 Nov 2019, 11:19</time>
      </address>
      <p>Περισσότεροι από 5.000 αστυνομικοί διαφόρων υπηρεσιών, ανάμεσά τους και μέλη της νεοσύστατης ομάδας μοτοσικλετιστών «Δράση» (που αποτελεί συνέχεια της «Δέλτα»), οχήματα εκτόξευσης νερού της ΕΛ.ΑΣ. , drones αλλά και ελικόπτερο που θα επιτηρούν τις ταράτσες πολυκατοικιών στα Εξάρχεια, τις οποίες χρησιμοποιούν αντιεξουσιαστές για να επιτεθούν σε αστυνομικούς, αναμένεται να διατεθούν την ερχόμενη Κυριακή ανήμερα της επετείου για την εξέγερση του <a href="http://www.enikos.gr/society/682613/synagermos-stin-elas-enopsei-polytechneiou-oi-antiexousiastes-eto">Πολυτεχνείου</a>. Παράλληλα, σε επιφυλακή σε διάφορα σημεία στο κέντρο της Αθήνας θα βρίσκονται και οχήματα της Πυροσβεστικής.</p>
      <p>Στο μικροσκόπιο των αστυνομικών θα βρεθούν κτίρια που συνεχίζουν να είναι υπό κατάληψη από αντιεξουσιαστές, ενώ σε κλοιό ασφαλείας θα βρίσκονται σταδιακά από την Παρασκευή εκπαιδευτικά ιδρύματα, όπως το Πολυτεχνείο αλλά και το Οικονομικό Πανεπιστήμιο, και έντονη θα είναι η παρουσία αστυνομικών σε υπουργεία, στη Βουλή και σε πρεσβείες που βρίσκονται κατά μήκος της διαδρομής.</p>
      <p>Στόχος των στελεχών της ΕΛ.ΑΣ. η πορεία να πραγματοποιηθεί απρόσκοπτα και να υπάρξει μηδενική ανοχή σε όσους θελήσουν να δημιουργήσουν επεισόδια.</p>
      <p>Αξιωματικοί της ΕΛ.ΑΣ. έχουν ζητήσει από αστυνομικούς που περιπολούν τους δρόμους της Αθήνας να είναι ιδιαίτερα προσεκτικοί , να αποφεύγουν κινήσεις πανικού, να διατηρούν την ψυχραιμία τους και να ερευνούν εξονυχιστικά υπηρεσιακά οχήματα για την ανεύρεση τυχόν εκρηκτικών μηχανισμών.</p>
      <p>Παράλληλα, έλεγαν πως δεν αποκλείεται να υπάρξουν ως την Κυριακή καταδρομικές επιθέσεις στα Εξάρχεια αλλά και σε άλλα σημεία της Αθήνας με στόχο αστυνομικούς, όπως συνέβη στο κέντρο της Αθήνας με στόχο αστυνομικούς όπως συνέβη πρόσφατα με τους άνδρες της ομάδας ΔΙΑΣ που συνόδευαν διμοιρία των ΜΑΤ ή αστυνομικά τμήματα. Ακόμη εξέφραζαν φόβους και για πιθανά χτυπήματα σε άλλες περιοχές του Λεκανοπεδίου καθώς λειτουργεί για αντιεξουσιαστές αποτρεπτικά η αυξημένη παρουσία αστυνομικών στο κέντρο της Αθήνας.</p>
      <p>Πηγή: ΤΑ ΝΕΑ</p>
      <related>
        <h4>σχετικά άρθρα</h4>
        <a href="http://www.enikos.gr/society/683560/apochorisan-oi-astynomikoi-apo-to-proavlio-tis-asoee-paramenoun-o%0A%20%20%20%20%0A"/>
        <a href="http://www.enikos.gr/society/683092/epicheirisi-tis-elas-gia-narkotika-sta-exarcheia-tesseris-syllips%0A%20%20%20%20%0A"/>
        <a href="http://www.enikos.gr/society/683002/video-ntokoumento-apo-ta-epeisodia-sta-exarcheia%0A%20%20%20%20%0A"/>
        <a href="http://www.enikos.gr/society/682613/synagermos-stin-elas-enopsei-polytechneiou-oi-antiexousiastes-eto%0A%20%20%20%20%0A"/>
        <a href="http://www.enikos.gr/society/682168/se-diavoulefsi-i-kyvernisi-entos-tis-evdomadas-gia-tis-poreies-po%0A%20%20%20%20%0A"/>
        <a href="http://www.enikos.gr/society/682007/exormisi-tis-elas-stin-athina-synelavan-parkadorous-kentron-diask%0A%20%20%20%20%0A"/>
        <a href="http://www.enikos.gr/society/681889/dyo-prosagoges-gia-ta-epeisodia-sta-exarcheia%0A%20%20%20%20%0A"/>
        <a href="http://www.enikos.gr/society/681854/epeisodia-me-molotof-kai-chimika-sta-exarcheia%0A%20%20%20%20%0A"/>
        <a href="http://www.enikos.gr/society/681577/epithesi-sta-grafeia-tis-chrysis-avgis-travmatistikan-dyo-astynom%0A%20%20%20%20%0A"/>
      </related>
    </article>
  </body>
</html>