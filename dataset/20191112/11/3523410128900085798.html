<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639581/%D9%87%D8%B1%D8%AC-%D9%88-%D9%85%D8%B1%D8%AC-%D9%87%D9%86%DA%AF%E2%80%8C%DA%A9%D9%86%DA%AF-%D8%B1%D8%A7-%D9%81%D9%84%D8%AC-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T11:46:00+00:00"/>
    <meta property="og:title" content="هرج و مرج هنگ‌کنگ را فلج کرد"/>
    <meta property="og:description" content="پلیس ضد شورش هنگ‌کنگ امروز (سه‌شنبه) در محوطه یک دانشگاه گاز اشک‌آور شلیک کرد. همچنین ساکنان مرکز این دولت‌شهر برای تردد به محل کار..."/>
  </head>
  <body>
    <article>
      <h1>
        <a href="https://www.bultannews.com/fa/news/639581/%D9%87%D8%B1%D8%AC-%D9%88-%D9%85%D8%B1%D8%AC-%D9%87%D9%86%DA%AF%E2%80%8C%DA%A9%D9%86%DA%AF-%D8%B1%D8%A7-%D9%81%D9%84%D8%AC-%DA%A9%D8%B1%D8%AF">هرج و مرج هنگ‌کنگ را فلج کرد</a>
      </h1>
      <h2>پلیس ضد شورش هنگ‌کنگ امروز (سه‌شنبه) در محوطه یک دانشگاه گاز اشک‌آور شلیک کرد. همچنین ساکنان مرکز این دولت‌شهر برای تردد به محل کار...</h2>
      <address><time datetime="2019-11-12T11:46:00+00:00">12 Nov 2019, 11:46</time> by <a rel="author">بولتن نیوز | bultannews.com</a></address>
      <p><b>به گزارش <a href="https://www.bultannews.com/">بولتن نیوز</a>،</b> <b>هنگ‌کنگ</b> شاهد <b>هرج و مرج</b> گسترده در ایستگاه‌های مترو است و صف‌های طویلی برای اتوبوس و دیگر وسایل حمل و نقل تشکیل شده است. خدمات‌رسانی در برخی ایستگاه‌ها هم مختل شده یا به حالت تعلیق درآمده است. اوایل امروز، برخی جاده‌ها هم با ترافیک سنگین بسته شدند.</p>
      <p>این تحولات حاصل اعتراضات خشونت‌بار روز دوشنبه است که بدترین موارد در این مستعمره سابق بریتانیاست؛ یک معترض هدف تیراندازی پلیس قرار گرفت، مردی در پیاده‌رو به آتش کشیده شد و پلیس هم به تعداد نامشخص گاز اشک‌آور شلیک کرد.</p>
      <p>امروز پلیس ضد شورش در ایستگاه‌های متروی سراسر هنگ‌کنگ مستقر است و مدیر خطوط راه‌آهن این دولت‌شهر از مردم خواسته است تا از دیگر وسایل حمل و نقل استفاده کنند. معترضان هم از مردم خواسته‌اند تا ظهر امروز در محله "تسیم شای تسوی" واقع در مرکز این قطب تجاری و گردشگری تجمع کنند.</p>
      <p>دانشگاه‌ها و مدارس، کلاس‌های درس را لغو کردند و دانشجویان، مدرسان و والدین از رفتار پلیس با معترضان و اینکه در محوطه برخی از دانشگاه‌ها گاز اشک‌آور شلیک کردند، خشمگین هستند.</p>
      <p>کری لام، مدیر اجرایی هنگ‌کنگ از دانشگاه‌ها خواسته است تا از دانشجویان بخواهند در اعتراضات شرکت نکنند. براساس اعلام پلیس،‌ دوشنبه بیش از ۲۶۰ تن بازداشت شدند و مجموع بازداشتی‌ها به بیش از ۳۰۰۰ تن از ماه ژوئن رسید.</p>
      <p> </p>
    </article>
  </body>
</html>