<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231723/"/>
    <meta property="og:site_name" content="Українська правда"/>
    <meta property="article:published_time" content="2019-11-12T11:01:46+00:00"/>
    <meta property="og:title" content="Проєвропейський уряд Молдови відправили у відставку"/>
    <meta property="og:description" content="Парламент Молдови підтримав ініціативу соціалістів щодо вотуму недовіри проєвропейському уряду Майї Санду."/>
  </head>
  <body>
    <article>
      <h1>Проєвропейський уряд Молдови відправили у відставку</h1>
      <address>
        <time datetime="2019-11-12T11:01:46+00:00">12 Nov 2019, 11:01</time>
      </address>
      <p>Парламент Молдови підтримав ініціативу соціалістів щодо вотуму недовіри проєвропейському уряду Майї Санду.</p>
      <p>Про це повідомляє "Європейська правда" з посиланням на <a href="https://newsmaker.md/">Newsmaker.</a></p>
      <p>За відставку уряду висловилися 62 депутати. Партія "Шор" заявила, що "не братиме участі у політичних іграх", тому не голосуватиме за відставку.</p>
      <p>За відставку проголосували Партія соціалістів Молдови президента Ігоря Додона (який формально не може бути лідером партії) і Демократична партія, якою керував олігарх-втікач Влад Плахотнюк, який був позбавлений повноважень влітку 2019 року, але зберігає свій вплив на партію.</p>
      <p>Під час розгляду парламентом вотуму недовіри під його стінами зібралися сотні прихильників уряду Санду.</p>
      <p>Виступаючи з останнім словом перед голосуванням за вотум недовіри Санду заявила, що депутати фактично виступили проти громадян Молдови і забули, що повинні служити народу.</p>
      <p>"Ви зрадили кожного громадянина, який сподівався. Ви зрадили людей занадто багато разів. Коли проводили корупційні схеми, змушували людей їхати, закривали очі на події", - сказала вона, попередивши про невідворотну розплату.</p>
      <p>У п'ятницю, 8 листопада, Партія соціалістів <b><a href="https://www.eurointegration.com.ua/news/2019/11/8/7102826/">подала </a></b>в парламент пропозицію про відставку уряду в результаті взяття Кабміном відповідальності за внесення поправок в закон "Про прокуратуру".</p>
      <p>Згідно з поправками, які не влаштовують соціалістів, прем'єр-міністр отримує право обирати кандидатів на пост генпрокурора і потім представляє їх Вищій раді прокурорів.</p>
      <p>Соціалісти стверджують, що таким чином уряд порушив коаліційні домовленості, оскільки кандидатів мала обирати комісія.</p>
      <p>У понеділок Санду <b><a href="https://www.eurointegration.com.ua/news/2019/11/11/7102886/">запропонувала</a></b> соціалістам відправити проєкт, за який уряд взяв на себе відповідальність, до Венеціанської комісії, натомість соціалісти мали відкликати свій вотум недовіри.</p>
      <p>Втім, соціалісти відкинули пропозицію прем’єрки і заявили, що єдиним виходом з політичної кризи може стати лише відкликання проєкту.</p>
      <p>
        <a href="https://www.eurointegration.com.ua/news/2019/11/12/7102934/">Європейська правда</a>
      </p>
      <related>
        <a href="https://www.eurointegration.com.ua/news/2019/11/12/7102931/"/>
        <a href="https://www.eurointegration.com.ua/news/2019/11/8/7102801/"/>
        <a href="https://www.eurointegration.com.ua/news/2019/11/7/7102730/"/>
      </related>
    </article>
  </body>
</html>