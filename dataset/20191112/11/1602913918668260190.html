<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/alina-gorghiu-chiar-nu-mai-sunt-necesare-dezbateri-intre-klaus-iohannnis-si-viorica-dancila-18571965"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T11:34:54+00:00"/>
    <meta property="og:title" content="Alina Gorghiu: Chiar nu mai sunt necesare dezbateri între Klaus Iohannnis şi Viorica Dăncilă"/>
    <meta property="og:description" content="Senatorul PNL Alina Gorghiu precizează, marţi, pe Facebook, că nu mai sunt necesare dezbateri între Klaus Iohannnis şi Viorica Dăncilă, întrebându-i retoric pe internauţi dacă s-ar duce la un eveniment PSD de campanie electorală. "/>
  </head>
  <body>
    <article>
      <h1>Alina Gorghiu: Chiar nu mai sunt necesare dezbateri între Klaus Iohannnis şi Viorica Dăncilă</h1>
      <address>
        <time datetime="2019-11-12T11:34:54+00:00">12 Nov 2019, 11:34</time>
      </address>
      <p>Senatorul PNL Alina Gorghiu precizează, marţi, pe Facebook, că nu mai sunt necesare dezbateri între Klaus Iohannnis şi Viorica Dăncilă, întrebându-i retoric pe internauţi dacă s-ar duce la un eveniment PSD de campanie electorală. </p>
      <p>"Sunt tare curioasă, dacă vă invită PSD la un eveniment de campanie electorală, vă duceţi? E, aveţi alte gusturi? Bănuiam.😃 Încă ceva! Aţi prefera să vă întâlniţi faţă în faţă cu Preşedintele Iohannis sau să îl vedeţi la televizor în dezbateri cu Viorica Dăncilă? Cam asta am dezbătut aseară la sediul PNL, la şedinţa de campanie şi oricât am gândit-o, varianta cea mai bună ni s-a părut cea fără PSD în peisaj. Aşa că Preşedintele va continua strategia de campanie din turul 1 şi va pune accentul pe întâlnirile directe cu cetăţenii şi pe deplasările în cât mai multe judeţe ale României", a scris, marţi, pe Facebook, Alina Gorghiu.</p>
      <p>Vicepreşedintele Senatului susţine că Viorica Dăncilă a evitat contactul direct cu oamenii, "acesta e şi motivul pentru care vrea dezbaterea cu atâta ardoare: ca să scape de “supliciul” de a ieşi pe stradă".</p>
      <p>"Chiar nu mai sunt necesare dezbateri între Klaus Iohannnis şi Viorica Dăncilă, ştie lumea cine este unul şi cine este altul. Sunt foarte cunoscuţi, au avut funcţii de maximă vizibilitate în ultimii ani", conchide Alina Gorghiu.</p>
      <p>Candidatul PSD la alegerile prezidenţiale, Viorica Dăncilă, a distribuit, marţi, o postare din 2014 a lui Klaus Iohannis, în care acesta era nemulţumit de atitudinea arogantă a lui Victor Ponta, care nu venea la confruntări televizate, comentând "Cum e cu “atitudinea arogantă”, domnule Iohannis?". "Ne mai explicaţi o dată cum e cu “dezbaterea electorală atât de necesară şi aşteptată de toţi românii”?", este comentariul ataşat de Viorica Dăncilă postării din 2014 a preşedintelui Klaus Iohannis, pe atunci şi el candidat la alegerile prezidenţiale.</p>
      <p>În 2014, Klaus Iohannis îi reproşa contracandidatului său de atunci Victor Ponta, că are o atitudine arogantă faţă de confruntările televizate. "Constat că domnul Victor Ponta îşi menţine aceeaşi atitudine arogantă cu care ne-a obişnuit şi în ceea ce priveşte organizarea unei dezbateri electorale atât de necesare şi aşteptate de către toţi românii interesaţi să afle proiectele celor doi candidaţi rămaşi în cursa pentru Palatul Cotroceni. Domnul Ponta nu poate decide singur detaliile şi condiţiile în care ar urma să se desfăşoare o astfel de dezbatere electorală. Temele se stabilesc în mod firesc prin negociere de către echipele de campanie ale ambilor candidaţi intraţi în turul doi şi nu se transmit prin fax de către un candidat care a stabilit deja ordinea şi conţinutul întrebărilor. Solicit în mod public candidatului Victor Ponta să renunţe de urgenţă la asemenea tertipuri şi să aibă curajul să îşi asume o confruntare de idei corectă, în care niciunul dintre noi nu porneşte cu un avantaj ilegitim. Îi cer premierului să mandateze echipa sa de campanie să poarte negocieri cu membrii staff-ului meu pentru a stabili cât mai rapid condiţiile de desfăşurare a unei dezbateri reale, din care electoratul să poată înţelege care este viziunea fiecărui candidat pentru viitorul României", scria Klaus Iohannis, pe 4 noiembrie 2014, pe Facebook, postare sharuită de Viorica Dăncilă.</p>
      <p>Lia Olguţa Vasilescu, şeful de campanie al PSD, a transmis, luni, o scrisoare către Dan Motreanu, şeful de campanie al PNL, în care Viorica Dăncilă îl invită la cel puţin două dezbateri pe Klaus Iohannis.</p>
    </article>
  </body>
</html>