<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/laviniu-chis-a-cucerit-argintul-cu-echipa-u23-a-romaniei-la-balcaniada-de-cros-din-muntenegru-152739.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-12T11:05:00+00:00"/>
    <meta property="og:title" content="Laviniu Chiş a cucerit argintul cu echipa U23 a României la Balcaniada de cros din Muntenegru"/>
    <meta property="og:description" content="Atletul bihorean Laviniu Chiş a cucerit medalia de argint cu echipa de tineret U23 a României la întrecerile Campionatelor Balcanice de cros, care s-au desfăşurat în Muntenegru, la Berane. Chiş a făcut echipă cu alţi trei sportivi, iar delegaţia ţării noastre a reuşit să ocupe, în total, cinci locuri pe podium."/>
  </head>
  <body>
    <article>
      <h1>Laviniu Chiş a cucerit argintul cu echipa U23 a României la Balcaniada de cros din Muntenegru</h1>
      <address><time datetime="2019-11-12T11:05:00+00:00">12 Nov 2019, 11:05</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/laviniu-chis-arhiva.jpg"/>
      </figure>
      <p>Sportivul orădean Laviniu Chiş şi-a adjudecat medalia de argint cu echipa României la întrecerile celei de-a 63-a ediţii a Campionatelor Balcanice de cros, care s-au desfăşurat pe 9 noiembrie în Muntenegru, la Berane.</p>
      <p>În total, la această competiţie, delegaţia României, care a participat cu un lot de 24 de atleţi, a obţinut cinci locuri pe podium, dintre care unul a fost pe primul loc, două pe poziţia a II-a şi tot două pe locul III.</p>
      <p>Cea mai bună performanţă a obţinut-o echipa de junioare, care, în componenţa Mădălina Sârbu, Angela Olenici, Helen Păcurariu Nagy şi Georgiana Simion, a ocupat locul I, adjudecându-şi medaliile de aur.</p>
      <p>Pe locul II s-a situat echipa feminină de senioare, formată din Adelina Bălţoi, Julia Augsburger, Ibolya Torok şi Ana Rodean, dar şi echipa masculină de tineret U 23, din care a făcut parte şi bihoreanul Laviniu Chiş. El i-a avut coechipieri pe Adrian Garcea, Marius Turcu şi Mihai Cochior.</p>
      <p>În fine, pe locul III şi în posesia medaliilor de bronz au intrat junioara Mădălina Sârbu, la individual, şi echipa feminină de tineret U 23, alcătuită din Claudia Prisecaru, Cristina Bălan, Oana Ivăncescu şi Anita Zaro.</p>
    </article>
  </body>
</html>