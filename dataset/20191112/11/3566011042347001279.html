<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546708.html/%D8%B3%D8%B1%D8%AF%D8%A7%D8%B1-%D8%AC%D9%84%D8%A7%D9%84%DB%8C--%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%D8%AF%D9%85%DB%8C-%D8%B1%D8%A7-%D8%A8%D9%87-%D8%B1%D8%B3%D9%85%DB%8C%D8%AA-%D8%A8%D8%B4%D9%86%D8%A7%D8%B3%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:45:00+00:00"/>
    <meta property="og:title" content="سردار جلالی: اعتراضات مردمی را به رسمیت بشناسیم"/>
    <meta property="og:description" content="رئیس سازمان پدافند غیرعامل گفت: سپر امنیتی کشور باید ضمن به رسمیت شناختن اعتراضات مردمی ناشی از فشار اقتصادی دشمن، صف دشمن را از خودی تفکیک کند."/>
  </head>
  <body>
    <article>
      <h1>سردار جلالی: اعتراضات مردمی را به رسمیت بشناسیم</h1>
      <address>
        <time datetime="2019-11-12T11:45:00+00:00">12 Nov 2019, 11:45</time>
      </address>
      <p>رئیس سازمان پدافند غیرعامل گفت: سپر امنیتی کشور باید ضمن به رسمیت شناختن اعتراضات مردمی ناشی از فشار اقتصادی دشمن، صف دشمن را از خودی تفکیک کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از ایسنا، سردار جلالی صبح امروز (سه شنبه) در کنفرانس پدافند غیرعامل در وزارت کشور با اشاره به اینکه امروز درگیر یک نزاع جدی با آمریکا هستیم، اظهار کرد: در سال ۹۸ فاصله خاکریز ایران و آمریکا کم شده و به هم نزدیک شدند. رویکرد آمریکا جنگ ترکیبی است یعنی همه مولفه‌های قدرت خود را علیه ما به کار گرفته است.</p>
      <p>  وی ادامه داد: این جنگ ترکیبی و هوشمند در عرصه‌های مختلف است. این جنگ براساس نقاط ضعف طرف مقابل تنظیم می‌شود. در مقابل سه رویکرد در سال ۹۷ در برابر ما بود یعنی مذاکره، وادادگی و مقاومت. رهبری فرمودند: رویکرد مقاوت فعال را دنبال کنیم و اشاره کردند نه جنگ می‌شود و نه مذاکره. استراتژی مقاومت فعال یعنی استفاده هم افزا از همه مولفه‌های قدرت خود علیه دشمن.   سردار جلالی همچنین تصریح کرد: ما در عرصه نظامی توانستیم پاسخ قاطعی به دشمن داده و پهپاد دشمن را ساقط کردیم. با این پاسخ، بازدارندگی جدید در منطقه ایجاد شد. آمریکا به این نتیجه رسید که قادر نیست هیچ پاسخ نظامی به ایران بدهد. عربستان و امارات و رژیم صهیونیستی هم متوجه شدند که آمریکا توان دفاع از خودش را ندارد. مدتی بعد آمریکا در پاسخ عربستان که خواهان حمله به ایران بود، گفت: به ما حمله نشده است که به ایران حمله کنیم. این یعنی موازنه امنیتی جدید در منطقه و حضور یک قدرت منطقه‌ای یعنی ایران.   ریس سازمان پدافند غیرعامل با بیان اینکه باید مقاومت دفاعی را مقاومت غیرنظامی ترکیب و استراتژی واحدی برای مقاومت ایجاد کنیم، گفت: همه مسئولان و مردم باید فهم دقیقی از استراتژی مقاومت فعال داشته باشند و با دقت بالا به آن عمل کنند. نیرو‌های مسلح، دستگاه‌های اجرایی و حاکمیتی و مردم به صورت هماهنگ این استراتژی را اجرا کنند، زیرا ما در چند لایه با دشمن درگیر هستیم. از سویی کسی حق ندارد این استراتژی ملی را برهم بزند. کسی که آگاهانه این کار را انجام دهد به کشور خیانت کرده است. در این راستا نباید منافع ملی را فدای منافع جناحی و حزبی کنیم. امنیت ملی یعنی امنیت کل کشور. در این استراتژی، عناصر باید هم افزا بوده نه اینکه ضد هم کار کنند.   سردار جلالی با بیان اینکه دفاع قاطع از منافع سرزمینی، مشارکت و مقاومت مردمی، اصلاح مداوم رفتار‌ها و تصمیمات اقتصادی، حل مشکلات اقتصادی، اصلاح و هوشمندکردن سیستم توزیع از عناصر استراتژی مقاومت فعال است، تصریح کرد: سپر امنیتی کشور باید ضمن به رسمیت شناختن اعتراضات مردمی ناشی از فشار اقتصادی دشمن، باید صف دشمن را از خودی تفکیک کرده و با مردم حداکثر لطافت و با دشمن حداکثر قاطعیت داشته باشد.   سردار جلالی با بیان اینکه مفدسین اقتصادی ستون پنجم دشمن هستند، تاکید کرد: دفاع از سفره و معیشت مردم باید در اولویت باشد و سیستم هوشمندی برای حمایت از اقشار مختلف مردم داشته باشیم. از سویی باید با مفسد و مفسده مقابله کرد. خوشبختانه شمشیر عدالت توسط قوه قضائیه بلند شده است. ممکن است برخی هم از مقابله با فساد بدشان بیاید، ولی باید با فاسدین اقتصادی مقابله قاطع، شفاف، به موقع و به دور از سیاسی کاری کرد. با هر مفسدی در هر مقامی برخورد کرد و در این زمینه نباید دوقطبی ایجاد کرد.   رئیس سازمان پدافند غیرعامل گفت: امکان سازماندهی مردم در شبکه‌های اجتماعی که از خارج از کشور هدایت می‌شود، وجود دارد و این شبکه‌ها می‌توانند مردم را علیه نظام تحریک کنند. البته این تهدید فقط علیه ایران نیست بلکه برای همه کشور‌ها وجود دارد، ولی ما نباید اجازه دهیم دشمن در فضای مجازی علیه کشور فعالیت کند.   سردار جلالی خاطرنشان کرد: حفاظت از زیر ساخت‌ها یکی از مسائل اساسی پدافند غیرعامل است و ما به یک اکوسیستم جدید برای حفاظت از زیرساخت‌ها نیاز داریم، زیرا زیر ساخت‌ها دیگر مثل گذشته نیست و ترکیبی شده است. به آیین نامه و مقررات بومی و تنظیم کار بین دستگاه‌ها برای حفاظت از زیرساخت‌ها نیاز داریم. آیین نامه مقابله با زلزله ژاپن به کار ما نمی‌آید. اتاق کنترل پالایشگاه ستاره خلیج فارس نباید براساس الگوی سایر کشور‌ها باشد، زیرا تهدیدات ما متفاوت است و آمریکا ما را رسما تهدید می‌کند.   وی همچنین بیان کرد: نحوه ساخت شهر موشکی را کسی به ما نشان نداد، بلکه خودمان آن را ایجاد کردیم. ما در حوزه ساخت‌های زیرزمینی به بلوغ رسیده ایم و موشک را در زیر زمین نگهداری کرده و آن را به سطح زمین آورده و آن را تا دو هزار کیلومتر می‌توانیم شلیک کنیم. در سایر حوزه‌ها هم به این الگو نیازمندیم. به نظام فنی مهندسی برای حفاظت از زیرساخت‌ها نیز نیازمندیم.   سردار جلالی در ادامه تصریح کرد: ما باید مهندسی تهدیدشناسی داشته باشیم یعنی منبع تهدید را بشناسیم، تهدید را برآورد کنیم، اثر تهدیدات را اندازه بگیریم، تهدیدات را کمی سازی کنیم و بر اساس یک سیستم تهدید را رصد، پایش و مدیریت کنیم. این روند در دانشگاه‌های کشور انجام نمی‌شود.</p>
    </article>
  </body>
</html>