<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621123/%D9%87%D9%81%D8%AA%D9%87%E2%80%8C%D8%A7%DB%8C-%D8%A8%D8%B1%D8%A7%DB%8C-%D9%85%D9%87%D8%B1%D8%A8%D8%A7%D9%86%DB%8C-%D9%88-%D9%87%D9%85%D8%AF%D9%84%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T11:37:00+00:00"/>
    <meta property="og:title" content="هفته‌ای برای مهربانی و همدلی"/>
    <meta property="og:description" content="این هفته، نماد و پیام صلح‌ودوستی برای پیروان راستین مکتب اسلام است تا پیمان‌ها را استوارتر کنند و مجالی بیابند برای اندیشیدن درخصوص گذشته، حال و آینده جامعه اسلامی. محبت، زبان و کیش و مسلک نمی شناسد، اما هفته وحدت فرصتی مغتنم و بس گرانقدر است برای همگرایی و همسویی هر چه بیشتر برای امت اسلامی تا اختلافات را کنار گذاریم و بر داشته‌های خود ببالیم."/>
  </head>
  <body>
    <article>
      <h1>هفته‌ای برای مهربانی و همدلی</h1>
      <address>
        <time datetime="2019-11-12T11:37:00+00:00">12 Nov 2019, 11:37</time>
      </address>
      <p>
        <i>این هفته، نماد و پیام صلح‌ودوستی برای پیروان راستین مکتب اسلام است تا پیمان‌ها را استوارتر کنند و مجالی بیابند برای اندیشیدن درخصوص گذشته، حال و آینده جامعه اسلامی. محبت، زبان و کیش و مسلک نمی شناسد، اما هفته وحدت فرصتی مغتنم و بس گرانقدر است برای همگرایی و همسویی هر چه بیشتر برای امت اسلامی تا اختلافات را کنار گذاریم و بر داشته‌های خود ببالیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بهداد منصوری- تقویم سالانه کشورها تنها، نمایانگر ایام هفته نیستند. روزها و مناسبت‌هایی وجود دارند که معنی و هویتی فراتر از یک روز دارند و گاهی دامنه‌ای گسترده‌تر از معادلات سیاسی و اجتماعی داخلی را فرا می‌گیرند و یادآور اتفاقات و واقعیت‌های تاریخی بزرگ در سطح منطقه‌ای و جهانی هستند.</p>
      <p>در سال‌های پیش از پیروزی انقلاب اسلامی بود که رهبر انقلاب، در دوران تبعید خود در سیستان و بلوچستان، ایده نام‌گذاری و گرامی‌داشت هفته وحدت را برای دوازدهم ربیع‌الاول تا هفدهم ربیع‌الاول (ایام ولادت نبی اکرم(ص) به روایت اهل سنت و اهل تشیع)، طرح و در این منطقه اجرا کردند و بعد از پیروی انقلاب، این هفته به‌طور رسمی در تقویم سالانه گنجانده شد.</p>
      <p>واقعیت این است که هفته وحدت، به‌ویژه در شرایط کنونی منطقه‌ای، بهترین فرصت برای تحکیم اتحاد و همبستگی میان شیعه و سنی و نیز راهبردی ماندگار برای انسجام اسلامی و البته اتحاد ملی به شمار می‌آید. وحدتی که مایه رحمت خداوند و مانع تسلط بیگانگان بر کشورهای منطقه خواهد بود.</p>
      <p>این هفته، نماد و پیام صلح‌ودوستی برای پیروان راستین مکتب اسلام است تا پیمان‌ها را استوارتر کنند و مجالی بیابند برای اندیشیدن درخصوص گذشته، حال و آینده جامعه اسلامی. محبت، زبان و کیش و مسلک نمی‌شناسد، اما هفته وحدت فرصتی مغتنم و بس گرانقدر است برای همگرایی و همسویی هرچه بیشتر برای امت اسلامی تا اختلافات را کنار گذاریم و بر داشته‌های خود ببالیم.</p>
      <p>باید پذیرفت مادام که میثاق‌ها تحکیم و پیمان‌ها استوارتر نشود، بیداری و عظمت اسلامی هم در پی نخواهد بود تا با تکیه بر عقاید خود، در مقابل بدخواهان موضع واحدی داشته باشیم. به‌هرحال تلاش برای ایجاد تفرقه و برهم زدن آرامش بین امت اسلامی، از دیرباز بوده و هست. بنابراین بررسی موانع و نیز عوامل همگرایی در جهان اسلام در هر زمانی امری ضروری به نظر می‌رسد.</p>
      <p>وقتی پیامبر اسلام (ص) از بعثت تا رحلت، همواره در تعالیم خود بر نفی تفرقه و اختلاف از یک سو و تحکیم پایه‌های وحدت و همبستگی میان مسلمانان از سوی دیگر، همت گماردند، امروز نیز شایسته است با زدودن کینه‌ها و غنیمت شمردن فرصت‌های موجود، موانع پیش روی پویایی انسجام اسلامی را شناسایی و رفع نماییم.</p>
      <p>بدون تردید، در داخل نیز همدلی موجب نشاط جامعه ایران اسلامی و تقویت اعتبار جهانی‌مان خواهد شد و بدون وحدت ملی، حتی زندگی اجتماعی مطلوب به‌سختی میسر خواهد شد. این در حالی است که وحدت در ایران اسلامی از دستاوردهای ارزشمند انقلاب و دفاع مقدس به شمار می‌آید و باید همگی قدردان آن باشیم.</p>
      <p>توسعه پایدار در گرو همدلی و همفکری بیش از پیش میان مدیران نظام اسلامی و مردم بوده و هیچ‌کس به تنهایی نخواهد توانست راه موفقیت را ادامه دهد. توانایی درک احساسات و دیدگاه دیگران و استفاده بهینه از تجربیات همگان، مدیران را توانمدتر ساخته و به آنها این فرصت را خواهد داد که در مسیر تعالی و تحقق عدالت اجتماعی گام‌ برداشته و به نسل‌های بعد نیز وحدت و مهربانی را به یادگار بگذارند.</p>
    </article>
  </body>
</html>