<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639576/%D8%AA%D8%B1%D8%AE%DB%8C%D8%B5-%D9%88-%D8%AA%D9%88%D8%B2%DB%8C%D8%B9-%D8%A8%D8%B1%D9%86%D8%AC%E2%80%8C%D9%87%D8%A7%DB%8C-%D9%88%D8%A7%D8%B1%D8%AF%D8%A7%D8%AA%DB%8C-%D8%AA%D8%A7-%D8%AF%D9%88-%D9%87%D9%81%D8%AA%D9%87-%D8%AF%DB%8C%DA%AF%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T11:34:00+00:00"/>
    <meta property="og:title" content="ترخیص و توزیع برنج‌های وارداتی تا دو هفته دیگر"/>
    <meta property="og:description" content="دبیر انجمن واردکنندگان برنج دلیل افزایش قیمت برنج پاکستانی را عدم واردات در ۵ ماه گذشته عنوان کرد و گفت: قائم مقام وزیر صمت دستور تخصیص ارز برای ..."/>
  </head>
  <body>
    <article>
      <h1>
        <a href="https://www.bultannews.com/fa/news/639576/%D8%AA%D8%B1%D8%AE%DB%8C%D8%B5-%D9%88-%D8%AA%D9%88%D8%B2%DB%8C%D8%B9-%D8%A8%D8%B1%D9%86%D8%AC%E2%80%8C%D9%87%D8%A7%DB%8C-%D9%88%D8%A7%D8%B1%D8%AF%D8%A7%D8%AA%DB%8C-%D8%AA%D8%A7-%D8%AF%D9%88-%D9%87%D9%81%D8%AA%D9%87-%D8%AF%DB%8C%DA%AF%D8%B1">ترخیص و توزیع برنج‌های وارداتی تا دو هفته دیگر</a>
      </h1>
      <h2>دبیر انجمن واردکنندگان برنج دلیل افزایش قیمت برنج پاکستانی را عدم واردات در ۵ ماه گذشته عنوان کرد و گفت: قائم مقام وزیر صمت دستور تخصیص ارز برای ...</h2>
      <address><time datetime="2019-11-12T11:34:00+00:00">12 Nov 2019, 11:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مسیح کشاورز، دبیرانجمن وارد کنندگان برنج درباره دلایل<b> گرانی برنج پاکستانی</b> در بازار گفت: دلیل این مساله آن است که در ۵ ماه گذشته ما موفق به واردات این نوع برنج به کشور نشدیم و بخاطر کمبود آن هر کس به هر قیمت که دلش می خواهد این نوع برنج را عرضه می کند.</p>
      <p>وی با بیان اینکه حدود ۱۰۰ هزارتن برنج در گمرک مانده و اجازه ترخیص به آن داده نشده است، افزود: این اتفاق به دلیل عدم تخصیص ارز رخ داده و ربطی به ممنوعیت واردات نداشته چون قبل از ممنوعیت، وارد بنادر شده است.</p>
      <p>این فعال بخش خصوصی ادامه داد: قائم مقام وزیر صنعت در امور بازرگانی دستور تخصیص ارز برای این محموله را صادر کرده و امیدواریم که با انجام این کار طی یک الی دو هفته آینده این برنج ها ترخیص و توزیع شود.</p>
      <p>کشاورز با اشاره به افزایش تولید برنج داخلی در سالجاری گفت: در کشور برنج به اندازه کافی داریم اما برنج ایرانی قیمت بالایی دارد و قشر ضعیف جامعه نمی تواند این نوع برنج را تهیه کند ضمن اینکه برنج تولید شده در خوزستان نیز مشکل فرآوری دارد، هنوز به شکل شلتوک است و به همین دلیل قابل عرضه به بازار نیست.</p>
      <p>وی درباره اینکه آیا با ترخیص برنج های موجود در گمرک، قیمت در بازار کاهش می یابد؟، گفت: این برنج ها با نرخ های مصوب عرضه خواهند شد؛ کسانی که در حال حاضر برنج را گران می فروشند سوپرمارکت ها یا مراکزی هستند که مقداری از این نوع برنج را در اختیار دارند و ربطی به واردکنندگان عمده ندارد.</p>
      <p>گزارش ها از بازار برنج حاکی است که قیمت برنج پاکستانی طی ماههای اخیر ۲ برابر شده و نرخ هر کیسه ۱۰ کیلویی آن از حدود ۹۰ هزارتومان به ۱۸۰ هزارتومان رسیده است.</p>
    </article>
  </body>
</html>