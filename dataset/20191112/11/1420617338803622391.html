<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/fiumicino-cronaca/fiumicino-si-cercano-nuove-guardie-zoofile-ambientali-ma-lincarico-e-affidato-ai-cacciatori.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-12T11:33:25+00:00"/>
    <meta property="og:title" content="Fiumicino, si cercano nuove Guardie Zoofile Ambientali: ma l’incarico è “affidato” ai cacciatori"/>
    <meta property="og:description" content="L’annuncio è arrivato a sorpresa, la scorsa settimana – per l’esattezza il 5 novembre – sulla pagina ufficiale del Comune di Fiumicino. «L’Assessorato alle Attività Produttive – così esordiva il post pubblicato nel primo pomeriggio – ricorda che sono aperte le iscrizioni per il corso di formazione per Guardie Zoofile Ambientali, patrocinato dal Comune».  Gli […]"/>
  </head>
  <body>
    <article>
      <h1>Fiumicino, si cercano nuove Guardie Zoofile Ambientali: ma l’incarico è “affidato” ai cacciatori</h1>
      <h2>FIUMICINO: IL COMUNE RECLUTA GUARDIE ZOOFILE...TRA I CACCIATORI</h2>
      <address><time datetime="2019-11-12T11:33:25+00:00">12 Nov 2019, 11:33</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/10/cacciatori-500x281.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>L’annuncio è arrivato a sorpresa, la scorsa settimana – per l’esattezza il 5 novembre – sulla pagina ufficiale del Comune di Fiumicino. «L’Assessorato alle Attività Produttive – così esordiva il post pubblicato nel primo pomeriggio – ricorda che sono aperte le iscrizioni per il corso di formazione per <b>Guardie Zoofile Ambientali</b>, patrocinato dal Comune». </p>
      <p>Gli interessati venivano quindi invitati a cercare maggiori informazioni sulla locandina pubblicata insieme al testo nel suddetto post. In tanti hanno esultato.  <i>«Finalmente nuove forze in campo!</i> – si sono detti subito gli animalisti attivi sul territorio – <i>Ce n’era tanto bisogno…vorrei iscrivermi anch’io!»</i>. </p>
      <h3>Le polemiche</h3>
      <p><b>Ma come si suol dire non è tutto oro quel che luce</b>. Ed è bastata una lettura completa e più attenta della locandina per capire che il Presidente nonché responsabile del<b> “costituendo nucleo Guardie Zoofile”</b> altri non era che il…<b>Presidente del Circolo dei Cacciatori di Fiumicino</b>. Questo non irrilevante dettaglio ha subito provocato la reazione di svariate associazioni che operano nel settore della Tutela e della Protezione degli animali.</p>
      <figure>
        <img src="https://www.ilcorrieredellacitta.com/wp-content/ewww/lazy/placeholder-640x960.png"/>
      </figure>
      <figure>
        <img src="https://www.ilcorrieredellacitta.com/wp-content/uploads/2019/11/locandina-280x420.jpg"/>
      </figure>
      <p>«Affidare un incarico tanto importante e delicato come quello di Guardie Zoofile Ambientali Prefettizie a dei cacciatori è pura follia – dichiara <b>Rosanna Sabella</b>, Presidente della Onlus Non Solo Pets e delegata della Leidaa di Roma Fiumicino – <b>Una contraddizione in termini, un palese, insensato paradosso.</b> Si va di male in peggio».</p>
      <p>«Quel che è certo – incalza la Sabella – è che le “missioni impossibili” sono sempre state rappresentate per noi proprio da quei cani – bretoni, setter, segugi, che vengono tenuti in condizioni ambientali e di salute estreme dagli stessi cacciatori. E dove, guarda caso, le Guardie Zoofile faticano ad intervenire!». Per contrastare questa iniziativa è stata <a href="https://www.change.org/p/comune-di-roma-i-cacciatori-non-devono-diventare-guardie-zoofile?recruiter=572062823&amp;utm_source=share_petition&amp;utm_medium=facebook&amp;utm_campaign=share_petition&amp;recruited_by_id=46bdc980-4769-11e6-af0a-1f953710fc7e&amp;utm_content=starter_fb_share_content_it-it%3Av7">lanciata in questi giorni una petizione che chiama in causa anche il Ministro dell’Ambiente <b>Sergio Costa</b></a>.</p>
      <p>
        <a href="https://www.change.org/p/comune-di-roma-i-cacciatori-non-devono-diventare-guardie-zoofile?recruiter=572062823&amp;utm_source=share_petition&amp;utm_medium=facebook&amp;utm_campaign=share_petition&amp;recruited_by_id=46bdc980-4769-11e6-af0a-1f953710fc7e&amp;utm_content=starter_fb_share_content_it-it%3Av7">Clicca qui per partecipare alla petizione popolare</a>
      </p>
      <related>
        <h4>Articoli correlati</h4>
        <a href="https://www.ilcorrieredellacitta.com/fiumicino-cronaca/fiumicino-si-cercano-nuove-guardie-zoofile-ambientali-ma-lincarico-e-affidato-ai-cacciatori.html"/>
        <a href="https://www.ilcorrieredellacitta.com/news/tecnologia/ecco-perche-e-importante-la-gestione-di-una-pagina-facebook-aziendale.html"/>
        <a href="https://www.ilcorrieredellacitta.com/news-roma/cronaca-roma/roma-autista-atac-aggredito-a-colpi-di-bastone-e-caccia-alluomo.html"/>
        <a href="https://www.ilcorrieredellacitta.com/primo-piano/roma-pericolosa-nuovo-flambus-alla-magliana-e-alberi-caduti-al-cimitero-del-verano.html"/>
        <a href="https://www.ilcorrieredellacitta.com/news-roma/cronaca-roma/processo-cucchi-il-giudice-si-astiene-sui-depistaggi-sono-un-carabiniere-in-congedo.html"/>
        <a href="https://www.ilcorrieredellacitta.com/news/saldi-invernali-new-york-2019-quando-iniziano-e-dove-cercare-le-migliori-offerte-2.html"/>
      </related>
    </article>
  </body>
</html>