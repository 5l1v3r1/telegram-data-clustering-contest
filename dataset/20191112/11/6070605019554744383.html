<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/David-Solans-Selvas-uneixen-temporada_0_2342765812.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T11:22:32+00:00"/>
    <meta property="og:title" content="David Solans i David Selvas s'uneixen a 'Les de l'hoquei' en la segona temporada"/>
    <meta property="og:description" content="Ja s'estan rodant els nous capítols de la sèrie"/>
  </head>
  <body>
    <article>
      <h1>David Solans i David Selvas s'uneixen a 'Les de l'hoquei' en la segona temporada</h1>
      <h2>Ja s'estan rodant els nous capítols de la sèrie</h2>
      <address>
        <time datetime="2019-11-12T11:22:32+00:00">12 Nov 2019, 11:22</time>
      </address>
      <p>TV3 ja ha començat a rodar la segona temporada de la sèrie <i>Les de l'hoquei</i>, que està previst que s'estreni durant el primer semestre de l'any que ve. Els nous capítols comptaran amb dues incorporacions destacades. D'una banda, David Selvas <i>(La Riera),</i> que donarà vida al pare de la Raquel, el productor musical Toni Alcober. De l'altra, David Solans <i/>(<i> Merlí</i>) es convertirà en el nou fitxatge de l'equip masculí del Minerva, el Ricard. TV3 assegura que tots dos jugaran rols importants en el desenvolupament de les noves trames. </p>
      <p>Segons avança TV3 (i tal com es va apuntar al final de la primera temporada), aquests nous capítols estaran marcats per l'arribada al Minerva de noves jugadores que la Terrats (Nora Navas) ha fitxat amb l'objectiu de convertir el femení en un equip d'elit. Entre les incorporacions hi ha la Janina (Laia Fontán), procedent de l'Olímpic, l'etern rival del Minerva. Aquesta reestructuració de l'equip complicarà les coses a la resta de jugadores: la Berta (Natàlia Barrientos) veurà perillar la capitania i la bona relació amb el Lluc (Guim Puig), la Flor (Asia Ortega) haurà de lluitar per conservar l'etiqueta d'estrella de l'equip, i la Raquel (Júlia Gibert) accentuarà el distanciament respecte de les seves companyes que es va intuir al final de la primera temporada pensant que no té cap opció de mantenir el seu lloc a la porteria. </p>
      <p>Per la seva banda, l'Emma (Dèlia Brufau) intentarà obrir-se camí en el món de la música com a cantant de <i> trap</i>, mentre que la Lorena (Mireia Oriol) tornarà del seu viatge abans del previst, sense revelar-ne els motius a ningú. I l'Anna (Iria del Río) haurà d'afrontar finalment el judici que té pendent a Portugal, en una situació especialment complicada després que la Montse (Aida Oset) descobrís que estava embolicada amb el Germán (Marc Clotet). </p>
      <p><a href="https://www.ara.cat/media/TV3-quedar-se-series-propies-prime_0_2316368379.html">Tal com va avançar l'ARA</a> al setembre, la previsió de TV3 era que els 13 capítols de la segona temporada poguessin arribar a la graella al febrer, és a dir, d'aquí a tres mesos, però ara la cadena parla d'estrenar-la durant el primer semestre, sense concretar-ho més. <a href="https://www.ara.cat/media/graella-tv3-forat_negre-sanchis_0_2319368172.html">Les dificultats econòmiques de la televisió pública</a> han obligat a endarrerir l'inici del rodatge i això podria obligar a ajornar algunes setmanes l'estrena. Fins llavors, l'única sèrie de <i> prime time</i> que podrà oferir TV3 és <i> La fossa</i>, una minisèrie de quatre capítols, coproduïda amb À Punt, que s'espera que vegi la llum al gener. </p>
      <p>La primera temporada de la sèrie, produïda per Brutal Media , va tenir una mitjana de 298.000 espectadors i un 11,4% de quota de pantalla, i va ser líder habitual del <i> prime time</i>. La seva penetració va ser especialment destacada entre els espectadors d'entre 13 i 24 anys, on va arribar al 22,1% de <i> share</i>. Amb l'objectiu de fer créixer el seguiment de la sèrie en altres franges d'edat, a la segona temporada s'obriran " noves línies argumentals, amb conflictes més adults, adreçades a un públic més ampli", diu TV3. </p>
      <p>Més enllà de l'audiència per televisió, els capítols de la sèrie van tenir una mitjana de 103.000 reproduccions setmanals a través del servei de TV3 a la carta. El panel de GFK li atorga una nota del 8,1 sobre 10. </p>
      <p><i>Les de l'hoquei</i> va ser creada per Ona Anglada, Laura Azemar, Natàlia Boadas i Marta Vivet <a href="https://www.ara.cat/media/hoquei-tv3-serie-femenina-agafar-relleu-Merli_0_2167583257.html">com un projecte de final de grau</a> de comunicació audiovisual a la UPF. Totes quatre signen el guió juntament amb Marta Grau (que va tutoritzar el treball universitari), Núria Parera i Cristina Clemente. La direcció l'assumeixen Kiko Ruiz Claverol i Marta Pahissa. Des del setembre la primera temporada està disponible a Netflix. </p>
    </article>
  </body>
</html>