<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621120/%D9%85%DB%8C%E2%80%8C%D8%AE%D9%88%D8%A7%D9%87%D9%86%D8%AF-%D8%B1%D9%88%D8%AD%D8%A7%D9%86%DB%8C-%D8%B1%D8%A7-%D8%B9%D8%B5%D8%A8%D8%A7%D9%86%DB%8C-%DA%A9%D9%86%D9%86%D8%AF-%D8%A8%D8%A7%DB%8C%D8%AF-%D9%85%D9%86%D8%AA%D8%B8%D8%B1-%D8%AD%D9%88%D8%A7%D8%AF%D8%AB-%D8%AF%DB%8C%DA%AF%D8%B1%DB%8C-%D8%A8%D8%A7%D8%B4%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T11:25:00+00:00"/>
    <meta property="og:title" content="می‌خواهند روحانی را عصبانی کنند/ باید منتظر حوادث دیگری باشیم؟"/>
    <meta property="og:description" content="اتفاقاتی مثل آنچه دیروز در مجلس با پخش بیانیه ای علیه روحانی صورت گرفت با حوادثی که در یزد بر ضد او شاهد بودیم بی ارتباط نیست."/>
  </head>
  <body>
    <article>
      <h1>می‌خواهند روحانی را عصبانی کنند/ باید منتظر حوادث دیگری باشیم؟</h1>
      <address>
        <time datetime="2019-11-12T11:25:00+00:00">12 Nov 2019, 11:25</time>
      </address>
      <p>
        <i>اتفاقاتی مثل آنچه دیروز در مجلس با پخش بیانیه ای علیه روحانی صورت گرفت با حوادثی که در یزد بر ضد او شاهد بودیم بی ارتباط نیست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>غلامعلی رجایی، فعال سیاسی اصلاح طلب در یادداشتی نوشته است: به یاد دارم که مرحوم هاشمی در مورد پیروزی روحانی می گفت جریان مخالف تلاش می کند تا این دولت در سال اول زمین بخورد. آنها از همان ابتدا سعی می کردند تا کاری کنند که دولت توان ادامه نداشته باشد. اما دولت ادامه داد تا اینکه موضوع خروج آمریکا از برجام پیش آمد. امروز معتقدم آن استراتژی که می گفت دولت نباید دوران خود را به پایان برساند، وارد فازدوم اجرا شده است. جریان مخالف دولت، سعی می کند تا حسن روحانی کار خود را نیمه تمام بگذارد و دست خود را به نشانه تسلیم بالا ببرد.</p>
      <p>تصور می کنم که باید از این پس منتظر حوادث دیگری نیز باشیم تا دولت نتواند برنامه های خودش را پیش ببرد. مخالفان حسن روحانی می‌خواهند کاری کنند که در افکار عمومی، حسن روحانی یک دولت بی‌پشتوانه باشد. در مورد حوادث یزد هم بد نیست گریزی به خاطره ای دراین زمینه بزنم، قرار بود در یکی از اماکن در همین یزد سخنرانی داشته باشم، همان موقع بود که آقای‌هاشمی به من گفت مراقب خودت باش، من تا در محل سخنرانی هم رفته بودم، آنجا متوجه شدم که عده‌ای با شعارهای مرگ بر منافق اقدام به برخوردهای فیزیکی کرده‌اند به من گفتند که آقای میردامادی قبل از شما آمده و او را از جوی در آوردیم(!) وقتی به تهران برگشتم به مرحوم‌هاشمی گفتم حالا می فهمم برای چه گفتی مراقب خودت باش از کجا می‌دانستی؟ او گفت این گروه‌ها آماده هستند برای برهم زدن.</p>
      <figure>
        <img src="https://aftabnews.ir/files/fa/news/1398/8/21/358271_156.jpg"/>
      </figure>
      <p>همان طور که به آقای مطهری در شیراز حمله کردند، همانطور که سخنرانی علی لاریجانی را در قم بر هم زدند، همانطور که می‌خواستند سخنان مرحوم ‌هاشمی در کرمانشاه را بر هم بریزند، در همه این اتفاقات ده یا بیست نفر می‌توانند این کار را انجام دهند و در حال حاضر سیبل اصلی روحانی است. می‌خواهند او را عصبانی کنند، البته آقای روحانی هم نشان داده که وقتی عصبانی می‌شود اظهاراتی مطرح می‌کند که سوژه یا به اصطلاح گزک به مخالفانش برای حمله بیشتر بدهد. به نظر می‌رسد در شرایط فعلی بهتر است دولت خویشتنداری و مطالباتش را بین قوا حل و رفع و رجوع کند.</p>
    </article>
  </body>
</html>