<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/comerciantii-de-pe-platformele-online-sunt-luati-in-vizor-de-anpc-18572141"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T11:58:34+00:00"/>
    <meta property="og:title" content="Comercianţii de pe platformele online sunt luaţi în vizor de ANPC"/>
    <meta property="og:description" content="Autoritatea Naţională pentru Protecţia Consumatorilor (ANPC) vrea să extindă definiţia operatorului economic pentru a include persoane fizice obişnuite care comercializează produse pe platforme online ca OLX sau Okazii, arată un proiect de ordonanţă de urgenţă aflat în transparenţă decizională. "/>
  </head>
  <body>
    <article>
      <h1>Comercianţii de pe platformele online sunt luaţi în vizor de ANPC</h1>
      <address><time datetime="2019-11-12T11:58:34+00:00">12 Nov 2019, 11:58</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Autoritatea Naţională pentru Protecţia Consumatorilor (ANPC) vrea să extindă definiţia operatorului economic pentru a include persoane fizice obişnuite care comercializează produse pe platforme online ca OLX sau Okazii, arată un proiect de ordonanţă de urgenţă aflat în transparenţă decizională. </p>
      <p>Definiţia operatorului economic se extinde în aşa fel încât comerciant va fi considerată „persoana fizică ce desfăşoară activităţi independente, în mod repetat, în scopul obţinerii de venit, persoana fizică autorizată şi persoana juridică, care în cadrul activităţii sale profesionale fabrică, importă, transportă, depozitează sau comercializează produse ori părţi din acestea sau prestează servicii”.</p>
      <p>Practic, o persoană care vinde constant produse pentru a obţine profit va fi considerată, de legislaţia protecţiei consumatorilor, comerciant, care are obligaţii legale de respectat şi în consecinţă poate fi amendată.</p>
      <p>"Prin extinderea definiţiei se încearcă în plus protejarea sănătăţii consumatorilor. Sunt din ce în ce mai des întâlnite situaţiile în care pe diverse site-uri de promovări a activităţii apare producătorul de prăjituri, frizerul la domiciu, manichiuristul etc., lucruri care dacă nu sunt urmărite corespunzător pot aduce pericole la adresa vieţii consumatorilor; pentru că o forfecuţă nedezinfectată şi nepăstrată corespunzător poate purta viruşi ca hepatita. O prăjitură preparată cu materii prime de natură incertă poate provoca lucruri grave asupra sănătăţii consumatorilor în general. Cazările şi ele nu de puţine ori promit lucruri şi te trezeşti cu aşternuturi necurăţate, băi neigienizate… Eludarea nu numai a taxelor ci şi eludarea regulilor de bun-simţ trebuie cumva sancţionată şi investigată", a precizat pentru MEDIAFAX Horia Constantinescu, preşedintele ANPC.</p>
      <p>Comercianţii online vor fi obligaţi să respecte toate condiţiile impuse şi operatorilor economici societăţi comerciale sau PFA după modificarea legii. De exemplu aceştia vor trebui să fie înregistraţi într-o bază de date pentru a putea fi verificate posibile abateri de la lege.</p>
      <p>ANPC mai are în vedere prin noul act normativ majorarea amenzilor pentru marii retaileri, implicit companiile cu cifre de afaceri foarte mari, şi coborârea plafonului pentru amenzile impuse de pildă persoanelor fizice sau magazinelor săteşti.</p>
      <p>"Cred că de la anul putem vorbi de adoptarea modificării de către Parlament. Noi avem nevoie la acest moment de un act normativ solid. Vom transmite Parlamentului prin ministerul de resort că avem nevoie de o lege trainică pe care această autoritate să-şi fundamenteze activitatea", a adăugat Constantinescu.</p>
      <p>Demersul ANPC vine în condiţiile în care consumatorii care cumpără produse de pe platformele online nu se pot adresa autorităţii pentru protecţia consumatorilor în cazul în care sunt înşelaţi de comercianţii respectivi, aceştia nefiind beneficiari ai protecţiei legislative din domeniu la achiziţiile online de la astfel de persoane fizice.</p>
      <p>Totodată, în prezent, nicio autoritate nu are atribuţii pentru verificarea anunţurilor şi amendarea comercianţilor dacă produsele comercializate sunt neconforme cu anunţurile de vânzare.</p>
    </article>
  </body>
</html>