<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741321"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T11:34:00+00:00"/>
    <meta property="og:title" content="ปิดตำนานเทพกูปรี! &quot;น้าฉ่วย&quot;โบกมือลา&quot;ศรีสะเกษ&quot;"/>
    <meta property="og:description" content="'ธเนศ' เผย 'น้าฉ่วย' ไม่ต่อสัญญา โบกมือลา 'ศรีสะเกษ' อวยพรโชคดี เข้าใจเหตุผล ขอเดินหน้าทำทีมต่อ"/>
  </head>
  <body>
    <article>
      <h1>ปิดตำนานเทพกูปรี! "น้าฉ่วย"โบกมือลา"ศรีสะเกษ"</h1>
      <address>
        <time datetime="2019-11-12T11:34:00+00:00">12 Nov 2019, 11:34</time>
      </address>
      <p>
        <b>"ธเนศ" เผย "น้าฉ่วย" ไม่ต่อสัญญา โบกมือลา "ศรีสะเกษ" อวยพรโชคดี เข้าใจเหตุผล ขอเดินหน้าทำทีมต่อ</b>
      </p>
      <p>นายธเนศ เครือรัตน์ ประธานสโมสร "กูปรี" ศรีสะเกษ เอฟซี ทีมไทยลีก 2 โพสต์เฟซบุ๊ค ระบุว่า หลังจากปิดฤดูกาล ได้เจรจาให้ "น้าฉ่วย" สมชาย ชวยชุญชุม อยู่คุมทัพต่อ หลังจากซีซั่นที่จบไป ทำผลงานยอดเยี่ยม ลุ้นขึ้นชั้น แม้โดนตัด 12 แต้ม อย่างไรก็ตาม ล่าสุดน้าฉ่วย ยืนยันปฏิเสธข้อเสนอ ให้เหตุผลว่า น้าทำถึงจุดที่ดีที่สุดแล้ว และหวั่นว่าทำต่อไปแล้วไม่เหมือนเดิม ซึ่งส่วนตัวก็เตรียมเดินหน้า สร้างทีมต่อไป<br/><br/>- ข้อความของ นายธเนศ มีดังนี้<br/>========<br/>ตั้งแต่จบเกมสุดท้าย อารมณ์เสียใจค่อยๆ มีกำลังใจขึ้นทีละน้อย<br/>หลังจากนั้น เราคุยกันบ่อยมากครับ กับน้าฉ่วย เรื่อง "อนาคต"<br/><br/>ผมได้รับคอมเมนต์จากแฟนบอลเยอะมาก ร้องขอให้น้าฉ่วยอยู่ต่อ และมันก็เป็นความปราถนาของผมและทีมบริหารทุกคนเช่นเดียวกัน<br/><br/>น้าฉ่วยเลือกที่จะปฏิเสธข้อเสนอ โดยให้เหตุผลว่า น้าทำถึงจุดที่ดีที่สุดแล้ว และหวั่นว่าทำต่อไปแล้วไม่เหมือนเดิม ซึ่งอาจเป็นเหตุผลส่วนตัวของน้าฉ่วย ที่เกิดจากประสบการณ์ที่ผ่านมาของน้า และนั่นเราก็ต้องยอมรับและเข้าใจว่า #มันคืออนาคตของน้า<br/><br/>ผมและทีมงานพยายามคุยกับน้าหลายรอบแล้วครับ แต่ก็ไม่เป็นผล ตอนนี้ผมก็คงต้องมามองถึง #อนาคตของทีม ที่ยังไงเราก็ต้องเดินต่อ<br/><br/>ไม่ว่าจะเป็น น้าฉ่วย หรือ ศรีสะเกษเอฟซี ก็คงต้องเดินหน้าต่อไป ซึ่งผมและทีมงาน ก็จะเดินหน้าต่อและสรรหาสิ่งที่ดีที่สุด มาให้กับสโมสรครับ<br/><br/>ขอให้น้าโชคดีครับ<br/>========<br/><br/>ผู้สื่อข่าวรายงานว่ามีกระแสว่าอีก 2 ทีมที่ยื่นข้อเสนอให้ น้าฉ่วย นั่นคือ 2 ทีมอีสาน นครราชสีมา มาสด้า ในไทยลีก 1 กับ หนองบัว พิชญ ในไทยลีก 2 <br/> </p>
    </article>
  </body>
</html>