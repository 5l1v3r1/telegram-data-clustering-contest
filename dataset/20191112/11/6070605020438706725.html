<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/president-Seat-situacio-politica-Catalunya-res-dir-De-Meo_0_2342765800.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T11:01:17+00:00"/>
    <meta property="og:title" content="El president de Seat, sobre la situació política a Catalunya: &quot;Fins que no ens afecti l'operativa, no tenim res a dir&quot;"/>
    <meta property="og:description" content="De Meo creu que la conjuntura no és bona per a &quot;la imatge d'Espanya ni de Catalunya&quot;"/>
  </head>
  <body>
    <article>
      <h1>El president de Seat, sobre la situació política a Catalunya: "Fins que no ens afecti l'operativa, no tenim res a dir"</h1>
      <h2>De Meo creu que la conjuntura no és bona per a "la imatge d'Espanya ni de Catalunya"</h2>
      <address>
        <time datetime="2019-11-12T11:01:17+00:00">12 Nov 2019, 11:01</time>
      </address>
      <p>El president de Seat, Luca de Meo, ha assegurat que la companyia només prendrà decisions sobre la situació política a Catalunya quan quedin afectades les activitats industrials de la fàbrica de Martorell i de la resta de centres productius.</p>
      <p>En un acte a Madrid aquest dimarts, De Meo ha indicat que la feina de Seat –filial del grup automobilístic alemany Volkswagen– s'ha de limitar a fabricar i vendre vehicles. "L'única cosa que volem és produir. Esperem que en termes d'operativa no tinguem problemes en un futur", ha dit. "El que hem de fer és no ser un problema", ha afegit.</p>
      <p>De Meo ha recordat que la planta va aturar la producció el 18 d'octubre, per la vaga general convocada en contra de la sentència pel judici del Procés, la qual cosa va comportar pèrdues de diversos milions d'euros. No obstant això, el president de Seat ha assegurat que "fins que aquests moviments no impactin l'operativa del nostre negoci, no tenim res a dir". </p>
      <p>L'executiu ha opinat que la situació política "no ajuda a la imatge d'Espanya ni de Catalunya", perquè, a parer seu, els inversors internacionals busquen estabilitat. De Meo ha pronunciat una conferència al fòrum Nueva Economía de Madrid, en presència de la ministra d'Economia en funcions, Nadia Calviño, i de l'exvicepresidenta del govern espanyol, Soraya Sáenz de Santamaría, entre més càrrecs.</p>
      <p>
        <a href="https://emprenem.ara.cat/creixer/Aixi-guerra-economica-contra-Catalunya_0_2102189779.html">Així va fer l’Estat la guerra econòmica contra Catalunya</a>
      </p>
      <p>Tal com <a href="https://emprenem.ara.cat/creixer/Aixi-guerra-economica-contra-Catalunya_0_2102189779.html">va publicar fa un any l'ARA</a>, De Meo va ser un dels directius de multinacionals amb seu a Catalunya que més pressions –coordinades per la mateixa Santamaría– va rebre del govern espanyol i de la Casa del Rei, els dies posteriors al referèndum de l'1 d'octubre del 2017, perquè traslladés la seu fora de Catalunya, com sí que van fer la majoria d'empreses catalanes de l'Íbex-35 –a excepció de Grifols– i diversos grups familiars, com Ciments Molins. Malgrat les peticions de l'Estat, Seat no va traslladar la seu.</p>
      <h3>Rècord de producció</h3>
      <p>El president de Seat també ha assegurat que, en un període de dos o tres anys, la planta de Martorell es trobarà pràcticament al 100% de capacitat. Això es deu al creixement de la marca, que aquest any <a href="https://www.ara.cat/economia/president-Seat-produccio-Martorell-almenys_0_2305569445.html">tornarà a batre el seu rècord històric de vendes</a> a escala mundial. La factoria és "el cor del nostre sistema", ha dit De Meo, que no s'ha mostrat preocupat per una hipotètica saturació de la fàbrica.</p>
      <figure>
        <img src="https://www.ara.cat/2019/11/08/economia/Seat-electrica-Mii-model-combustio_2340376124_67225781_117x66.jpg"/>
      </figure>
      <p>
        <a href="https://www.ara.cat/economia/Seat-dispara-vendes-octubre-aquest_0_2340366057.html">Seat dispara un 31% les vendes a l'octubre i ja creix un 11% aquest any</a>
      </p>
      <p>De Meo ha recordat que la situació del sector del motor a escala global no és la millor, sobretot a curt termini, una conjuntura que ha qualificat de "tempesta perfecta". "Tindrem rock'n'roll, tot i que soc optimista", ha dit. La indústria automobilística passa per un moment de caiguda de vendes, necessitats d'inversió en innovació més elevades i, en el cas d'empreses com el grup Volkswagen, multes multimilionàries per no haver assolit els objectius mediambientals.</p>
      <figure>
        <img src="https://www.ara.cat/2019/09/10/economia/companyia-simplificat-logotip-sera-bidimensional_2304979531_65317013_117x66.jpg"/>
      </figure>
      <p>
        <a href="https://www.ara.cat/economia/Volkswagen-logo-Dieselgate_0_2304969536.html">Volkswagen intenta deixar enrere el Dieselgate quatre anys després</a>
      </p>
      <h3>El 'car sharing' no és rendible</h3>
      <p>De Meo també ha parlat sobre les plataformes de <i>car sharing</i>, de les quals ha dit que no hi ha proves que demostrin que siguin rendibles, ja que l'elevat cost dels vehicles fa impossible que s'hi puguin guanyar diners. "No he vist cap evidència que les plataformes de <i>car sharing</i> puguin guanyar diners, i quan no es guanyen diners són estratègies que tenen les cames molt curtes", ha declarat.</p>
      <p>El màxim dirigent de Seat creu que els cotxes que s'utilitzen per a aquestes plataformes compten amb massa prestacions pel tipus de servei que ofereixen, cosa que n'encareix el cost i el manteniment. A principis de l'any passat, el fabricant automobilístic va comprar l'<i> start-up</i> de <i>car sharing</i> Respiro, que ha incorporat al grup i que aquesta setmana començarà a <a href="https://www.ara.cat/economia/Seat-marxa-cotxe-compartit-Hospitalet_0_2342165925.html">funcionar a l'Hospitalet</a> de Llobregat (fins ara només estava disponible a Madrid). A més, ha creat un model de vehicle, Minimó, pensat específicament per a aquestes plataformes.</p>
    </article>
  </body>
</html>