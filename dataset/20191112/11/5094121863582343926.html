<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/vyroci-padu-komunismu-babis-i-zeman-si-revoluci-pripomenou-na-slovensku-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T11:17:00+00:00"/>
    <meta property="og:title" content="Výročí pádu komunismu: Babiš i Zeman si revoluci připomenou na Slovensku"/>
    <meta property="og:description" content="Prezident Miloš Zeman vzpomene na výročí pádu komunismu 16. listopadu v Bratislavě společně se slovenskou prezidentkou Zuzanou Čaputovou. V den oslav 17. listopadu historickému výročí &quot;věnuje tichou vzpomínku&quot;. Na tiskové konferenci to dnes řekl jeho mluvčí Jiří Ovčáček. Premiér Andrej Babiš (ANO) výročí uctí společně s premiéry zemí visegrádské čtyřky (V4), tedy Slovenska, Polska a Maďarska, a s předsedou německého Spolkového sněmu Wolfgangem Schäublem. V neděli otevřou výstavu v Národním muzeu v Praze. V tiskové zprávě to uvedl úřad vlády. Představitelé V4 budou odpoledne pokračovat v oslavách na Slovensku. Události z listopadu 1989 ještě dnes v Praze uctí i Čaputová."/>
  </head>
  <body>
    <article>
      <h1>Výročí pádu komunismu: Babiš i Zeman si revoluci připomenou na Slovensku</h1>
      <address><time datetime="2019-11-12T11:17:00+00:00">12 Nov 2019, 11:17</time> by <a rel="author">ČTK</a></address>
      <p>Třicáté výročí potlačení pražské studentské demonstrace v Praze 17. listopadu připomene řada akcí. Zeman chce na tehdejší události vzpomenout již o den dříve v Bratislavě u pamětní desky u Univerzity Komenského. V hlavním městě Slovenska se protesty uskutečnily o den dříve 16. listopadu 1989.</p>
      <figure>
        <img src="https://g.denik.cz/111/ee/fo00125530_denik-150-3x2.jpg"/>
      </figure>
      <aside>
        <a href="https://www.denik.cz/z_domova/anezka-ceska-se-pred-30-lety-stala-svatou-byla-to-predzvest-padu-komunismu-20191.html">Patronka revoluce. Za Anežkou Českou jely před 30 lety do Říma tisíce lidí Přečíst článek ›</a>
      </aside>
      <p>Na dotaz ČTK, zda prezident plánuje uctít i památku pražských událostí, Ovčáček řekl, že Zeman 17. listopad věnuje tiché vzpomínce. Připomněl, že prezident se listopadových událostí 1989 zúčastnil. "Je to mnohem vzácnější než vzletná slova, velké projevy a halasné burácení, kterého budeme svědky," řekl mluvčí k Zemanovu plánu.</p>
      <p>Uctít 17. listopad projevy plánují společně představitelé V4 a Německa v pražském Národním muzeu, kde otevřou výstavu Sametová revoluce.</p>
      <p>V pondělí po společném zasedání české a slovenské vlády Babiš s premiérem Peterem Pellegrinim řekli, že po prohlídce výstavy bude následovat oběd v Kramářově vile. Následně předsedové vlád přeletí na Slovensko na ceremoniál u památníku Brána svobody na soutoku Dunaje a Moravy pod hradem Děvín na okraji slovenské metropole u hranic s Rakouskem. Vzpomenou tam na oběti a perzekuci těch, kteří přes přísně chráněnou hranici utíkali.</p>
      <figure>
        <img src="https://g.denik.cz/1/af/miss-praha-88-foto-hslavik_denik-150-3x2.jpg"/>
      </figure>
      <aside>
        <a href="https://www.denik.cz/jak-vidi-cesi-listopad-89/socialismus-walkman-dziny-skoda-trabant-obycejny-zivot-tuzex-domacnost-bony.html">Po čem toužili Češi za socialismu? Walkman zajistil obdiv, džíny závist Přečíst článek ›</a>
      </aside>
      <p>Na 30 let od sametové revoluce už dnes v Praze vzpomene i Čaputová, která položí věnec k památníku 17. listopadu na pražské Národní třídě. Večer se pak s předsedou českého Ústavního soudu Pavlem Rychetským zúčastní diskuse v České televizi o boji za pravdu.</p>
    </article>
  </body>
</html>