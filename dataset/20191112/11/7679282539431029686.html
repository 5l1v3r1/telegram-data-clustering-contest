<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-maruti-suzuki-can-give-bs6-diesel-engine-in-these-cars-2845339.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T11:57:12+00:00"/>
    <meta property="og:title" content="Maruti Suzuki की इन कारों में मिल सकता है बीएस6 डीजल इंजन, जानें लिस्ट"/>
    <meta property="og:description" content="भारत में अप्रैल 2020 से बीएस6 नियम लागू होने हैं, जिसके बाद सभी कपंनियों को अपनी कारों में बीएस6 नॉर्म्स वाले इंजन देना अनिवार्य हो जाएगा। मारुति सुजुकी ने कुछ समय पहले कहा था कि वह अप्रैल 2020 तक..."/>
  </head>
  <body>
    <article>
      <h1>Maruti Suzuki की इन कारों में मिल सकता है बीएस6 डीजल इंजन, जानें लिस्ट</h1>
      <address><time datetime="2019-11-12T11:57:12+00:00">12 Nov 2019, 11:57</time> by <a rel="author">लाइव हिन्दुस्तान टीम,नई दिल्ली</a></address>
      <p>भारत में अप्रैल 2020 से बीएस6 नियम लागू होने हैं, जिसके बाद सभी कपंनियों को अपनी कारों में बीएस6 नॉर्म्स वाले इंजन देना अनिवार्य हो जाएगा। मारुति सुजुकी ने कुछ समय पहले कहा था कि वह अप्रैल 2020 तक अपनी सभी डीजल कारों को बंद कर देगी। हालांकि कंपनी ने ये संकेत भी दिए थे कि अगर ग्राहकों से अच्छी मांग मिलती है तो वह डीजल कारों की पुनः बिक्री शुरू करेगी। cardekho.com के मुताबिक मारुति सुजुकी की प्रीमियम कारों में अप्रैल 2020 के बाद भी बीएस6 डीजल इंजन मिलेगा। </p>
      <p><b>मारुति सुजुकी एस-क्रॉस (Maruti Suzuki S-cross)</b><br/>एस-क्रॉस कंपनी की पहली कार है, जिसे नेक्सा डीलरशिप के जरिये बेचा गया। यह कार दो डीजल इंजन में उपलब्ध है। इस लिस्ट में पहला है स्विफ्ट वाला 1.3 लीटर इंजन और दूसरा है 1.6 लीटर इंजन। 1.3 लीटर डीजल इंजन को बीएस6 मानकों पर अपग्रेड नहीं किया जाएगा, लेकिन 1.6 लीटर इंजन को कंपनी बीएस6 मानकों पर अपग्रेड कर सकती है। हाल ही में एस-क्रॉस को 1.6 लीटर बीएस6 डीरल इंजन के साथ टेस्टिंग के दौरान देखा गया था। ऐसे में अनुमान लगाए जा रहे है। कि कंपनी भविष्य में इसमें बीएस6 मानकों वाला 1.6 लीटर डीजल इंजन दे सकती है। </p>
      <p><b>मारुति सुजुकी एक्सएल6 (Maruti Suzuki XL6)</b><br/>यह मारुति सुजुकी की प्रीमियम क्रॉसओवर एमपीवी है। इसे अर्टिगा पर तैयार किया गया है। इसे नए डिजाइन और प्रीमियम फीचर के साथ पेश किया गया है। इसकी बीच वाली रो में कैप्टन सीट दी गई है। इस कार में छह पैसेंजर आराम से बैठ सकते हैं। अभी यह कार बीएस6 मानकों वाले 1.5 लीटर पेट्रोल इंजन के साथ उपलब्ध है। अनुमान लगाए जा रहे हैं कि कंपनी जल्द ही इसमें भी बीएस6 मानकों वाला डीजल इंजन दे सकती है। </p>
      <p><b>मारुति सुजुकी सियाज (Maruti Suzuki Ciaz)</b><br/>सेगमेंट में यह सबसे अफॉर्डेबल सेडान कार है। यह मारुति की पहली कार है जिसे कंपनी द्वारा तैयार किए गए नए 1.5 लीटर डीजल इंजन के साथ पेश किया गया। यह इंजन बीएस4 नॉर्म्स पर बना है, इसकी पावर 95 पीएस और टॉर्क 225 एनएम है। इंजन के साथ इसमें 6-स्पीड मैनुअल गियरबॉक्स दिया गया है। इसके अलावा इस कार में 1.3 लीटर डीजल और 1.5 लीटर पेट्रोल इंजन का विकल्प भी मौजूद है। अनुमान लगाए जा रहे हैं कि होंडा सिटी और हुंडई वरना को टक्कर देने के लिए कंपनी इस कार को भी बीएस6 नॉर्म्स वाले डीजल इंजन के साथ पेश करेगी। </p>
      <p><b>नई कॉम्पैक्ट एसयूवी</b><br/>कॉम्पैक्ट एसयूवी सेगमेंट में मारुति के पास पहले से ही एस-क्रॉस मौजूद है, लेकिन यह हुंडई क्रेटा और किया सेल्टोस की तरह ग्राहकों को लुभाने में कामयाब नहीं हुई। जानकारी मिली है कि मारुति जल्द ही इसकी भरपाई एक नई कॉम्पैक्ट एसयूवी से करेगी। यह एस-क्रॉस से बड़ी और ज्यादा फीचर लोडेड होगी। चर्चाएं हैं कि नई कॉम्पैक्ट एसयूवी में भी कंपनी बीएस6 डीजल इंजन दे सकती है।</p>
      <p>
        <a href="https://www.livehindustan.com/business/story-sbi-pension-account-life-certificate-submission-last-date-is-30th-november-2845101.html">SBI बैंक में फंस सकता है पैसा, 30 नवंबर तक जरूर कर लें ये काम</a>
      </p>
    </article>
  </body>
</html>