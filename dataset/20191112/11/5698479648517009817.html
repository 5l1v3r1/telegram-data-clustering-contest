<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/iran-foreign-minister-zarif-reaction-eu-statement"/>
    <meta property="og:site_name" content="euronews"/>
    <meta property="article:published_time" content="2019-11-12T11:51:22+00:00"/>
    <meta property="og:title" content="ظریف خطاب به اروپا: تعهدی را نشان دهید که اخیرا به آن پایبند بوده‌اید"/>
    <meta property="og:description" content="محمد جواد ظریف، وزیر خارجه ایران در واکنش به بیانیه انتقادی فرانسه، بریتانیا و آلمان و اتحادیه اروپا در خصوص روند کاهش تعهدات هسته‌ای جمهوری اسلامی، بار دیگر طرف اروپایی را به بی‌عملی نسبت به تعهدات مندرج در برجام متهم کرد."/>
  </head>
  <body>
    <article>
      <h1>ظریف خطاب به اروپا: تعهدی را نشان دهید که اخیرا به آن پایبند بوده‌اید</h1>
      <address><time datetime="2019-11-12T11:51:22+00:00">12 Nov 2019, 11:51</time> by <a rel="author">یورونیوز فارسی </a></address>
      <p>محمد جواد ظریف، وزیر خارجه ایران در واکنش به بیانیه انتقادی فرانسه، بریتانیا، آلمان و اتحادیه اروپا در خصوص روند کاهش تعهدات هسته‌ای جمهوری اسلامی، بار دیگر طرف اروپایی را به بی‌عملی نسبت به تعهدات مندرج در برجام متهم کرد.</p>
      <p>آقای ظریف در حساب توئیتر خود خطاب به همتایانش در اتحادیه اروپا و سه کشور آلمان، فرانسه و بریتانیا نوشت:«فقط یک تعهد را نشان دهید که طی ۱۸ ماه گذشته به آن پایبند بوده‌اید.»</p>
      <p>وزیر خارجه ایران همچنین در بند اول توئیت خود ادعای طرف اروپایی مبنی بر «پایبندی کامل به برجام» را با طعنه و پرسش رد کرده و پرسیده است:«واقعا؟ شما؟»</p>
      <figure>
        <iframe data-src="https://twitter.com/euronewses/status/1194126070297092098" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>آقای ظریف در ادامۀ واکنش به این بیانیه که در آن بر امکان «رجوع به ساز و کارهای حل اختلاف در برجام» در مواجهه با ادامه اقدام‌های ایران در جهت کاهش تعهدات هسته‌ای اشاره شده، نوشته است: «زمانی که شما در حال وقت تلف کردن بودید، ایران مکانیزم رفع اختلاف را به جریان انداخت و آن را به اتمام رساند.»</p>
      <p>وزیر خارجه ایران در پایان توئیت خود نیز نوشت: «ما اکنون در حال استفاده از اقدامات جبرانی مندرج در پاراگراف ۳۶ برجام هستیم. به نامه ششم نوامبر ۲۰۱۸ من مراجعه کنید.»</p>
      <p>آقای ظریف علاوه بر ضمیمه کردن نامه ۶ نوامبر ۲۰۱۸ خود خطاب به مسئول هماهنگی سیاست خارجی اتحادیه اروپا و سایر اعضای برجام، خاطر نشان کرده است که «ما اکنون در حال استفاده از اقدامات جبرانی مندرج در پاراگراف ۳۶ برجام هستیم.»</p>
      <p>سه قدرت مطرح اتحادیه اروپا روز دوشنبه ۲۰ آبان (۱۱ نوامبر) در بیانیه‌ای مشترک اعلام کردند که در صورت ادامه روند کاهش تعهدات برجامی از سوی ایران، تحریم‌های سازمان ملل بازگشتنی است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/11/france-germany-britain-urge-iran-to-reverse-nuclear-deal-breaches">اتحادیه اروپا، فرانسه، بریتانیا و آلمان به ایران: با نقض برجام تحریم‌های سازمان ملل بازگشتنی است</a>
        </li>
        <li>
          <a href="https://farsi.euronews.com/2019/11/11/mogherini-said-that-preserving-jcpoa-is-becoming-more-and-more-difficult">موگرینی: حفظ برجام برای امنیت خلیج فارس و جهان عرب و اروپا حیاتی است</a>
        </li>
      </ul>
    </article>
  </body>
</html>