<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741315"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T11:00:00+00:00"/>
    <meta property="og:title" content="ตลาดหุ้นไทยปิดเขียวแรงซื้อนักลงทุนต่างชาติหนุน"/>
    <meta property="og:description" content="ตลาดหุ้นไทยปิดบวก 4.08 จุด สอดรับตลาดหุ้นภูมิภาค คลายกังวลเทรดวอร์ หลังสหรัฐฯเลื่อนการเก็บภาษีนำเข้าสินค้ารถยนต์ยุโรปออกไปอีก 6 เดือน จับตาถ้อยแถลง “ทรัมป์”คืนนี้"/>
  </head>
  <body>
    <article>
      <h1>ตลาดหุ้นไทยปิดเขียวแรงซื้อนักลงทุนต่างชาติหนุน</h1>
      <address>
        <time datetime="2019-11-12T11:00:00+00:00">12 Nov 2019, 11:00</time>
      </address>
      <p>
        <b>ตลาดหุ้นไทยปิดบวก 4.08 จุด สอดรับตลาดหุ้นภูมิภาค คลายกังวลเทรดวอร์ หลังสหรัฐฯเลื่อนการเก็บภาษีนำเข้าสินค้ารถยนต์ยุโรปออกไปอีก 6 เดือน จับตาถ้อยแถลง “ทรัมป์”คืนนี้</b>
      </p>
      <p>นายฐกฤต ชาติเชิดศักดิ์ ผู้ช่วยผู้จัดการ ฝ่ายวิจัย บล. เอเชียพลัส เปิดเผยถึงภาวะตลาดหุ้นปิดที่ 1,626.20 จุด บวก 4.08 จุด หรือ 0.25 % ระหว่างวันเคลื่อนไหวสูงสุด 1,632.82 จุด และต่ำสุดที่ 1,622.18 จุด มูลค่าการซื้อขาย 45,404.97 ล้านบาทว่า ตลาดหุ้นไทยปิดบวกสอดคล้องกับตลาดหุ้นในภูมิภาค หลังจากมีข่าวว่านายโดนัลด์ ทรัมป์ ประธานาธิบดีสหรัฐจะเลื่อนการจัดเก็บภาษีนำเข้ารถยนต์และชิ้นส่วนจากยุโรปออกไปอีก 6 เดือนเป็น sentiment เชิงบวกต่อตลาดและในคืนนี้ติดตามถ้อยแถลงของทรัมป์ที่จะไปพูดในการประชุม Economic Club of New York เพื่อดูท่าทีการเจรจาทางการค้าระหว่างสหรัฐและจีนจะเป็นอย่างไร รวมถึงถ้อยแถลงของนายเจอโรม พาวเวลล์  ประธานธนาคารกลางสหรัฐ (เฟด) ต่อสภาคองเกรสในวันที่ 13-14 พ.ย.นี้</p>
      <figure>
        <img src="https://www.dailynews.co.th/admin/upload/20191112/news_tyMGIcaejf174631_533.jpg?v=20191113112?v=8970"/>
      </figure>
      <p>สำหรับหุ้นที่ดันตลาดในวันนี้เป็นกลุ่มสื่อสาร ธนาคารพาณิชย์ และค้าปลีก เช่น  ADVANC บวก 5 บาทหรือ 2.19% ปิดที่ 233 บาท CPALL บวก 1 บาท หรือ 1.27% ปิดที่ 80 บาท KBANK บวก 3.50 บาท หรือ 2.36% ปิดที่ 151.50 บาท โดยวันนี้นักลงทุนต่างชาติซื้อสุทธิหุ้นไทย 2,035.66ล้านบาท บัญชีบริษัทหลักทรัพย์ 265.08 ล้านบาท นักลงทุนทั่วไปในประเทศขายสุทธิ 1,570.43 ล้านบาท และนักลงทุนสถาบันในประเทศขายสุทธิ 730.31 ล้านบาท ด้านกลยุทธ์การลงทุนเน้นหุ้นค้าปลีก เนื่องจากได้ประโยชน์จากมาตรการชิมช้อปใช้เฟส 3 และการประกาศงบไตรมาส 3 ที่คาดว่าจะออกมาดีต่อเนื่องไปจนถึงปีหน้า  ประเมินกรอบการเคลื่อนไหวที่ 1,617-1,640 จุด</p>
    </article>
  </body>
</html>