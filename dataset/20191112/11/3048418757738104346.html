<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/12/nederlandse-staat-in-beroep-tegen-vonnis-over-terughalen-isis-kinderen/"/>
    <meta property="og:site_name" content="ThePostOnline"/>
    <meta property="article:published_time" content="2019-11-12T11:01:00+00:00"/>
    <meta property="og:title" content="Nederlandse staat in beroep tegen vonnis over terughalen ISIS-kinderen"/>
    <meta property="og:description" content="Kabinet wil meer duidelijkheid over 'inspanningsverplichting'"/>
  </head>
  <body>
    <article>
      <h1>Nederlandse staat in beroep tegen vonnis over terughalen ISIS-kinderen</h1>
      <h2>Kabinet wil meer duidelijkheid over 'inspanningsverplichting'</h2>
      <address><time datetime="2019-11-12T11:01:00+00:00">12 Nov 2019, 11:01</time> by <a rel="author" href="https://www.tpo.nl/author/bas-paternotte" target="_blank">Bas Paternotte</a></address>
      <p>De Staat gaat in beroep tegen het vonnis van de rechter van maandag over het terughalen van kinderen van ISIS-vrouwen uit Noord-Syrië. Dat laten ministers Ferd Grapperhaus (Justitie) en Stef Blok (Buitenlandse Zaken) dinsdag weten in een brief aan de Tweede Kamer.</p>
      <figure>
        <iframe data-src="https://twitter.com/WilcoBoom/status/1194206868798881795?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Het kort geding was aangespannen namens 23 vrouwen en hun 56 kinderen, die vastzitten in twee kampen in het noorden van Syrië. De voorzieningenrechter in Den Haag bepaalde dat de Staat er alles aan moet doen om de kinderen naar Nederland te halen.</p>
      <p>Volgens de ministers zijn er echter nog dingen onduidelijk. “De uitspraak roept vragen op over een aantal aspecten dat mogelijk onvoldoende is meegewogen, waaronder de internationale betrekkingen”, aldus de ministers. “Het kabinet heeft besloten in beroep te gaan bij een hogere rechter om hier zo spoedig mogelijk duidelijkheid over te krijgen.”</p>
      <p>Grapperhaus en Blok gaan wel meteen aan de slag met de uitspraak van de rechter, ondanks het hoger beroep. “De rechter heeft bepaald dat het vonnis dat er nu ligt direct uitgevoerd moet worden. Dat betekent dat het kabinet een aanvang zal maken met de nakoming van de inspanningsverplichting.”</p>
      <p>Voor de terugkeer van de ISIS-vrouwen zelf hoeft de Staat zich niet in te zetten, oordeelde de rechter. Maar als de Koerden die de kampen in Noord-Syrië bewaken de kinderen niet zonder moeders willen laten vertrekken, ontstaat er een nieuwe situatie. Dan moet de overheid wel kijken of zowel moeders als kinderen kunnen worden teruggehaald.</p>
      <p><b>Lees ook –</b> <a href="https://tpo.nl/2019/11/11/rechter-nederland-moet-kinderen-van-isis-vrouwen-terughalen/">Rechter: Nederland moet kinderen van ISIS-vrouwen terughalen</a></p>
    </article>
  </body>
</html>