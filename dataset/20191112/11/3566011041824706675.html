<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546681.html/%D8%A8%D9%86%DB%8C%D8%A7%D8%AF-%D8%B4%D9%87%DB%8C%D8%AF-%D9%82%D9%85-%D9%BE%D8%A7%D8%B3%D8%AE-%D8%AC%D8%B1%DB%8C%D8%AD%D9%87-%D8%AF%D8%A7%D8%B1-%D8%B4%D8%AF%D9%86-%D8%A7%D8%AD%D8%B3%D8%A7%D8%B3%D8%A7%D8%AA-%D8%B9%D9%85%D9%88%D9%85%DB%8C-%D8%B1%D8%A7-%D8%A8%D8%AF%D9%87%D8%AF--%D8%B3%DA%A9%D9%88%D8%AA-%D8%A8%D9%86%DB%8C%D8%A7%D8%AF-%D8%B4%D9%87%DB%8C%D8%AF-%D9%82%D9%85-%D8%AA%D8%A7-%DA%A9%D8%AC%D8%A7-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:41:00+00:00"/>
    <meta property="og:title" content="بنیاد شهید قم پاسخ جریحه‌دار شدن احساسات عمومی را بدهد/ سکوت بنیاد شهید قم تا کجا ادامه دارد"/>
    <meta property="og:description" content="یک جانباز قمی هفته گذشته در اقدامی اعتراضی خود را در مقابل یکی از ساختمان‌های اداری تهران آتش زده و براثر شدت جراحات فوت کرده پیش از آن این چهارمین مورد خودسوزی جانبازان قمی، در کمتر از ۳ ماه اخیر است."/>
  </head>
  <body>
    <article>
      <h1>بنیاد شهید قم پاسخ جریحه‌دار شدن احساسات عمومی را بدهد/ سکوت بنیاد شهید قم تا کجا ادامه دارد</h1>
      <address>
        <time datetime="2019-11-12T11:41:00+00:00">12 Nov 2019, 11:41</time>
      </address>
      <p>یک جانباز قمی هفته گذشته در اقدامی اعتراضی خود را در مقابل یکی از ساختمان‌های اداری تهران آتش زده و براثر شدت جراحات فوت کرده پیش از آن این چهارمین مورد خودسوزی جانبازان قمی، در کمتر از ۳ ماه اخیر است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.qomefarda.ir/"><b>قم فردا</b></a>، جنگ پدیده ای است که حتی سال ها پس از آن آثار روحی و روانی افرادی که در آن حضور داشتند از بین نمی‌رود گاهی این آثار به حدی است که فرد هنوز احساس می‌کند در میدان نبرد است به گفته روانشناسان عوامل محیطی مختلفی ازجمله جنگ می تواند فرایند رشد و سلامت روان انسان را تحت تأثیر قرار دهد،جنگ به عنوان یک رویداد استرس زای نیرومند، در بروز و تشدید اختلال های روانی و رفتاری نقش مؤثری دارد.<br/><br/>اغلب آسیب دیدگان اعصاب و روان ناشی از جنگ، از اختلال خواب، ضعف و سستی، سردرد و سرگیجه، احساس از دست رفتن انرژی، خستگی، دردهای عضلانی و مفصلی، عدم تمرکز حواس، یأس و ناامیدی، عدم احساس لذت از زندگی و افکار مربوط به مرگ، کاهش رضایت زناشویی، اختلال استرس پس از سانحه، مشکلات سلامت روان، اضطراب، افسردگی و مشکلات رفتاری شکایت دارند.<br/><br/>به همین خاطر در بسیاری از کشورها برای کاهش و کنترل آسیب افرادی که در میدان جنگ حضور داشتند خدمات ویژه ای در نظر می گیرند مخصوصاً خدمات درمان تا این افراد علاوه بر آسیب های ناشی از جنگ دغدغه هزینه های درمانی و دیگر هزینه های جانبی را نداشته باشند.<br/><br/>بنیاد شهید و امور ایثارگران نیز از جمله این نهاد ها در ایران است که وظیفه ذاتی آن خدمت به ایثارگران و خانواده های آن ها است اما گاهی در میان اخبار به خبرهایی بر می خوریم که دقیقا نشان از کم کاری این نهاد در خدمت به ایثارگران و جانبازان را می رساند.<br/><br/><b>خبر خودسوزی جانبازان قمی قلب مردم قم را جریحه دار کرد</b><br/><br/>چند ماهی است که خبر خود سوزی جانبازان قمی به شدت احساسات عمومی را جریحه دار کرده است جانباز و جانبازی در فرهنگ مردم ایران بسیار مقدس است اما در مقابل این حوادث تلخ، بنیاد شهید و امور ایثارگران قم هیچ واکنش قابل قبولی نشان نداده است.<br/><br/>صبح روز شنبه دوم شهریورماه ۱۳۹۸ یک فرزند شهید در مقابل اتاق مدیرکل بنیاد شهید قم خودسوزی کرد و تنها یک روز بعد از خودسوزی فرزند شهید در قم یک  جانباز 25 درصد که تحت پوشش بنیاد شهید قم بوده است یعنی سوم شهریور ماه در منزل خودسوزی کرده  و در بیستم شهریور، به سبب شدت سوختگی در بیمارستان ویژه سوختگی اصفهان فوت کرد و البته باید این را هم گفت که یک جانباز دیگر قم نیز در تهران خود سوزی کرده بود.<br/><br/>و اما در ادامه این خودسوزی ها جانباز قمی دیگری هفته گذشته در اقدامی اعتراضی خود را در مقابل یکی از ساختمان‌های اداری تهران آتش زده و بر اثر شدت جراحات فوت کرده  پیش از آن  این چهارمین مورد خودسوزی جانبازان قمی در کمتر از ۳ ماه اخیر است.<br/><br/><b>سکوت بنیاد شهید قم تا کجا ادامه دارد</b><br/><br/>در ماجرای خود سوزی فرزند شهید در مقابل دفتر مدیر کل بنیاد شهید قم مسئولان استانی و کشوری قول پیگیری داده بودند اما در نهایت نگهبان بنیاد شهید قم مقصر شناخته شده که فرزند شهید را به بنیاد شهید راه داده است اما با اعتراض افکار عمومی و رسانه ای استان قم این نگهبان به شغل خود بازگشت و ماجرا مسکوت ماند.<br/><br/>خانواده مجروحین، معلولین، شهدا و اسرا قربانیان فراموش شده جنگ محسوب می شوند. آسـیب های روانی خانواده های این عزیزان نیز خسارات جبران ناپذیری است که به بدنه ملت ما وارد شده و اثرات سوء آن نیز همچنان ادامه دارد اما این حوادث اخیر باعث شده دردی دو چندان دامن مردم و احساسات مردم را فرا بگیرد مگر می شود در جامعه ای که جانباز و ایثارگر در آن مقدس است اینگونه به خود سوزی جانبازان بی تفاوت بود گویا برای  بنیاد شهید قم این مسئله هیچ اهمیتی ندارد و حتی از یک توضیح و عذرخواهی هم ابا دارد.<br/><br/>یک از همسران شهدا در گفتگو با خبرنگار <a href="http://www.qomefarda.ir/"><b>قم فردا</b></a> اظهار کرد: بزرگ‌تر از غم شهادت همسرم رفتار بنیاد شهید من را آزار می دهد وقتی شنیدم فرزند یک شهید در مقابل بنیاد شهید قم خود سوزی کرده تنم لرزید که کار را به کجا کشاند که چنین اتفاقی افتاد فرزند شهید چیز اضافه ای نمی خواست فقط می خواست تحت مداوا قرار بگیرد بنیاد شهید با این رویه ای که در پیش گرفته و پاسخ گوی مردم و خانواده شهدا و جانبازان نیست بدترین رفتار را انجام می دهد اگر شهید و جانباز نبود بنیاد شهید و امور ایثارگرانی هم وجود نداشت این پست و مقام تنها به خاطر خون شهدا و رشادت جانبازان است.<br/><br/><b>ناراحتی خانواده شهدا و جانبازان از حوادث پیش آمده</b><br/><br/>مسئولان بنیاد شهید قم چنان به این مسئله بی تفاوت هستند که گوی اتفاقی رخ نداده است و خود را ملزم به هیچ پاسخگویی نمی دانند در ماجرای خود سوزی فرزند شهید در ابتدا سکوت در بنیاد شهید قم حاکم بود اما بعد از ورود نمایندگان قم و بنیاد شهید و امور ایثارگران کشور؛ نهایت پاسخی که به افکار عمومی داده شد مهجور بودن فرزند شهید بود.<br/><br/>این سکوت و بی تفاوتی بنیاد شهید و امور ایثارگران قم شاید برای پاک کردن صورت مسئله اصلی باشد اما  همه این‌ها نتیجه عکس دارد و متهم اصلی خودسوزی چهار جانباز قمی بنیاد شهید و امور ایثارگران قم است.<br/><br/>بسیاری از خانواده شهدا در گفتگو با نگارنده از وضعیت پیش آمده ناراحت هستند و از مسئولان کشوری در خواست پیگیر این حوادث را در قم دارند و به عقیده آن‌ها متهم اصلی این خودسوزی ها بنیاد شهید و امور ایثارگران قم است جانبازان با توجه به آسیب های جسمی و روحی که از جنگ دیده اند دارای روحیه حساس و شکننده هستند و نحوه تعامل با این افراد باید بسیار حساس تر از مردم عادی باشد این جانبازان بارها و بارها در میدان های جنگ و دفاع سوختن و آتش گرفتن همرزمان خود را دیده اند صحنه هایی که هرگز از ذهنشان بیرون نرفته و تا آخر با آن‌ها همراه است و کوچک‌ترین جرقه‌ای باعث تصمیمات جبران ناپذیر از سوی آن‌ها می شود.<br/><br/><b>ورود استانداری به مسئله خودسوزی جانبازان قمی</b><br/><br/>محمدرضا گروسی مشاور امور ایثارگران استانداری قم در واکنش به چهارمین خود سوزی جانباز قمی گفت: در حال حاضر اطلاعاتی که داریم در حد همین مطالب کلی است که مطرح شده، اما با دستور ویژه  استاندار قم، در نامه‌ای به آقای هاشمی مدیرکل بنیاد شهید قم از او بابت این اتفاق اخیر توضیح خواسته‌ایم، کما اینکه در مورد سه خودسوزی اخیر هم از وی توضیح خواسته بودیم.<br/><br/>مشاور امور ایثارگران استانداری قم در پاسخ به این سؤال که مدیرکل بنیاد شهید قم چه توضیحی بابت سه خودسوزی اخیر داشتند؟، گفت: ایشان تحلیل‌هایی کرده بود و دلایلی هم بابت خودسوزی نفرات قبلی ارائه کرده بودند که البته یک مورد این موارد هم برای ما زیاد است.<br/><br/>گروسی تصریح کرد: به هر حال اگر نیاز روز جامعه ایثارگر و جانباز کشور، تأمین داروهایشان است و اگر بپذیریم یکی از دلایل این اتفاق این است که شاید دارو به موقع به جانبازان نرسد، خب این یکی از موارد است که باید پیگیری شود؛ بعضی هم اشاره می‌کنند که داروخانه‌ها، چون طلب‌هایشان را نگرفتند و داروهای‌شان به موقع استفاده نمی‌شود و دوز آن‌ها باید به موقع رعایت شود و نمی‌شود؛ این اتفاق می‌افتد. در هر صورت جانبازان اعصاب و روان، همیشه کارهای‌شان ارادی نیست و لذا این جانبازان عزیز ما باید دائما تحت نظر باشند؛ البته این اطلاعات فعلاً در حد کلیات است و درنهایت معاون بهداشت و درمان بنیاد شهید کشور که مسئول آسیب‌شناسی ویژه این موضوع هستند، باید نظر دهند.<br/><br/>مشاور امور ایثارگران استانداری قم اضافه کرد: همچنین چندی پیش مسئول حوزه حقوقی بنیاد شهید کشور و مسئول بازرسی بنیاد شهید کشور برای بررسی بیشتر موضوعات قبلی به قم آمده بودند و نشستی هم با بنده در استانداری داشتند.<br/><br/>در هر صورت امیدواریم مشکل این خودسوزی ها هرچه سریعتر رفع شود تا هم دل هموطنان و هم دل خانواده های جانبازان جریحه دار نشود.</p>
      <p>انتهای پیام/</p>
    </article>
  </body>
</html>