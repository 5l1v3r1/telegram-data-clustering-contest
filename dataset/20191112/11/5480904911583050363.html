<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rusky-soud-poslal-do-vezeni-dalsi-krymske-tatary/1820016?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T11:09:00+00:00"/>
    <meta property="og:title" content="Ruský soud poslal do vězení další krymské Tatary"/>
    <meta property="og:description" content="Rostov - Vojenský soud v Rostovu na jihu evropské části Ruska odsoudil dnes šestici krymských Tatarů k trestům sahajícím od sedmi až po 19 let za mřížemi za to, že se podíleli na činnosti &quot;buňky&quot; islámské Strany osvobození (Hizb at-Tahrír), která je v Rusku zakázaná jako teroristická organizace. Kromě účasti na činnosti zakázané teroristické organizace se podle obžaloby podíleli i na přípravě pokusu o násilný státní převrat."/>
  </head>
  <body>
    <article>
      <h1>Ruský soud poslal do vězení další krymské Tatary</h1>
      <address><time datetime="2019-11-12T11:09:00+00:00">12 Nov 2019, 11:09</time> by <a rel="author" href="http://www.ctk.cz/" target="_blank">ČTK</a></address>
      <p>Rostov - Vojenský soud v Rostovu na jihu evropské části Ruska odsoudil dnes šestici krymských Tatarů k trestům sahajícím od sedmi až po 19 let za mřížemi za to, že se podíleli na činnosti "buňky" islámské Strany osvobození (Hizb at-Tahrír), která je v Rusku zakázaná jako teroristická organizace. Kromě účasti na činnosti zakázané teroristické organizace se podle obžaloby podíleli i na přípravě pokusu o násilný státní převrat.</p>
      <p>"Souzení jsou vinni," citovala agentura TASS soudce, jehož jméno tentokráte neuvedla. Obhajoba slíbila, že se proti verdiktu odvolá. "(Rozsudek) napadneme jako nezákonný, vůbec s ním nesouhlasíme," řekl jeden z obhájců Sergej Loktev.</p>
      <p>Muslim Alijev, Inver Bekirov, Vadim Siruk, Refat Alimov, Arsen Džepparov a Emir-Usejn Kuku si tresty mají odpykat v nápravném zařízení s přísným režimem. K vině se nepřiznali, poznamenal TASS.</p>
      <p>Podpořit souzené krajany přijela z Krymu více než stovka lidí, uvedla ukrajinská agentura Unian. Soud sledoval rovněž zástupce organizace Amnesty International a ukrajinský konzul. Ukrajinské ministerstvo zahraničí vyzvalo Rusko, aby všechny odsouzence propustilo na svobodu.</p>
      <p>Mezinárodní organizace na ochranu lidských práv Amnesty International podle agentury AFP po vynesení verdiktu kritizovala "nápadnou krutost" ruské justice a připomněla, že jeden z odsouzenců, Emir-Usejn Kuka jako obhájce lidských práv kritizoval předchozí represe proti krymským Tatarům.</p>
      <p>Hizb at-Tahrír je v Rusku považována za teroristickou organizaci, nicméně na Ukrajině a v zemích Evropské unie může normálně fungovat. Krymští Tataři i další muslimové žijící na Krymu se před ruskou anexí ukrajinského poloostrova mohli akcí této organizace zúčastnit. Po anexi ale začali být pronásledováni. Rusko po anexi postavilo mimo zákon i Medžlis, krymskotatarský parlament.</p>
      <p>Krymští Tataři, kterých je na poloostrově asi čtvrt milionu ze zhruba 2,3 milionu obyvatel, byli loajální k Ukrajině a z přičlenění k Rusku měli obavy kvůli špatným historickým zkušenostem s Rusy. Ještě během druhé světové války je sovětský vůdce Josif Stalin nechal kvůli obviněním z kolaborace s německými okupanty deportovat, do vlasti se mohli vrátit až po několika desetiletích.</p>
      <p>Panislámská Strana osvobození podle svých prohlášení usiluje o dosažení svých cílů pokojnými, nenásilnými prostředky. Chce sjednotit muslimské regiony v Rusku a v postsovětské Střední Asii v islámský chalífát.</p>
    </article>
  </body>
</html>