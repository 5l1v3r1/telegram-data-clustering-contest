<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741306"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T11:00:00+00:00"/>
    <meta property="og:title" content="ชี้ สหกรณ์ออมทรัพย์ครูปัญหาใหญ่ก่อหนี้ครู"/>
    <meta property="og:description" content="รมว.ศธ.ถก ธนาคารออมสิน สะท้อนปัญหาสหกรณ์ออมทรัพย์ครูปัญหาใหญ่ก่อหนี้ครู แนะ หลังเกษียณครูต้องสร้างอาชีพให้มีรายได้เพิ่มจ่ายหนี้ธนาคาร   "/>
  </head>
  <body>
    <article>
      <h1>ชี้ สหกรณ์ออมทรัพย์ครูปัญหาใหญ่ก่อหนี้ครู</h1>
      <address>
        <time datetime="2019-11-12T11:00:00+00:00">12 Nov 2019, 11:00</time>
      </address>
      <p>
        <b>รมว.ศธ.ถก ธนาคารออมสิน สะท้อนปัญหาสหกรณ์ออมทรัพย์ครูปัญหาใหญ่ก่อหนี้ครู แนะ หลังเกษียณครูต้องสร้างอาชีพให้มีรายได้เพิ่มจ่ายหนี้ธนาคาร   </b>
      </p>
      <p>วันนี้ (12 พ.ย.) นายณัฏฐพล ทีปสุวรรณ รมว.ศึกษาธิการ เปิดเผยว่า เมื่อเร็วๆนี้ตนได้ประชุมร่วมกับผู้บริหารธนาคารออมสินในฐานะที่ตนเป็นประธานคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) เพื่อมาอัพเดทข้อมูลปัญหาต่างๆที่ผ่านมาว่ามีเรื่องใดที่ได้รับการแก้ไขไปแล้วบ้างหรือเรื่องใดที่ยังเป็นอุปสรรคและยังไม่ได้การแก้ไข  พร้อมกับร่วมกันเสนอความเห็นที่เป็นประโยชน์ต่อข้าราชการครูในอนาคต เพื่อวางแผนบริหารจัดการร่วมกัน โดยประเด็นหลักๆส่วนใหญ่ที่ได้หารือร่วมกันนั้นคือการแก้ไขปัญหาหนี้สินครู  เนื่องจากพบว่าธนาคารออมสินมีศูนย์ยกระดับเศรษฐกิจฐานรากเพื่อความยั่งยืน ซึ่งศูนย์แห่งนี้มีหน้าที่วิเคราะห์และศึกษาช่วยเหลือให้แก่ประชาชนในรูปแบบต่างๆ<br/><br/>รมว.ศึกษาธิการ กล่าวต่อไปว่า   โดยจากการหารือประเด็นแก้หนี้ครูตนเกิดไอเดียว่าครูที่เป็นลูกค้าของธนาคารออมสินและได้เกษียณอายุราชการไปแล้วแต่ยังต้องชำระหนี้จากการกู้ยืมอยู่ก็อยากจะให้ครูได้เข้าร่วมพัฒนาตนเองกับศูนย์แห่งนี้ เพื่อให้ครูได้พัฒนามีอาชีพสร้างรายได้ให้แก่ตนเองหลังเกษียณ โดยตนอยากให้ครูมีอาชีพหลังเกษียณ เพื่อเป็นการยืนยันกับธนาคารว่าครูมีศักยภาพในการชำระหนี้  ซึ่งจะทำให้ธนาคารออมสินมีความมั่นใจในการวางแผนบริหารจัดการช่วยเหลือหนี้สินครูได้ในอนาคต ขณะเดียวกันธนาคารออมสินยังได้สะท้อนปัญหาหนี้ครูให้รับทราบถึงการที่ครูไปกู้ยืมเงินจากสหกรณ์ออมทรัพย์ครูด้วย ซึ่งการกู้ยืมเงินจากแหล่งเงินของสหกรณ์นั้นเป็นปัญหาใหญ่ที่ทำให้ครูไม่สามารถชำระหนี้ได้ และเมื่อรวมหนี้ของครูที่ไปกู้ยืมจากแหล่งเงินกู้ในระบบแล้วเป็นจำนวนเงินมหาศาล ดังนั้นตนจะนำข้อมูลหนี้ครูจากแหล่งเงินกู้ต่างๆมาวางแผนแก้ปัญหาต่อไป  ส่วนกรณีที่ธนาคารออมสินดำเนินการหักเงินจากบัญชีกองทุนเงินสนับสนุนพิเศษและส่งเสริมความมั่นคง ตามโครงการสวัสดิการเงินกู้การฌาปนกิจสงเคราะห์ช่วยเพื่อนครูและบุคลากรทางการศึกษา (ช.พ.ค.) โครงการ 2-7 จำนวน 0.5-1% เป็นเงินกว่า 10,000 ล้านบาทในกรณีที่หักเงินไปไม่เป็นธรรมนั้นตนขอดูรายละเอียดก่อนว่าเป็นการดำเนินการที่ถูกต้องหรือไม่<br/> </p>
    </article>
  </body>
</html>