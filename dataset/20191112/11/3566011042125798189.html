<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546693.html/%D8%AD%D9%85%D9%84%D9%87-%D8%AA%D9%86%D8%AF-%D8%B4%D8%B1%D9%81%DB%8C-%D8%A8%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86--%D8%AA%D8%A7%D8%AC"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:31:00+00:00"/>
    <meta property="og:title" content="حمله تند شرفی به فدراسیونِ تاج"/>
    <meta property="og:description" content="پیشکسوت فوتبال ایران به شدت از عملکرد فدراسیون فوتبال انتقاد کرد و گفت اگر فدراسیون پول نداشته چرا به دنبال مربی خارجی رفته است؟"/>
  </head>
  <body>
    <article>
      <h1>حمله تند شرفی به فدراسیونِ تاج</h1>
      <address>
        <time datetime="2019-11-12T11:31:00+00:00">12 Nov 2019, 11:31</time>
      </address>
      <p>پیشکسوت فوتبال ایران به شدت از عملکرد فدراسیون فوتبال انتقاد کرد و گفت اگر فدراسیون پول نداشته چرا به دنبال مربی خارجی رفته است؟</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  اصغر شرفی، پیشکسوت فوتبال ایران اظهار کرد:‌ تیم ملی که اصلا مربی ندارد. مگر می‌شود؟ این‌ها خجالت نمی‌کشند؟ کسانی که ادعا می‌کنند بالای سر فوتبال هستند، این‌ها آبرو و حیثیت این مملکت را می‌برند. اصلا عین خیال‌شان نیست. کمی به فکر مملکت و آبروی کشور باشید.</p>
      <p>  او اضافه کرد: این در شأن فوتبال ایران است که مربی نداشته باشد؟‌ ما بیست و پنجمین کشور پول‌دار دنیا هستیم. در ضمن اگر پول نداریم چرا مربی خارجی می‌آوریم؟ ما الان این همه مربیان جوان خوب داریم. فوتبال ما خیلی قشنگ شده است. آدم وقتی حرف می‌زند باید مرام و معرفت داشته باشد. زمانی فوتبال ما خوب نبود اما الان چه کسی می‌تواند از بازی‌های تیم گل‌محمدی ایراد بگیرد؟ یا تیم قلعه‌نویی. چه کسی می‌تواند از فوتبال استقلال و پرسپولیس ایراد بگیرد؟ فوتبال ما دگرگون شده است.   پیشکسوت فوتبال ایران ادامه داد: من در این زمینه صد درصد فدراسیون فوتبال را مقصر می‌دانم. این‌ها در این حد نیستند. این‌ها آدم‌هایی هستند که در شغل خودشان هم به آنها کار نمی‌دهند و قاطی ورزش می‌شوند. من که اهل دعوا و مرافعه نیستم. در مقابل هر کدام از این حرف‌ها اگر استدلال بیاورید آدمی نیستم که خودم را توجیه کنم. من به همه جای فوتبال ایران و دنیا رسیده‌ام. از جام جهانی و المپیک و بازی‌های آسیایی بالاتر داریم؟ من به همه این‌ها رسیده‌ام. هر کسی هم دو روز نوبتش است. همیشه که نوبت اصغر شرفی نیست. پس از روی حسادت حرف نمی‌زنم. من واقعا دلم می‌سوزد.   شرفی افزود: یک کشور را به من نشان دهید که مربی ندارد و برای بازی می‌رود. شاید هم ایران بازی را ببرد اما آخرش چه می‌شود. پدر و مادرهای ما نصیحت‌مان می‌کردند که خدا آخر و عاقبتت را به خیر کند. شاید هم این بازی را ببرند اما آخر و عاقبت کار چه می‌شود؟   وی گفت: ورزش این‌گونه نیست. باید خرج کرد و وقت گذاشت. باید زحمت کشید. اصلا خجالت آور است که به مربی پول نداده‌اند. چرا مربی خارجی آوردید؟ پایتان را اندازه گلیم‌تان دراز کنید.   شرفی اظهار کرد: صد درصد حق با ویلموتس است. او با ما قرارداد بسته است، ۱۰ برابرش را هم می‌گیرد. به کی‌روش و برانکو چقدر دادیم. این پول چه کسی است؟ پول من و شماست، پول مردم است. بعد دو تا عکس هم برای آلبوم خانوادگی‌شان می‌گیرند و می‌گویند من را ببینید که در فوتبال نبودم اما رییس فدراسیون بودم.   منبع: ایسنا</p>
    </article>
  </body>
</html>