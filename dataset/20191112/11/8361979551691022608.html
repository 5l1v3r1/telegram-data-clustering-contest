<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/kyiv/novi-pravila-koristuvannya-kijivskim-metropolitenom-novini-ukrajini-50053034.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-12T11:25:00+00:00"/>
    <meta property="og:title" content="Без агітаторів і музикантів. Київрада схвалила нові правила в метрополітені"/>
    <meta property="og:description" content="У вівторок, 12 листопада, Київрада схвалила нові правила користування метрополітеном в Києві."/>
  </head>
  <body>
    <article>
      <h1>Без агітаторів і музикантів. Київрада схвалила нові правила в метрополітені</h1>
      <h2>У вівторок, 12 листопада, Київрада схвалила нові правила користування метрополітеном в Києві.</h2>
      <address>
        <time datetime="2019-11-12T11:25:00+00:00">12 Nov 2019, 11:25</time>
      </address>
      <p>Рішення підтримали 62 депутати.</p>
      <p>Згідно з нововведеннями, в столичному метро заборонено жебракувати, розклеювати рекламу, займатися агітацією, здійснювати підприємницьку діяльність, голосно вмикати музику та грати на музичних інструментах. Під забороною також проведення масових заходів на станціях метро.</p>
      <p>Для безпечного пересування пасажирів з вадами зору, дозволяється проїзд з собакою-поводирем. Тварина повинна мати нашийник, намордник, спеціальне посвідчення і пройти навчання в умовах метрополітену.</p>
      <p>Спортивне спорядження (лижі, санки, ковзани, велосипеди) перевозяться виключно в чохлах. Також належна упаковка потрібна для садового інвентарю, саджанців і рибальських снастей.</p>
      <p>Пасажири метро повинні охайно виглядати. Вхід в підземку буде заборонено частково одягненим пасажирам, без взуття або в нижній білизні. Також не можна пересуватися на самокатах, роликових ковзанах і скейтах.</p>
      <p>Примітно, що останній раз правила користування Київським метрополітеном змінювалися в 1995 році.</p>
    </article>
  </body>
</html>