<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/otmeniha-rali-avstralija-zaradi-pozhari.html"/>
    <meta property="og:site_name" content="bTV Новините"/>
    <meta property="article:published_time" content="2019-11-12T11:17:00+00:00"/>
    <meta property="og:title" content="Отмениха Рали Австралия заради пожари"/>
    <meta property="og:description" content="Последният кръг от Световния рали шампионат няма да се проведе"/>
  </head>
  <body>
    <article>
      <h1>Отмениха Рали Австралия заради пожари</h1>
      <h2>Последният кръг от Световния рали шампионат няма да се проведе</h2>
      <address>
        <time datetime="2019-11-12T11:17:00+00:00">12 Nov 2019, 11:17</time>
      </address>
      <p>Последният кръг от тазгодишното издание на Световния рали шампионат - този в Австралия, беше отменен. Причината за решението на организаторите са огромните пожари, които бушуват на континента и обявеното бедствено положение.</p>
      <p>Представители на Световния рали шампионат са провели срещи с местните власти, Международната автомобилна федерация и местните пожарна и полиция. </p>
      <p>Според директора на състезанието Андрю Пападополус отмяната на стартовете от 14 до 17 ноември е било единственото разумно решение в ситуацията, която се определя от местните власти като "катастрофална". Страните преговаряха и за скъсяване на трасето, но в крайна сметка решиха да не рискуват.</p>
      <p>"Всички ние поднасяме искрени съболезнования на хората, които загубиха свои близки в пожарите, и на всички онези, които са пострадали. Най-правилното решение е да няма състезание при такива условия", заяви Пападополус.</p>
      <p>Шампионът в тазгодишното издание на Световния рали шампионат стана ясен в края на октомври. Тогава естонецът От Танак с "Тойота" спечели достатъчно точки от рали Каталуния, за да бъде недостижим на върха.</p>
      <p>На последното състезание в Австралия трябваше да стане ясен първенецът при конструкторите, но за такъв ще бъде определен "Хюндай". Отборът води с 18 точки в класирането и печели първа титла в историята си.</p>
    </article>
  </body>
</html>