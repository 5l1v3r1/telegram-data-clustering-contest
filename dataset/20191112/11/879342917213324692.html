<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/12/pogljad/pravo/borotba-rejderstvom-pry-minyusti-zyavytsya-ekspertnyj-ofis-a-skarhy-rozhlyadatymut-najmani-yurysty"/>
    <meta property="og:site_name" content="Слово і Діло"/>
    <meta property="article:published_time" content="2019-11-12T11:57:33+00:00"/>
    <meta property="og:title" content="Боротьба з рейдерством: при Мінюсті з’явиться Експертний офіс, а скарги розглядатимуть наймані юристи"/>
    <meta property="og:description" content="Щоб пришвидшити роботу Антирейдерської комісії та вберегти від корупційних спокус її працівників, Мінюст шукає донорську допомогу, для залучення професійних юристів."/>
  </head>
  <body>
    <article>
      <h1>Боротьба з рейдерством: при Мінюсті з’явиться Експертний офіс, а скарги розглядатимуть наймані юристи</h1>
      <address><time datetime="2019-11-12T11:57:33+00:00">12 Nov 2019, 11:57</time> by <a rel="author">Ольга Оніщук</a></address>
      <p>
        <b>Днями в Україні набув чинності <a href="http://w1.c1.rada.gov.ua/pls/zweb2/webproc4_1?pf3511=66712">закон про боротьбу з рейдерством.</a> У Міністерстві юстиції планують побудувати альтернативну державним судам систему, частиною якої стане так звана Антирейдерська комісія та незалежні арбітражі. І в цьому процесі відомство сподівається отримати підтримку бізнес-спільноти. Як зміниться робота Антирейдерської комісії, «Слово і Діло» розпитало заступницю міністра юстиції Ольгу Онищук.</b>
      </p>
      <p>Нова команда Мінюсту планує повністю перезавантажити роботу Комісії з розгляду скарг у сфері державної реєстрації, більш відомої в народі як Антирейдерська. Ця комісія протягом декількох років була скомпроментована і має певний шлейф із негативною репутацією. Існує також нагальна потреба у перегляді процедури розгляду скарг, оскільки нинішня система не дозволяє працювати швидко та ефективно.</p>
      <related>
        <a href="https://www.slovoidilo.ua/2019/10/08/infografika/polityka/prohrama-kabminu-novoho-ne-duzhe-obicyayut-sferi-yustycziyi"/>
      </related>
      <p>
        <i>«На заміну Антирейдерській комісії прийде Експертний офіс з питань державної реєстрації, який буде створено для забезпечення захисту прав і інтересів власників та протидії рейдерській діяльності. Наразі існує нагальна необхідність у залученні висококваліфікованих та незалежних експертів до роботи з матеріалами скарг та напрацюванні якісних змін до законодавства. Створення такого офісу стане дієвим механізмом усунення проявів корупції під час розгляду справ Комісією. Спеціалісти офісу робитимуть обґрунтовані експертні висновки, які будуть враховуватись при ухваленні рішення Комісією.</i>
      </p>
      <p><i>Офіс працюватиме при Мін‘юсті, навіть у приміщенні міністерства, але матиме окремий вхід. Людина зможе потрапити до Офісу без турнікетів, грат чи металевих дверей. В Експертному офісі надаватимуть консультації щодо захисту прав громадян у разі виявлення порушень з боку державного реєстратора, відбуватимуться засідання Комісії з відкритою трансляцією та напрацьовуватимуться зміни до законодавства і пропозиції з доопрацювання програмного забезпечення державних реєстрів»,</i> – пояснила Ольга Оніщук.</p>
      <p>Експертний офіс матиме дві гарячі лінії: одна – для юридичної допомоги щодо проблемних питань з державної реєстрації прав на нерухомість, друга – щодо бізнесу.</p>
      <p><i>«Можна буде зателефонувати до Мінюсту, розказати про проблему та отримати чіткий алгоритм дій, як захистити свою власність. Отже, людина вчасно отримає безкоштовну правову допомогу, а ми матимемо можливість вчасно реагувати, якщо відбувається захоплення нерухомості чи бізнесу через держреєстри»,</i> – сказала заступниця міністра.</p>
      <p>Планується, що в Офісі працюватимуть висококваліфіковані експерти, професійні юристи, які будуть розглядати матеріали скарг. Оскільки зараз у Мінюсті бракує фахівців, щоб швидко і чітко опрацювати великий об’єм скарг від громадян, потрібні юристи високої кваліфікації.</p>
      <p><i>«Зараз ми клопочемо про отримання донорської допомоги, щоб найняти кваліфікованих юристів, які розбиратимуть ці кейси. За результатами розглядів експертна група буде розробляти зміни до законодавства та програмного забезпечення держреєстрів, які ми будемо реалізовувати»,</i> – зазначила Ольга Онищук.</p>
      <p>Отже, в Експертному офісі буде відбуватись єдиний цикл – людина отримуватиме допомогу, скарги розглядатимуться в короткий період, а паралельно буде проводитись «робота над помилками» та розроблятися зміни до законодавства.</p>
      <p><i>«Ми хочемо найняти фахових юристів, бо розуміємо з якими корупційними ризиками стикатимуться спеціалісти у своїй роботі, тому хочемо запропонувати їм гідну зарплату. Оскільки у Мінюста немає таких коштів, вони не закладені в бюджеті, ми просимо донорську допомогу для можливості оплати роботи таких юристів»,</i> – зазначила заступниця міністра юстиції.</p>
      <p>Нагадаємо, раніше ми писали, що <a href="https://www.slovoidilo.ua/2019/09/19/novyna/ekonomika/kabmin-stvoryv-telefonnu-liniyu-povidomlen-pro-rejderstvo">Кабмін створив телефонну лінію для повідомлень про рейдерство.</a></p>
      <p>Також «Слово і Діло» розбиралось, <a href="https://www.slovoidilo.ua/2019/10/08/infografika/polityka/prohrama-kabminu-novoho-ne-duzhe-obicyayut-sferi-yustycziyi">що в Програмі Кабміну нового (і не дуже) обіцяють зробити у сфері юстиції.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/02/novyna/finansy/skarhy-antyrejdersku-komisiyu-teper-mozhna-podavaty-onlajn"/>
        <a href="https://www.slovoidilo.ua/2019/08/12/novyna/polityka/truba-vidpoviv-poroshenku-rejderske-zaxoplennya-telekanalu-pryamyj"/>
        <a href="https://www.slovoidilo.ua/2019/07/26/novyna/suspilstvo/kyyevi-rejderstvo-zatrymaly-derzhreyestratoriv"/>
      </related>
    </article>
  </body>
</html>