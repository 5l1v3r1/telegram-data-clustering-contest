<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-1st-test-match-at-indore-india-best-side-in-the-world-says-mohammad-mithun-india-vs-bangladesh-test-series-2845220.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T11:23:12+00:00"/>
    <meta property="og:title" content="बांग्लादेश के इस क्रिकेटर ने कहा- दुनिया की सबसे अच्छी टीम है भारत"/>
    <meta property="og:description" content="भारत और बांग्लादेश के बीच दो मैचों की सीरीज का पहला टेस्ट मैच 14 नवंबर से इंदौर के होलकर क्रिकेट स्टेडियम में खेला जाना है। भारत और बांग्लादेश के बीच तीन मैचों की टी20 सीरीज खत्म हो चुकी है, भारत ने..."/>
  </head>
  <body>
    <article>
      <h1>बांग्लादेश के इस क्रिकेटर ने कहा- दुनिया की सबसे अच्छी टीम है भारत</h1>
      <address><time datetime="2019-11-12T11:23:12+00:00">12 Nov 2019, 11:23</time> by <a rel="author">लाइव हिन्दुस्तान टीम,इंदौर</a></address>
      <p>भारत और बांग्लादेश के बीच दो मैचों की सीरीज का पहला टेस्ट मैच 14 नवंबर से इंदौर के होलकर क्रिकेट स्टेडियम में खेला जाना है। भारत और बांग्लादेश के बीच तीन मैचों की टी20 सीरीज खत्म हो चुकी है, भारत ने सीरीज 2-1 से अपने नाम की। बांग्लादेश के विकेटकीपर बल्लेबाज मोहम्मद मिथुन ने टीम इंडिया की जमकर तारीफ की है। उन्होंने कहा कि विराट कोहली की कप्तानी वाली टीम इंडिया दुनिया की सबसे मजबूत टीम है। भारत और बांग्लादेश दोनों ही टीमें इंदौर पहुंचकर टेस्ट सीरीज की तैयारी में जुट चुकी हैं।</p>
      <p>मिथुन ने कहा, 'हम उनका सम्मान करते हैं, वे इस समय दुनिया की बेस्ट टीमों में शुमार हैं, घरेलू मैदान की बात करें तो वो काफी मजबूत हैं। एक समय भारतीय टीम स्पिन गेंदबाजी अटैक पर निर्भर रहती थी, लेकिन अब उनका तेज गेंदबाजी अटैक भी शानदार हो गया है।' भारत और बांग्लादेश के बीच सीरीज का दूसरा टेस्ट मैच 22 नवंबर से कोलकाता के ईडन गार्डन्स में खेला जाएगा, जो कि डे-नाइट टेस्ट होगा। ये पहला मौका होगा, जब भारत और बांग्लादेश की टीम डे-नाइट टेस्ट खेलेंगी। उन्होंने कहा, 'हमने पिंक बॉल से प्रैक्टिस नहीं की है, तो हमें इसका ज्यादा आइडिया नहीं है।'</p>
      <h3>
        <a href="https://www.livehindustan.com/cricket/story-ind-vs-ban-if-i-keep-on-scoring-runs-i-will-be-back-in-odi-squad-said-ajinkya-rahane-india-bangladesh-test-series-2845138.html">INDvBAN: वनडे टीम में वापसी के लिए अजिंक्य रहाणे के पास है ये प्लान</a>
      </h3>
      <h3>
        <a href="https://www.livehindustan.com/cricket/story-ind-vs-ban-virat-kohli-played-gully-cricket-with-kids-photos-are-going-viral-2845024.html">Photos: इंदौर में गली क्रिकेट खेलते नजर आए कप्तान विराट कोहली</a>
      </h3>
      <p>
        <b>'टेस्ट क्रिकेट का हर सेशन बहुत अहम'</b>
      </p>
      <p>शाकिब अल हसन की गैरमौजूदगी में बांग्लादेश की टीम अच्छा प्रदर्शन करने के लिए प्रतिबद्ध है। एंटी करप्शन कोड तोड़ने के लिए हाल ही में इंटरनेशनल क्रिकेट काउंसिल (आईसीसी) ने शाकिब पर दो साल का बैन लगा दिया है। मिथुन ने कहा, 'शाकिब और तमीम हमारे बेस्ट खिलाड़ी हैं, हम सभी उन दोनों को मिस कर रहे हैं, लेकिन हम पीछे मुड़कर नहीं देख सकते हैं और हमें एक यूनिट के तौर पर खेलना होगा और जीतना होगा।' टेस्ट क्रिकेट में आजतक बांग्लादेश कभी भारत को हरा नहीं पाया है। मिथुन ने कहा, 'टेस्ट क्रिकेट में हर सेशन बहुत अहम होता है। पांच दिन हर टीम को ये मौका देते हैं कि उनके पास मैच में वापसी करने का समय हो। हर किसी को अच्छा प्रदर्शन करना होगा। हम उनकी टीम में कोई कमजोरी नहीं देख रहे हैं, हम बस अपने मजबूत पक्ष पर ध्यान दे रहे हैं।'</p>
      <p>
        <b>'जीतने के लिए काफी मेहनत करनी होगी'</b>
      </p>
      <p>उन्होंने कहा, 'हम अपना खेल सुधारने की कोशिश कर रहे हैं, हमें मैच जीतने के लिए यहां काफी मेहनत करनी होगी। उनकी टीम में सभी पांच गेंदबाज वर्ल्ड क्लास हैं।' ये सीरीज आईसीसी वर्ल्ड टेस्ट चैंपियनशिप का हिस्सा होगी। भारत इस चैंपियनशिप के तहत पांच मैच खेल चुका है और सभी मैच जीतकर प्वॉइंट टेबल में टॉप पर है। वहीं बांग्लादेश इस सीरीज के साथ आईसीसी टेस्ट चैंपियनशिप के सफर का आगाज करेगा। </p>
      <p><b>भारतीय टेस्ट टीमः </b>विराट कोहली (कप्तान), रोहित शर्मा, मयंक अग्रवाल, चेतेश्वर पुजारा, अजिंक्य रहाणे, शुभमन गिल, हनुमा विहारी, रविंद्र जडेजा, रविचंद्रन अश्विन, ऋद्धिमान साहा, ऋषभ पंत, कुलदीप यादव, मोहम्मद शमी, उमेश यादव, इशांत शर्मा।</p>
      <p><b>बांग्लादेश टेस्ट टीमः</b> शादमन इस्लाम, इमरुल काएस, मोमीउल हक (कप्तान), सैफ हसन, महमूदुल्लाह, मोसाद्देक हुसैन, मेहदी हसन, लिटन दास, मुशफिकुर रहीम, मोहम्मद मिथुन, ताइजुल इस्लाम, नईम हसन, मुस्तफिजुर रहमान, अल अमीन हुसैन, इबादत हुसैन।</p>
    </article>
  </body>
</html>