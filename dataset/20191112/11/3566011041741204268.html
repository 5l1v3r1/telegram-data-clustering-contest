<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546689.html/%D8%A8%D8%B9%D8%AF-%D8%A7%D8%B2-%D8%A8%D8%B3%D8%AA%D9%86-%D8%AF%D9%87%D8%A7%D9%86-%D9%85%D9%86%D8%AA%D9%82%D8%AF%D8%A7%D9%86--%D9%86%D9%88%D8%A8%D8%AA-%D8%A8%D9%87-%D8%AA%D8%AC%D9%88%DB%8C%D8%B2-%D8%B3-%D8%A7%D9%84-%D8%B2%D9%88%D8%B1%DA%A9%DB%8C-%D8%B1%D8%B3%DB%8C%D8%AF--%D9%88%D9%82%D8%AA%DB%8C-%D8%A7%D8%B2-%D8%B3%D8%A8%D8%AF-%D9%82%D8%B1%D8%B9%D9%87-%DA%A9%D8%B4%DB%8C-%D8%AC%D8%A7%D8%AF%D9%88%DB%8C%DB%8C-%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C-%DA%A9%D8%B1%D9%85%D8%A7%D9%86-%D8%AA%D9%86%D9%87%D8%A7-%D8%B1%D8%B3%D8%A7%D9%86%D9%87-%D9%87%D8%A7%DB%8C-%D9%87%D9%85%D8%B3%D9%88-%D8%A8%D8%A7-%D8%AF%D9%88%D9%84%D8%AA-%D8%A8%DB%8C%D8%B1%D9%88%D9%86-%D8%A2%D9%85%D8%AF%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:56:00+00:00"/>
    <meta property="og:title" content="بعد از بستن دهان منتقدان، نوبت به تجویز سؤال زورکی رسید/ وقتی از سبد قرعه‌کشی جادویی استانداری کرمان تنها رسانه‌های همسو با دولت بیرون آمدند!"/>
    <meta property="og:description" content="نشست خبری رئیس جمهور با اصحاب رسانه به رسم همیشگی دولت تدبیر و امید این بار هم در کرمان به صورت کاملا مهندسی شده برگزار می شود."/>
  </head>
  <body>
    <article>
      <h1>بعد از بستن دهان منتقدان، نوبت به تجویز سؤال زورکی رسید/ وقتی از سبد قرعه‌کشی جادویی استانداری کرمان تنها رسانه‌های همسو با دولت بیرون آمدند!</h1>
      <h2>روابط عمومی استانداری کرمان پاسخگو باشد؛</h2>
      <address>
        <time datetime="2019-11-12T11:56:00+00:00">12 Nov 2019, 11:56</time>
      </address>
      <p>نشست خبری رئیس جمهور با اصحاب رسانه به رسم همیشگی دولت تدبیر و امید این بار هم در کرمان به صورت کاملا مهندسی شده برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از ر<a href="http://armanekerman.ir/">اه آرمان</a>، سه شنبه ۱۴ آبانماه ۹۸ بود که خانه مطبوعات استان کرمان، با ارسال پیامی به رسانه اعلام کرد "مدیرمسئول محترم، سلام باتوجه به سفر قریب الوقوع رئیس جمهور محترم به استان کرمان، خواهشمند است طی نامه صرفا یک خبرنگار با مشخصات کامل به همراه فایل عکس پرسنلی تا پایان وقت اداری پنجشنبه 98/8/16 به روابط عمومی استانداری کرمان معرفی نمایید. ضمنا پس از اعلام برنامه قطعی سفر، نحوه تقسیم بندی و حضور خبرنگاران اطلاع رسانی می شود."</p>
      <p>بالاخره زمان سفر قریب الوقوع رئیس جمهور مشخص شد و روحانی و هیئت همراه بعد از استان یزد به منظور سفری دو روزه در تاریخ دوشنبه ۲۰ آبانماه به استان کرمان سفر کرد؛ رفسنجان، بافت و سیرجان در روز اول سفر میزبان رئیس جمهور بودند.</p>
      <p>روابط عمومی استانداری و خانه مطبوعات استان کرمان در خصوص برگزاری نشست خبری رئیس جمهور با رسانه ها علیرغم پیگیری رسانه ها هیچ اطلاع رسانی نکردند؛ ناگهان در ساعت ۱۵:۱۸ روز دوشنبه ۲۰ آبانماه کانال اطلاع رسانی خانه مطبوعات طی خبری اعلام کرد: “خبرنگاران محترمی که برای پوشش خبری سفر رییس جمهور ثبت نام و کارت دریافت کردند چنانچه متقاضی طرح سوال در نشست خبری رئیس جمهور (سه شنبه ۹۸/۸/۲۱) هستند صرفا تا ساعت ۱۶ امروز(۹۸/۸/۲۰) نام و نام خانوادگی و رسانه خود را جهت قرعه کشی به سامانه پیامک استانداری ارسال کنند. زمان و مکان قرعه کشی متعاقبا اعلام می شود.”</p>
      <p>جالب است تنها ۴۰ دقیقه زمان از طرف استانداری کرمان جهت ثبت نام رسانه ها برای طرح سوال از رئیس جمهور داده شد! و بنا شد زمان و مکان قرعه کشی متعاقبا اعلام شود! که اعلام نشد! و قرعه کشی پشت درهای بسته صورت گرفته! به سیاق سالهای گذشته و تمام نشست های خبری رئیس جمهور، پر واضح بود که این قرعه کشی فرمالیته تنها بهانه ایست برای حذف نام برخی رسانه ها!</p>
      <p>علی الظاهر قرعه کشی در اتاق روابط عمومی استانداری و به تشخیص خودشان صورت گرفته بود و طی یک قرعه کشی شگفت انگیز از سبد جادویی قرعه کشی تنها نام رسانه های دولتی و همسو با دولت بیرون آمده بود!</p>
      <p>نکته قابل توجه این است که نام پایگاه خبری “راه آرمان” که برای طرح پرسش ثبت نام کرده بود؛ از لیست ابتدایی قبل از قرعه کشی هم حذف شده بود؛ بعد از مراجعه به روابط عمومی استانداری، یکی از کارمندان استانداری در پاسخ به خبرنگار ما گفته بود دیشب اسم رسانه راه آرمان در لیست برای قرعه کشی بوده اما امروز صبح اسم رسانه را حذف کردند! و دلیل آنرا عدم نظم در انتشار بیان کردند!! کاش روابط عمومی استانداری به وضوح اعلام می کرد که به روش رئیس دولت تدبیر! دهان منتقدان را می بندند و از طرح سوال از سوی رسانه های غیرهمسو با دولت واهمه دارند و بهانه کذایی عدم نظم در انتشار را علم نمی کردند!</p>
      <p>در نشست خبری امروز تنها 5 رسانه صدا و سیما، ندای وحدت، ایسنا، فراتر از چپ و روزنامه جام جم حق پرسش از رئیس جمهور را دارند آنهم چه پرسشی! البته خبرنگاران رسانه های مذکور از این که برای پرسش سوالاتشان باید از چند فیلتر عبور می کردند تا سوالشان تایید شود و در مواقعی تغییر یابد، گله مند بودند، در نهایت برخی خبرنگاران در نشست خبری سوالات رسانه خود را پرسیدند.</p>
      <p>البته در نهایت برخی خبرنگاران در نشست خبری سوالات تجویزی را مطرح نکردند و سوالات رسانه خود را پرسیدند.</p>
      <p>امیدواریم روابط عمومی استانداری کرمان روند قرعه کشی و انتخاب رسانه ها و تجویز سوالات را به طور واضح برای رسانه های استان توضیح دهد؟ چرا هیچکدام از رسانه های انقلابی فرصت طرح پرسش از رئیس جمهور را نداشتند؟</p>
      <p>انتهای پیام/</p>
      <p> </p>
    </article>
  </body>
</html>