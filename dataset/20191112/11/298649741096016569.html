<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/12/un-anno-di-terra-e-da-eataly-roma-arriva-una-giovane-chef-pn_20191112_00138/"/>
    <meta property="og:site_name" content="Askanews"/>
    <meta property="article:published_time" content="2019-11-12T11:52:17+00:00"/>
    <meta property="og:title" content="Un anno di “Terra” e da Eataly Roma arriva una giovane chef"/>
    <meta property="og:description" content="Roma, 12 nov. (askanews) – Terra, “La Griglia by Eataly”, compie un anno e per l’occasione organizza una grande festa. Il progetto ristorativo targato Eataly, nato con l’intento di creare una nuova esperienza del cibo, dopo il successo oltreoceano conquista anche il pubblico romano. Terra rientra nella grande opera di rinnovamento “Tutto Nuovo” presentato lo […]"/>
  </head>
  <body>
    <article>
      <h1>Un anno di “Terra” e da Eataly Roma arriva una giovane chef</h1>
      <h2>Under 30, guiderà la "Griglia by Eataly"</h2>
      <address>
        <time datetime="2019-11-12T11:52:17+00:00">12 Nov 2019, 11:52</time>
      </address>
      <figure>
        <img src="http://www.askanews.it/wp-content/uploads/2019/11/20191112_125208_C8F1318A.jpg"/>
      </figure>
      <p>Roma, 12 nov. (askanews) – Terra, “La Griglia by Eataly”, compie un anno e per l’occasione organizza una grande festa. Il progetto ristorativo targato Eataly, nato con l’intento di creare una nuova esperienza del cibo, dopo il successo oltreoceano conquista anche il pubblico romano. Terra rientra nella grande opera di rinnovamento “Tutto Nuovo” presentato lo scorso anno da Eataly Roma: un grande spazio situato al secondo piano di oltre cento coperti, una cucina con una grande griglia interamente a vista, un luogo pensato proprio per accogliere, intrattenere e regalare un vero senso di benessere per il cliente.</p>
      <p>In base ai dati rivelati in questi primi 365 giorni di attività, 80.000 persone sono state accolte nel ristorante del secondo piano. Piace dunque il format incentrato sugli elementi primari quali la terra, il fuoco, la natura che si ritrovano sia nell’architettura che nella proposta ristorativa. Terra pone al centro dell’offerta una cucina alla griglia fatta con materie prime di qualità che spaziano dal mondo del pesce a quello della carne, dalla verdura alla pasta.</p>
      <p>10.000 le tagliate di carne vendute nel primo anno. Realizzata a mano in cinque mesi e totalmente a vista sulla sala, la Griglia by Eataly è lunga 3 metri ed è alimentata con carbone vergine di Leccio della Calabria. Da Terra sono stati venduti nei primi dodici mesi 30.000 piatti di carne e 20.000 piatti di pesce. Piacciono i sapori ittici anche nella pasta, sono infatti 10.000 le paste a base di pesce vendute, di cui 8.000 sono spaghetti con le vongole.</p>
      <p>Cambio di guardia nella cucina di Terra che vede l’arrivo di Angela Pierantozzi, chef ventisettenne di origine romana. Durante il suo percorso professionale iniziato nel 2012 da Eataly, la chef ha avuto modo di lavorare e formarsi nei ristoranti dello store romano e di crescere professionalmente accanto a Enrico Panero, executive chef di Eataly. Lo scorso anno Angela è approdata da Terra in veste di sous chef per poi giungere alla guida della grande Griglia by Eataly.</p>
    </article>
  </body>
</html>