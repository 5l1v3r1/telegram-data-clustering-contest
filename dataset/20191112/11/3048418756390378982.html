<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/12/sinterklaas-akbar-politie-arresteert-hagenaar-die-zichzelf-wilde-opblazen-uit-naam-van-sinterklaastraditie/"/>
    <meta property="og:site_name" content="ThePostOnline"/>
    <meta property="article:published_time" content="2019-11-12T11:15:00+00:00"/>
    <meta property="og:title" content="Sinterklaas akbar – Politie arresteert Hagenaar die zichzelf wilde opblazen uit naam van Sinterklaastraditie"/>
    <meta property="og:description" content="Geen explosieven aangetroffen"/>
  </head>
  <body>
    <article>
      <h1>Sinterklaas akbar – Politie arresteert Hagenaar die zichzelf wilde opblazen uit naam van Sinterklaastraditie</h1>
      <h2>Geen explosieven aangetroffen</h2>
      <address><time datetime="2019-11-12T11:15:00+00:00">12 Nov 2019, 11:15</time> by <a rel="author" href="https://www.tpo.nl/author/bas-paternotte" target="_blank">Bas Paternotte</a></address>
      <p>Een 49-jarige Hagenaar is maandagmiddag 11 november aangehouden nadat hij op social media had gedreigd zichzelf op te blazen om zo op te komen voor de Sinterklaastraditie. De verdachte plaatste het bericht afgelopen weekend op Facebook, wat leidde tot onrust op social media. De politie had het bericht gezien en verschillende mensen hadden dit ook bij de politie gemeld, waarna een onderzoek startte. Gelet op de ernst van de bedreiging, oordeelde de Officier van Justitie dat de verdachte moest worden aangehouden. Dat meldt de Haagse politie.</p>
      <figure>
        <iframe data-src="https://twitter.com/POL_DenHaag/status/1194207545327570944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Agenten hielden de man maandagmiddag in zijn woning aan. Tijdens de doorzoeking van zijn woning werden geen explosieven aangetroffen. In zijn eerste verklaring gaf de verdachte toe dat hij het bericht gepost had als reactie op een ander bericht. Hij had spijt van deze reactie en was geschrokken van wat zijn post allemaal teweeg had gebracht.</p>
      <figure>
        <img src="https://tpo.nl/wp-content/uploads/2019/11/Schermafbeelding-2019-11-12-om-13.31.44.png"/>
      </figure>
      <p>De politie in het communiqué over de kwestie:</p>
      <p>“De afgelopen dagen heeft de politie meerdere berichten op social media gezien die laten zien dat de voor- en tegenstanders van Zwarte Piet over en weer stevige uitlatingen deden. Zolang geen strafbare grens wordt overschreden, mag iedereen zijn mening geven. De reactie van deze verdachte waarin gedreigd werd met een aanslag waarbij onschuldige slachtoffers konden vallen, overschreed die grens. Daarom is besloten om deze verdachte aan te houden. Hij is in verzekering gesteld en wordt donderdag voorgeleid aan de rechter-commissaris die beslist of hij langer vast blijft zitten”</p>
    </article>
  </body>
</html>