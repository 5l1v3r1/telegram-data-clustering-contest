<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821065.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T11:15:00+00:00"/>
    <meta property="og:title" content="واکنش‌ها به ترور فرمانده جهاد اسلامی"/>
    <meta property="og:description" content="به گزارش فارس، حمله رژیم صهیونیستی به منزل «بها ابوالعطا» (معروف به ابوسلیم) از اعضای ارشد شاخه نظامی حماس و شهادت و وی به همراه فرزندش با واکنش گروه‌های مختلف فلسطینی همراه بود."/>
  </head>
  <body>
    <article>
      <h1>واکنش‌ها به ترور فرمانده جهاد اسلامی</h1>
      <address>
        <time datetime="2019-11-12T11:15:00+00:00">12 Nov 2019, 11:15</time>
      </address>
      <p>گروه‌های مختلف فلسطینی اعلام کردند، ترور فرمانده ارشد جهاد اسلامی بدون پاسخ باقی نخواهد ماند و رژیم صهیونیستی مسؤول تمام تبعات این جنایت است.</p>
      <p>به گزارش فارس، حمله رژیم صهیونیستی به منزل «بها ابوالعطا» (معروف به ابوسلیم) از اعضای ارشد شاخه نظامی حماس و شهادت و وی به همراه فرزندش با واکنش گروه‌های مختلف فلسطینی همراه بود.</p>
      <p>
        <b>حماس</b>
      </p>
      <p>بر اساس گزارش شبکه «الرساله»، حماس در بیانیه‌ای شهادت ابوالعطا را تسلیت گفت و اعلام کرد، دشمن صهیونیستی تبعات و نتایج این اقدام را بر عهده خواهد داشت، مسیر جهاد و مقاومت ادامه دارد و ترور ابوسلیم بدون پاسخ نمی‌ماند.</p>
      <p>
        <b>گردان‌های ابوعلی مصطفی</b>
      </p>
      <p>گردان‌های «ابوعلی مصطفی» شاخه نظامی «الجبهه الشعبیه لتحریر فلسطین» (جبهه مردمی برای آزادی فلسطین) نیز با صدور بیانیه‌ای اعلام کرد، نبرد پاسخ به دشمن صهیونیستی آغاز شده است.</p>
      <p>بر اساس وب‌سایت رسمی این گردان‌ها، در بیانیه صادر شده بر سه مورد زیر تأکید شده است:</p>
      <p>اول: رژیم اشغالگر جنایتکار مسؤولیت ترور فرمانده شهید بها ابوالعطا و پیامدهای آن را بر عهده دارد</p>
      <p>دوم: گردان‌های شهید ابوعلی مصطفی تأکید می‌کند خون شهید ابوالعطا و دیگر شهدا به هدر نخواهد رفت و آتش بر سر صهیونیست‌ها ریخته خواهد شد، صهیونیست‌هایی که باید نفس‌های خود را در سینه حبس کنند و منتظر پاسخ مقاومت باشند</p>
      <p>سوم: این بیانیه‌ای برای اعلام آغاز نبرد پاسخگویی است که گردان‌های شهید ابوعلی مصطفی آن را آغاز می‌کند تا از خلال آن تأکید کند اتاق عملیات مشترک و تمام انقلابیون و اعضای مقاومت اجازه نمی‌دهند از این جنایت عبور شود و خون فرزندان ملت فلسطین به عاملی برای رقابت انتخاباتی در دولت رژیم صهیونیستی تبدیل شود.</p>
      <p>
        <b>الجبهة الشعبیة</b>
      </p>
      <p>جبهه مردمی برای آزادی فلسطین نیز بیانیه جداگانه ای صادر و اعلام کرد، مقاومت از پاسخ به این ترور کوتاه نخواهد آمد.</p>
      <p>بر اساس گزارش «عربی 21»، جبهه مردمی در ادامه به «انتفاضه خشم» در فلسطین و خارج آن علیه جنایات رژیم صهیونیستی و تأکید بر گزینه مقاومت فراخواند.</p>
      <p>
        <b>فتح</b>
      </p>
      <p>جنبش فتح هم در بیانیه خود اعلام کرد، رژیم صهیونیستی مسؤول ترور ابوالعطا و خانواده‌اش است و آنچه بر سر این خانواده درآمد یک «کشتار اسرائیلی» است.</p>
      <p>فتح در ادامه به تحت پیگرد قرار دادن رژیم صهیونیستی در دادگاه‌های بین‌المللی فراخوانده و به خانواده شهید و جهاد اسلامی تسلیت گفت.</p>
    </article>
  </body>
</html>