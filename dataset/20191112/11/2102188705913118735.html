<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/12/653605/"/>
    <meta property="og:site_name" content="Економічна правда"/>
    <meta property="article:published_time" content="2019-11-12T11:36:00+00:00"/>
    <meta property="og:title" content="У Нафтогазі розповіли що станеться, якщо контракту з РФ не буде"/>
    <meta property="og:description" content="У НАК Нафтогаз заявляють, що найвірогідніше Газпром не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах."/>
  </head>
  <body>
    <article>
      <h1>У Нафтогазі розповіли що станеться, якщо контракту з РФ не буде</h1>
      <address>
        <time datetime="2019-11-12T11:36:00+00:00">12 Nov 2019, 11:36</time>
      </address>
      <p>У НАК Нафтогаз заявляють, що найвірогідніше Газпром не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах.</p>
      <p>Про це повідомив голова правління Нафтогазу Андрій Коболєв у Facebook.</p>
      <p>"Ми не знаємо, скільки часу Газпром буде готовий втрачати частку європейського ринку і наражатися на штрафи від своїх клієнтів у Західній Європі.</p>
      <p>Останнього разу, коли Газпром робив таку вправу - зимою 2014-2015 років, - втратив понад 5 млрд дол, за підрахунками російських аналітиків. Рішення про укладання чи не укладання угоди там приймає особа в Кремлі, і на які збитки він ладен піти, питання до нього", - підкреслив Коболєв.</p>
      <p>Коболєв наголосив, що українська сторона буде покладатися на власні запаси, та продовжувати судові процеси з Газпромом.</p>
      <p>"Ми ж будемо забезпечувати українських споживачів з ресурсів у сховищах, за необхідності можемо імпортувати ще за контрактами з гарантованою поставкою. І будемо продовжувати стягнення майже 3 млрд дол за завершеним арбітражем і битися ще за 12 млрд дол у поточному арбітражі.</p>
      <p>Як свідчить практика, це дуже дієвий інструмент забезпечення інтересів України", - говорить голова Нафтогазу.</p>
      <p>У Нафтогазі наголошують, що країна готова до будь-якого вирішення питання щодо контракту, і нагадують про рекордні запаси газу у підземних сховищах України та європейських країн-партнерів.</p>
      <p>"Україна готова до будь-якого сценарію розвитку подій. Завдяки успішному випуску єврооблігацій Нафтогаз винайшов додаткові кошти і створив значні запаси газу у ПСГ. 21,7 млрд куб м. – це рекордно високий рівень за останні роки.</p>
      <p>Європа також підготувалась до можливих креативних ходів росіян і закачала до своїх сховищ рекордно високий рівень газу за багато років – 100 млрд куб. м</p>
      <p>Тобто всі розуміють, що з великою вірогідністю Газпром через політичні мотиви може не підписати контракт і спробувати шантажувати як нас так і європейських споживачів. Але великі запаси в українських і європейських підземках максимально перешкоджають реалізації такого сценарію", - резюмував Коболєв</p>
      <p><b>Нагадаємо</b>:</p>
      <p>
        <i>7 листопада Укртрансгаз модернізував газовимірювальну станції "Гребеники" на кордоні з Молдовою, відтепер станція <a href="https://www.epravda.com.ua/news/2019/11/7/653434/">готова до реверсного трансбалканського транспортування газу у випадку припинення транзиту з РФ. </a></i>
        <br/>
        <br/>
        <i>5 листопада глава "Нафтогазу" Андрій Коболєв <a href="https://www.epravda.com.ua/news/2019/11/5/653361/">відмовився "понять и простить" 22 мільярди</a> доларів Газпрому</i>
      </p>
      <p>
        <i>Перед цим президент Росії Володимир Путін </i>
        <a href="https://www.epravda.com.ua/news/2019/10/31/653167/">
          <i>закликав обнулити всі вимоги</i>
        </a>
        <i> як зі сторони "Нафтогазу", так і з боку "Газпрому" у газовій суперечці.</i>
      </p>
      <p>
        <i>Раніше в Брюсселі відбулися тристоронні газові переговори між Україною, Росією та ЄС про новий довгостроковий контракт на транзит російського газу через Україну, після яких віцепрезидент Єврокомісії Марош Шефчович висловив розчарування.</i>
      </p>
      <p>
        <i>Шефчович зазначив, що </i>
        <a href="https://www.eurointegration.com.ua/news/2019/10/28/7102377/">
          <i>не вдалося домовитись</i>
        </a>
        <i> щодо тривалості контракту, обсягів та тарифів. За його словами, параметри, які він представив, були прийнятні для українських партнерів, але росіяни на них не погоджувалися</i>
      </p>
      <p>Економічна<i> </i>правда</p>
      <p> </p>
    </article>
  </body>
</html>