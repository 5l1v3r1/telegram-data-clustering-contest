<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/sedm-stovek-podpisu-obce-predaly-brabcovi-petici-proti-rozsireni-dolu-turow-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T11:11:00+00:00"/>
    <meta property="og:title" content="Sedm stovek podpisů. Obce předaly Brabcovi petici proti rozšíření dolu Turów"/>
    <meta property="og:description" content="Zástupci obcí Uhelná a Václavice na Liberecku předali ministru životního prostředí Richardu Brabcovi (ANO) před Strakovou akademií petice se zhruba 700 podpisy proti rozšíření polského hnědouhelného dolu Turów u česko-polské hranice. Obávají se zejména toho, že lidé z tamních obcí nebudou mít dostatek pitné vody. Brabec v pátek oznámil, že Česko pošle nesouhlasné stanovisko k rozšiřování dolu, dnes to navrhne vládě."/>
  </head>
  <body>
    <article>
      <h1>Sedm stovek podpisů. Obce předaly Brabcovi petici proti rozšíření dolu Turów</h1>
      <address><time datetime="2019-11-12T11:11:00+00:00">12 Nov 2019, 11:11</time> by <a rel="author">ČTK</a></address>
      <p>Brabec společně s Libereckým krajem připravuje souhrn podmínek týkajících se ochrany vody a ovzduší a hluku pro případ, že by polská strana chtěla i přes český nesouhlas v záměru pokračovat. Podle ministra kultury Lubomíra Zaorálka (ČSSD) by Česko mělo věc řešit i v Evropské komisi.</p>
      <figure>
        <img src="https://g.denik.cz/25/b3/uhelna-setkani-turow-03_denik-150-3x2.jpg"/>
      </figure>
      <aside>
        <a href="https://www.denik.cz/regiony/foto-vedeni-polskeho-dolu-turow-se-seslo-s-mistnimi-v-uhelne-20191010.html">FOTO: Vedení polského dolu Turów se sešlo s místními v Uhelné Přečíst článek ›</a>
      </aside>
      <p>"Hlavně ve Václavicích jsou už teď lidé, kteří nemají pitnou vodu ani v minimu, natož v dostatku. Mělo by v tom stanovisku z našeho pohledu zaznít, že neexistuje žádný krizový plán, jak se budou lidi zásobovat vodou třeba za pět let, kdy se těžba k nám přiblíží," řekl Brabcovi obyvatel Uhelné Milan Starec. "Máme pocit, že je urgentně potřeba vyřešit zásobování pitnou vodou," dodal. Obává se toho, že i když Česko dá nesouhlasné stanovisko, Poláci od záměru neupustí.</p>
      <p>"Je potřeba přiznat, že to, že my vydáme nesouhlasné stanovisko, a já ho dnes budu vládě za ministerstvo navrhovat, opravdu neznamená, že oni s tím musí nutně přestat. Proto připravujeme souhrn podmínek, které jsou v tom stanovisku. Několik desítek podmínek realizace," uvedl ministr. Dnes a ve středu o tom budou jednat úředníci MŽP s krajem.</p>
      <h3>Voda z Polska</h3>
      <p>Uznal také, že situaci se zásobováním pitnou vodou je třeba řešit. "Krizový management ve chvíli, kdy bychom zásobovali tisíce lidí z cisteren, je těžko představitelný. Ono by to šlo, platila by to polská strana, ale bylo by to velmi obtížné. Polská strana podle mých informací nabídla alternativní vedení vody z Bogatyně, ale nevíme o tom nic dalšího," dodal Brabec. Zástupcům obcí slíbil, že je bude informovat o tom, jak se záležitost vyvíjí.</p>
      <p>O možném zásobování vodou z polské nádrže Witka dříve hovořil i liberecký hejtman Martin Půta (Starostové pro Liberecký kraj). Bylo by to výrazně levnější než budování přivaděče přes Jizerské hory, které by podle odhadů přišlo až na dvě miliardy korun. Podle zástupců obcí ale na tuto variantu není nic připraveno. "Tam není žádný vodovod, ve Václavicích není vodovod, takže není co na co napojit," řekl dnes Starec.</p>
      <figure>
        <img src="https://g.denik.cz/1/76/bogatynia-polsko-turow-elektrarna-hnede-uhli-dul-11-d190521cmlw112_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/polaci-branili-tezbu-uhli-v-dole-turow-jde-pry-jen-o-vodu-v-uhelne-20190919.html">Poláci bránili těžbu uhlí v dole Turów. Jde prý „jen“ o vodu v Uhelné Přečíst článek ›</a>
      </aside>
      <p>Zaorálek před jednáním vlády novinářům řekl, že podpoří nesouhlasné stanovisko ČR. Věří, že se na tom kabinet shodne. Záležitost by se podle něj měla řešit i v Evropské komisi. "Je podle mě znepokojivé to, že polská strana úplně nedodržuje svoje povinnosti vůči České republice. Mám na mysli třeba to, když se dělalo řízení (posouzení vlivů na životní prostředí) SEA, ani nepočkali na stanovisko ČR," řekl. Opatření, o kterých se diskutuje, podle Zaorálka nemusí být dostatečná.</p>
      <p>Polský důl Turów zásobuje uhlím hlavně sousední elektrárnu. Skupina PGE, která důl i elektrárnu vlastní, tam chce těžit do roku 2044. Důl by se měl rozšířit na 30 kilometrů čtverečních a Poláci plánují těžit do hloubky 330 metrů pod úrovní okolního terénu. Důl se má rozšířit podél silnice z Žitavy do Bogatyně.</p>
    </article>
  </body>
</html>