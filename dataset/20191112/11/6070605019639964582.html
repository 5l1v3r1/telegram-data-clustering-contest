<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Globus-sonda-maniobres-arteres-coalicio_0_2342765803.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T11:07:03+00:00"/>
    <meta property="og:title" content="Globus sonda i maniobres arteres per a la gran coalició"/>
    <meta property="og:description" content="'La Razón' tira de fonts anònimes per suggerir l'abstenció del PP"/>
  </head>
  <body>
    <article>
      <h1>Globus sonda i maniobres arteres per a la gran coalició</h1>
      <h2>'La Razón' tira de fonts anònimes per suggerir l'abstenció del PP</h2>
      <address>
        <time datetime="2019-11-12T11:07:03+00:00">12 Nov 2019, 11:07</time>
      </address>
      <figure>
        <a href="https://www.ara.cat/2019/11/12/especials/portadaaportada/Rivera-dona-exemple-portada-Abc_2342775787_67323205_750x940.jpg">
          <img src="https://www.ara.cat/2019/11/12/especials/portadaaportada/Rivera-dona-exemple-portada-Abc_2342775787_67323205_750x940.jpg"/>
        </a>
        <figcaption>"Rivera dona exemple", a la portada de l''Abc'</figcaption>
      </figure>
      <p>Mirant al cel, com si estigués a punt d'ascendir a la dreta del pare, Albert Rivera s'acomiada de la política ocupant la portada de gairebé tots els diaris. Els lectors que vam seguir la compareixença sabem que mirava cap a uns balcons on hi havia públic congregat, però quan algú repassi l'hemeroteca, d'aquí a uns anys, es preguntarà què li passava a l'escombrat Rivera perquè en cinc diaris aparegués, amb cinc fotos diferents, però totes en contrapicat.</p>
      <p>Mentrestant, la triple dreta mediàtica intenta acostar Sánchez cap al PP. "Càrrecs del PP demanen debatre una 'abstenció d'estat'", diu <i>La Razón</i>. A dins parlen de líders territorials i d'alcaldes, però no n'esmenten ni un. De fet, escriuen: "Avui hi ha reunió de l'executiva del PP, però encara no és el moment que es fracturi la línia oficial". I diuen que Núñez Feijóo va alimentar el debat, però "abans de les eleccions". O sigui, que la notícia de portada, quan passes a l'interior, deixa d'existir. El que vindria a ser un globus sonda de tota la vida. El subtítol de primera pàgina assegura que "Génova silencia la proposta". Però, ¿existeix la proposta, si realment cap dels que la promouen la pot expressar en públic i reivindicar-la? L'abús de les fonts anònimes en política genera aquesta distorsió, en què els diaris són instrumentalitzats, en el millor dels casos, o directament accepten de bon grat i voluntàriament ser els lampistes de les guerres internes dels partits, en el pitjor.</p>
      <p><i>El Mundo</i>, mentrestant, titula: "Sánchez ja descarta el PP i reincideix en la via de Podem". <i>Reincidir</i> és un verb amb prou mala llet: reincideixen els delinqüents i els politoxicòmans. Si Sánchez fos dels seus dirien <i>insisteix</i> o <i>es concentra</i>, esclar. La caverna, doncs, reincideix en la campanya per a la gran coalició.</p>
    </article>
  </body>
</html>