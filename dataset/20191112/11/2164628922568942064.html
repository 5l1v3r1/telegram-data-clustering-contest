<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42779_Dvo-bukovintsiv-pomerli-cherez-pozhezhi-budinkiv"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-12T11:03:00+00:00"/>
    <meta property="og:title" content="Двоє буковинців померли через пожежі будинків"/>
    <meta property="og:description" content="Ще одного буковинця від вогню вдалося врятувати. Як повідомляє управління ДСНС України у Чернівецькій області, житель села Колінківці п"/>
  </head>
  <body>
    <article>
      <h1>Двоє буковинців померли через пожежі будинків</h1>
      <address>
        <time datetime="2019-11-12T11:03:00+00:00">12 Nov 2019, 11:03</time>
      </address>
      <p>
        <b>Ще одного буковинця від вогню вдалося врятувати.</b>
      </p>
      <p>Як повідомляє управління ДСНС України у Чернівецькій області, житель села Колінківці помітив дим з житлового будинку свого сусіда. На момент виявлення пожежі вогонь повністю охопив кімнату та поширився на перекриття будівлі.</p>
      <p>За попередніми висновками фахівців, причиною пожежі стало необережне поводження власника з вогнем. Чоловік залишив на підвіконні запалену свічку, від якої загорілися штори в кімнаті, а далі вогонь поширився по домашніх речах. Вогнеборці ліквідували пожежу. В житловій кімнаті без ознак життя вони виявили тіло власника, 1973 року народження. Його направили на судово-медичну експертизу для встановлення причини смерті.<br/><br/>У селі Рукшин теж горів житловий будинок. Попередня причина пожежі – порушення правил пожежної безпеки при експлуатації електрообігрівальних приладів. Господар будинку поставив на електрообігрівач сушити речі й заснув. Одяг загорівся, полум’я поширилося по речах і меблях, а в кімнаті утворилося сильне задимлення. Дим з будинку помітили очевидці і викликали рятувальників. Вогнеборці, котрі прибули на виклик, під час ліквідації пожежі виявили у житловій кімнаті тіло господаря, 1960 року народження. Причину смерті чоловіка встановлюють судмедексперти.<br/><br/>Окрім цього, під час пожежі, яка сталася у смт Берегомет Вижницького району, вогнеборці врятували життя буковинцю. Коли рятувальники увійшли в будинок, в приміщенні вони виявили господаря, 1953 року народження. Унаслідок пожежі чоловік травмувався – отримав поверхневі опіки шкіри лівої ступні. Рятувальники вивели постраждалого з будинку на вулицю, врятувавши чоловіка. Постраждалому було надано першу допомогу, від подальшої госпіталізації чоловік відмовився.<br/><br/>Загалом упродовж вихідних у Чернівецькій області сталося 8 пожеж.</p>
      <p>
        <i>Фото ілюстративне</i>
      </p>
    </article>
  </body>
</html>