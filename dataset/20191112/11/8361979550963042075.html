<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/zatrimannya-pisaruka-vosmi-osobam-povidomili-pro-pidozru-u-spravi-vab-banku-novini-ukrajini-50053037.html"/>
    <meta property="og:site_name" content="НВ"/>
    <meta property="article:published_time" content="2019-11-12T11:36:00+00:00"/>
    <meta property="og:title" content="Справа VAB Банку: восьми особам повідомили про підозру"/>
    <meta property="og:description" content="11−12 листопада детективи НАБУ повідомили восьми особам про підозру у заволодінні 1,2 млрд грн стабілізаційного кредиту, наданого Національним банком VAB Банку Олега Бахматюка в 2014 році."/>
  </head>
  <body>
    <article>
      <h1>Справа VAB Банку: восьми особам повідомили про підозру</h1>
      <h2>11−12 листопада детективи НАБУ повідомили восьми особам про підозру у заволодінні 1,2 млрд грн стабілізаційного кредиту, наданого Національним банком VAB Банку Олега Бахматюка в 2014 році.</h2>
      <address>
        <time datetime="2019-11-12T11:36:00+00:00">12 Nov 2019, 11:36</time>
      </address>
      <p>Про це <a href="https://nabu.gov.ua/novyny/8-osib-pidozryuyut-u-zavolodinni-12-mlrd-grn-kredytu-vieybi-banku">повідомляє</a> прес-служба НАБУ.</p>
      <p>Йдеться про:</p>
      <ul>
        <li>колишнього першого заступника голови НБУ;</li>
        <li>екс-директора Генерального департаменту банківського нагляду;</li>
        <li>колишнього в.о. начальника управління НБУ по Києву та Київській області;</li>
        <li>ексголову спостережної ради VAB Банку;</li>
        <li>ексзаступника голови правління VAB Банку;</li>
        <li>трьох посадових осіб приватних компаній, пов’язаних з бенефіціарними власниками банку.</li>
      </ul>
      <p>Їх дії кваліфіковано за ч. 5. ст. 191 (заволодіння майном шляхом зловживання службовим становищем) Кримінального кодексу України.</p>
      <p>«Слідство з’ясувало, що в жовтні 2014 року VAB Банк, віднесений до категорії проблемних банків, звернувся до НБУ з клопотанням надати йому стабілізаційний кредит під заставу нерухомого майна. Хоча VAB Банк не подав всіх необхідних для цього документів (як от програму фінансового оздоровлення банку, спрямовану на вирішення впродовж терміну користування стабілізаційним кредитом проблем ліквідності, поліпшення структури активів, дохідності, рентабельності тощо), правління Нацбанку, всупереч вимогам законодавства, пристало на його пропозицію. При цьому вартість нерухомості, переданої в заставу Нацбанку, завищили майже в 25 разів шляхом складення підроблених звітів про оцінку», — йдеться в повідомленні.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/zatrimannya-golovi-rayffayzen-banku-aval-reakciya-gontarevoji-novini-ukrajini-50052931.html">«Терор міцнішає». Гонтарева відреагувала на візит НАБУ до глави Райффайзен Банку Аваль</a>
        </li>
        <li>
          <a href="https://nv.ua/ukr/biz/finance/bahmatyuk-zvernuvsya-do-zelenskogo-cherez-zatrimannya-pracivnikiv-ukrlendfarmingu-novini-ukrajini-50052963.html">Бахматюк звернувся до Зеленського через обшуки та затримання працівників Укрлендфармінгу</a>
        </li>
        <li>
          <a href="https://nv.ua/ukr/biz/finance/smoliy-perervav-zakordonne-vidryadzhennya-pislya-zatrimannya-pisaruka-cherez-kredit-vab-banku-novini-ukrajini-50052993.html">Смолій перервав закордонне відрядження через затримання в межах справи VAB Банку</a>
        </li>
      </ul>
      <p>В НАБУ додали, що експертиза, проведена під час досудового розслідування, встановила реальну вартість заставленої нерухомості на рівні 72,62 млн грн. В VAB Банку її оцінили в 1,8 млрд грн.</p>
      <p>«Знаючи про завищену вартість заставного майна та відсутність усіх необхідних документів, службові особи НБУ надали 1,2 млрд грн стабілізаційного кредиту VAB Банку. Це — на додачу до раніше вже отриманих від Нацбанку та неповернутих 3 млрд грн кредитів. За 40 днів потому, в листопаді 2014 року, НБУ визнав VAB Банк неплатоспроможним. Стабалізаційний кредит у 1,2 млрд грн, отриманий від НБУ терміном на два роки, VAB Банк не повернув», — розповіли в НАБУ.</p>
      <p>Розслідування ведеться з жовтня 2016 року. В серпні 2019 року Нацполіція закрила справу у зв’язку з відсутністю складу злочину. У вересні постанову про закриття було скасовано генеральним прокурором Русланом Рябошапкою, який визнав підслідність у справі за детективами Національного бюро.</p>
      <p>Нагадаємо, вчора в НАБУ повідомили про затримання <a href="https://nv.ua/biz/finance/delo-banka-bahmatyuka-nabu-zaderzhalo-semeryh-podozrevaemyh-novosti-ukrainy-50052937.html">сімох осіб</a> у справі VAB Банку, в тому числі колишніх і нинішніх чиновників Національного банку України за підозрою в заволодінні 1,2 млрд грн стабілізаційного кредиту, наданого Нацбанком у 2014 році VAB Банку.</p>
      <p>Один з затриманих — голова правління Райффайзен Банку Аваль Олександр Писарук, який в 2014—2015 роках був першим заступником глави Національного банку Валерії Гонтаревої. Він відповідав за банківський нагляд. Писарука відпустили після оголошенні підозри. Сьогодні Вищий антикорупційний суд <a href="https://nv.ua/ukr/biz/finance/pisaruku-povidomili-pro-pidozru-i-vidpustili-novini-ukrajini-50052960.html">обере йому міру запобіжного заходу</a>.</p>
      <p>Стабілізаційний кредит VAB Банку Нацбанк виділив в жовтні 2014 року, а вже 21 листопада того ж року Нацбанк <a href="https://nv.ua/ukr/biz/finance/nacbank-obyavil-defolt-dvuh-izvestnyh-bankov-21523.html">визнав банк неплатоспроможним</a> і запровадив тимчасову адміністрацію. Рішення про ліквідацію фінустанови <a href="https://nv.ua/ukr/biz/finance/nbu-reshil-likvidirovat-dva-izvestnyh-banka-39967.html">було прийнято</a> в березні 2015-го. Фонд гарантування вкладів <a href="http://www.fg.gov.ua/not-paying/liquidation/29-vab-bank?">планує</a> завершити ліквідацію банку в березі 2020 року.</p>
    </article>
  </body>
</html>