<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741313"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T11:45:00+00:00"/>
    <meta property="og:title" content="ปรับ500'โจ๋หัวร้อนปีนนั่งร้าน' แลกหมัดกันกลางอากาศ"/>
    <meta property="og:description" content="โจ๋หัวร้อนก่อเหตุทะเลาะวิวาทบนนั่งร้านลำโพง จ๋อยถูกตำรวจปรับ 500 ลั่นเลิกดื่มสุราไปตลอดชีวิต เพราะอับอายและรู้สึกละอายต่อชาวบ้าน"/>
  </head>
  <body>
    <article>
      <h1>ปรับ500'โจ๋หัวร้อนปีนนั่งร้าน' แลกหมัดกันกลางอากาศ</h1>
      <address>
        <time datetime="2019-11-12T11:45:00+00:00">12 Nov 2019, 11:45</time>
      </address>
      <p>
        <b>โจ๋หัวร้อนก่อเหตุทะเลาะวิวาทบนนั่งร้านลำโพง จ๋อยถูกตำรวจปรับ 500 ลั่นเลิกดื่มสุราไปตลอดชีวิต เพราะอับอายและรู้สึกละอายต่อชาวบ้าน</b>
      </p>
      <p>จากกรณีในโลกออนไลน์ที่มีบัญชีผู้ใช้เฟซบุ๊กชื่อว่า <b>Phloisawan Chiamtua</b> ได้ทำการโพสต์คลิปเหตุการณ์ในค่ำคืนวันลอยกระทงวันที่ 11 พ.ย. ที่ผ่านมา พร้อมแคปชั่นว่า<b> “บ้านแวงมี ตีกันเทิ่งลำโพง555”</b> โดยเป็นคลิปภาพวีดีโอเหตุการณ์ชายสองคน ที่มีเรื่องชกต่อยกัน โดยมีการปีนขึ้นบนนั่งร้านตั้งลำโพงข้างเวทีการแสดงงานประเพณีลอยกระทงประจำปี 2562 ของอบต.หนองแวง อ.สมเด็จ จ.กาฬสินธุ์ ที่มีความสูงประมาณ 10 เมตร ตามที่เสนอข่าวไปแล้วนั้น</p>
      <figure>
        <img src="https://www.dailynews.co.th/admin/upload/20191112/news_KexAYHoGRv173614_533.jpg?v=201911130810?v=7239"/>
      </figure>
      <p>ความคืบหน้าล่าสุดเมื่อวันที่ 12 พ.ย. ผู้สื่อข่าวรายงานว่า จากการสอบถามนายนิรุจ ลาภบุญเรือง ผู้ช่วยนักจัดการงานทั่วไป อบต.หนองแวง เปิดเผยว่า สำหรับเหตุการณ์ดังกล่าวเกิดขึ้นในงานประเพณีลอยกระทงของอบต.หนองแวงจริง โดยขณะนั้นอยู่ระหว่างการแสดงของวงดนตรี อยู่ๆนายอุทิศ ทองดี อายุ 44 ปี ก็ปีนขึ้นไปเต้นบนนั่งร้านที่ตั้งลำโพงข้างเวที ซึ่งเจ้าหน้าที่และชาวบ้านที่มาร่วมงานได้เรียกให้ลงมาด้านล่าง แต่นายนายอุทิศไม่ฟัง กระทั่งนายขวัญเมือง ประดับเภช อายุ 39 ปี ซึ่งอยู่ในหมู่บ้านเดียวกันได้ตะโกนเรียกอีก แต่สุดท้ายนายขวัญเมืองก็ปีนตามขึ้นไปและชกต่อยกันตามที่เห็นในคลิป ก่อนที่เจ้าหน้าที่จะเข้ามาห้ามออกจากกัน</p>
      <figure>
        <img src="https://www.dailynews.co.th/admin/upload/20191112/news_jXdVJrmVGV173614_533.jpg?v=201911130810?v=4753"/>
      </figure>
      <p>ด้านพ.ต.ท.บุญจันทร์ สังข์ทอง รองผกก.(สอบสวน) สภ.สมเด็จ จ.กาฬสินธุ์ เปิดเผยว่า หลังเกิดเหตุเจ้าหน้าที่ตำรวจได้ควบคุมตัวนายอุทิศและนายขวัญเมือง สองชายที่อยู่ในคลิปวีดีโอและอยู่ในหมู่บ้านเดียวกันมาสงบสติอารมณ์ที่โรงพัก ก่อนที่จะแจ้งข้อหาทะเลาะวิวาทสร้างความเดือดร้อนรำคาญและปรับคนละ 500 บาท พร้อมทั้งทำการว่ากล่าวตักเตือนก่อนที่จะปล่อยตัวกลับบ้านไปตั้งแต่เมื่อคืนที่ผ่านมา ภายหลังจากการสอบปากคำ พบว่านายอุทิศได้ดื่มเหล้าขาวจนมีอาการเมาและเกิดอารมณ์คึกคนองจนควบคุมสติไม่อยู่ ได้ปีนขึ้นไปเต้นรำบนลำโพงดังกล่าว ก่อนนายขวัญเมืองคู่กรณีจะขึ้นไปห้ามปรามและมีปากเสียงกัน อย่างไรก็ตามหลังทั้งสองสงบสติอารมณ์ และสามารถตกลงยอมความกันได้ จึงแยกย้ายกันกลับบ้านโดยไม่ติดใจเอาความกัน โดยเจ้าหน้าที่ได้ลงบันทึกประจำวันไว้ ขณะที่นายอุทิศบอกว่าจะเลิกดื่มสุราไปตลอดชีวิต เนื่องจากเกิดความอับอายและรู้สึกละอายชาวบ้านที่ขึ้นไปก่อเหตุดังกล่าว<br/><br/><br/><br/>ข่าวที่เกี่ยวข้อง..<br/><br/><a href="https://www.dailynews.co.th/regional/741233">'หัวร้อน'ธรรมดาโลกไม่จำ โจ๋ปีนนั่งร้านสาวหมัดกันอุตลุด</a></p>
    </article>
  </body>
</html>