<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231726/"/>
    <meta property="og:site_name" content="Українська правда"/>
    <meta property="article:published_time" content="2019-11-12T11:10:30+00:00"/>
    <meta property="og:title" content="&quot;Роттердам+&quot;: Антикорсуд дозволив взяти під варту колишнього голову НКРЕКП"/>
    <meta property="og:description" content="Апеляційна палата Вищого антикорупційного суду задовольнила апеляцію прокурора у справі ексголови НКРЕКП Дмитра Вовка, підозрюваного у так званій справі “Ротердам+”, та обрала йому запобіжний захід у вигляді тримання під вартою."/>
  </head>
  <body>
    <article>
      <h1>"Роттердам+": Антикорсуд дозволив взяти під варту колишнього голову НКРЕКП</h1>
      <address>
        <time datetime="2019-11-12T11:10:30+00:00">12 Nov 2019, 11:10</time>
      </address>
      <p>Апеляційна палата Вищого антикорупційного суду задовольнила апеляцію прокурора у справі ексголови НКРЕКП Дмитра Вовка, підозрюваного у так званій справі "Ротердам+", та обрала йому запобіжний захід у вигляді тримання під вартою.</p>
      <p><b>Джерело:</b> <a href="https://hcac.court.gov.ua/hcac/info_sud/news/822792/?fbclid=IwAR1tyXR5rJqLGXaMD5ZM2of9GlhIQKXKF3k50V7yj5VFqQQYHChN4saYuHQ">пресслужба</a> ВАС</p>
      <p><b>Деталі:</b> 11 листопада 2019 року Апеляційною палатою Вищого антикорупційного суду розглянуто апеляційну скаргу прокурора на <a href="https://www.pravda.com.ua/news/2019/08/20/7224023/">рішення</a> Солом’янського районного суду, який відмовився взяти під варту ексголову Національної комісії, що здійснює державне регулювання у сферах енергетики та комунальних послуг (НКРЕКП) Дмитра Вовка.</p>
      <p>ВАС задовольнив апеляційну скаргу прокурора та обрав до підозрюваного запобіжний захід у вигляді тримання під вартою.</p>
      <p>Також суд ухвалив після затримання і не пізніше ніж через 48 годин після доставки підозрюваного до місця кримінального провадження розглянути за його участю питання про застосування обраного запобіжного заходу у вигляді тримання під вартою або його зміну на більш м’який запобіжний захід.</p>
      <p><b>Що було раніше</b>: За інформацією правоохоронцив, 30 квітня 2019 року Вовк вилетів до Бельгії і з тих пір в Україну не повертався. У судовому засіданні адвокат сказала, що він перебуває за кордоном у зв’язку з навчанням.</p>
      <p>Вовк сказав, що <a href="https://www.pravda.com.ua/news/2019/08/19/7223916/">не готовий повертатись</a> в Україну, бо не вірить в незалежність судової системи.</p>
      <p>
        <b>
          <i>Знати більше: <a href="http://www.pravda.com.ua/articles/2016/04/28/7107016/">Заплати Ахметову і друзям президента, або Формула з доходом на 24 мільярди</a></i>
        </b>
      </p>
      <p>
        <i>
          <b>
            <a href="https://www.epravda.com.ua/publications/2017/08/14/627482/?fbclid=IwAR2NN0NnOvJDyq5018ThhIQfXFVTeFHWxkc2xbOLH5d8GtvkT1q2oiOw02Y">Непохитний "Ротердам+": як "еліта" пошила в дурні всіх українців</a>
          </b>
        </i>
      </p>
      <p><b>Передісторія</b>: </p>
      <ul>
        <li>Дмитро Вовк очолював НКРЕКП з 30 грудня 2014 року по 30 травня 2018 року. </li>
        <li>У березні 2016 року Нацкомісія затвердила нову методику визначення оптової ринкової ціни на електроенергію. Це ціна, за якою ТЕС продають електроенергію в ринок. У ній, зокрема, враховується ціна на вугілля.</li>
        <li>Згідно з новою методикою, вартість вугілля у виробництві вугільно-теплової генерації рахується за формулою "вартість вугілля у порту Роттердам плюс вартість його доставки в Україну".</li>
        <li>Через застосування нової формули теплові генерації, в тому числі генерації ДТЕК Ріната Ахметова і державне "Центренерго", стали продавати електроенергію<a href="https://www.epravda.com.ua/publications/2016/04/28/590479/"> дорожче</a>.</li>
        <li>8 серпня детективи НАБУ повідомили про <a href="https://www.pravda.com.ua/news/2019/08/8/7223078/">підозру шістьом особам</a>, зокрема Вовку.</li>
        <li>За даними слідства, Вовк за попередньою змовою з групою інших осіб розробили та у 2016 році прийняли необґрунтований регуляторний акт, так звану "формулу Роттердам+".</li>
        <li>Цим документом вони створили умови для штучного зростання ціни продажу електричної енергії на Оптовий ринок електроенергії, чим завдали державі збитків на 18,9 мільярда гривень.</li>
        <li>НАБУ <a href="https://www.pravda.com.ua/news/2019/08/8/7223080/">не знайшло</a> документального підтвердження того, що вугілля в Україну за формулою "Роттердам+" потрапляло морем з Роттердама в заявлених обсягах.</li>
        <li>Вовк <a href="https://www.pravda.com.ua/news/2019/08/8/7223134/">назвав</a> справу "Роттердам+" "розкрученою медійно-юридичною бульбашкою та заявив про "політичний характер переслідування" його особисто і колег. </li>
      </ul>
      <related>
        <a href="https://www.pravda.com.ua/news/2019/11/8/7231374/"/>
        <a href="https://www.pravda.com.ua/news/2019/11/7/7231249/"/>
        <a href="https://www.pravda.com.ua/news/2019/11/7/7231231/"/>
      </related>
    </article>
  </body>
</html>