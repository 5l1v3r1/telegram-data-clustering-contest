<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-16-dead-as-passenger-vehicle-falls-into-gorge-in-jammu-kashmir-doda-2845214.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T11:24:49+00:00"/>
    <meta property="og:title" content="जम्मू कश्मीर: यात्रियों से भरी गाड़ी गहरी खाई में गिरी, 16 की मौत; मंगूटा गांव में पसरा मातम"/>
    <meta property="og:description" content="जम्मू कश्मीर के डोडा जिले में मंगलवार (12 नवंबर) को एक यात्री वाहन के सड़क से फिसलकर गहरी खाई में गिर जाने के कारण पांच महिलाओं और तीन बच्चों समेत 16 लोगों की मृत्यु हो गयी। पुलिस ने यह जानकारी दी।..."/>
  </head>
  <body>
    <article>
      <h1>जम्मू कश्मीर: यात्रियों से भरी गाड़ी गहरी खाई में गिरी, 16 की मौत; मंगूटा गांव में पसरा मातम</h1>
      <address><time datetime="2019-11-12T11:24:49+00:00">12 Nov 2019, 11:24</time> by <a rel="author">लाइव हिन्दुस्तान टीम,जम्मू</a></address>
      <p>जम्मू कश्मीर के डोडा जिले में मंगलवार (12 नवंबर) को एक यात्री वाहन के सड़क से फिसलकर गहरी खाई में गिर जाने के कारण पांच महिलाओं और तीन बच्चों समेत 16 लोगों की मृत्यु हो गयी। पुलिस ने यह जानकारी दी। डोडा के वरिष्ठ पुलिस अधीक्षक मुमताज अहमद ने 'पीटीआई- भाषा को बताया कि यह दुर्घटना जिले के मरमत क्षेत्र में हुई। अधिकारी ने बताया कि दुर्घटनास्थल से एक व्यक्ति को बचा लिया गया है जिसकी हालत गंभीर है।</p>
      <p>व्यक्ति को उपचार के लिए अस्पताल में भर्ती कराया गया है। अहमद ने कहा कि 12 लोगों की मौत दुर्घटनास्थल पर ही हो गयी जबकि चार अन्य ने अस्पताल में उपचार के वक्त दम तोड़ दिया। अधिकारियों ने कहा कि वाहन क्लीनी से मरमत के गोवा गांव जा रहा था जब चालक ने एक तीखे मोड़ पर नियंत्रण खो दिया जिसके कारण अपराह्न लगभग 3.25 बजे वाहन सात सौ मीटर गहरी खाई में गिर गया। </p>
      <p>अधिकारियों ने बताया कि एकमात्र जीवित बचे व्यक्ति का प्रारंभिक उपचार स्थानीय अस्पताल में किया गया जिसकी हालत गंभीर होने के कारण उसे जम्मू के सरकारी मेडिकल कॉलेज अस्पताल में स्थानांतरित किया गया है। जम्मू संभाग के आयुक्त संजीव वर्मा ने दुर्घटना पर दुख जताया। उन्होंने कहा, “यह दुर्घटना हृदयविदारक है। हम सभी मृतकों के प्रति शोक और उनके परिजनों के प्रति संवेदना जताते हैं।” जम्मू कश्मीर प्रदेश कांग्रेस कमेटी के उपाध्यक्ष और पूर्व मंत्री गुलाम मोहम्मद सरूरी ने प्रशासन से मृतकों के परिजनों को दस-दस लाख रुपए देने का आग्रह किया है।</p>
      <figure>
        <iframe data-src="https://twitter.com/DrJitendraSingh/status/1194212919015165952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>वहीं दूसरी ओर, केंद्रीय मंत्री जितेंद्र सिंह ने भी ट्वीट कर इस घटना की जानकारी दी। उन्होंने लिखा, "जम्मू-कश्मीर के डोडा जिले में मरमत रोड पर सड़क हादसे में 16 लोगों की मौत की खबर से आहत हूं।"</p>
      <p><b>जम्मू कश्मीर के मंगूटा गांव में पसरा मातम</b><br/>जम्मू कश्मीर के डोडा जिले में मंगलवार को हुए सड़क हादसे में 16 लोगों के मारे जाने के बाद मंगूटा गांव में मातम पसरा हुआ है। इस हादसे के सभी मृतक मंगूटा गांव के निवासी थे। सत्रह यात्रियों को ले जा रहा वाहन मरमत के समीप सात सौ मीटर गहरी खाई में गिर गया। इस हादसे में केवल एक व्यक्ति जीवित बचा है जिसकी हालत गंभीर बताई जा रही है। एक पुलिस अधिकारी ने कहा कि सभी 16 मृतक मरमत के मंगूटा गांव के निवासी थे।</p>
      <p>उन्होंने बताया कि जैसे ही दुर्घटना में हुई मौत का समाचार गांव पहुंचा, मृतकों के रोते बिलखते परिजन उनका शव लेने स्थानीय पुलिस स्टेशन पहुंचे। मृतकों में दो युवा दंपती और उनके बच्चे भी शामिल थे। अधिकारी ने बताया कि दुर्घटना में तनवीरा बेगम और उनके दो शिशुओं की मृत्यु हो गयी जबकि पति तैमूर अहमद गंभीर रूप से घायल हैं जिन्हें जिला अस्पताल में प्राथमिक उपचार के बाद जम्मू के सरकारी मेडिकल कॉलेज अस्पताल में भर्ती करवाया गया है।</p>
      <p>
        <b>(इनपुट एजेंसी से भी)</b>
      </p>
    </article>
  </body>
</html>