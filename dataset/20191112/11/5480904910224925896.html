<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/jubilejni-prazske-jaro-mimoradne-zahaji-berlinsti-filharmonici/1820028?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T11:23:00+00:00"/>
    <meta property="og:title" content="Jubilejní Pražské jaro mimořádně zahájí Berlínští filharmonici"/>
    <meta property="og:description" content="Praha - Na mimořádném zahajovacím koncertě 75. ročníku Pražského jara vystoupí v Obecním domě 7. května Berlínští filharmonici se svým šéfdirigentem Kirillem Petrenkem. Smetanova Má vlast zazní v tradičním termínu 12. května v podání České filharmonie (ČF) pod taktovkou jejího šéfdirigenta Semjona Byčkova. Na závěrečném koncertu 4. června ČF s dirigentem Corneliem Meisterem provede Symfonii č. 9 d moll Ludwiga van Beethovena. Jubilejní ročník festivalu nabídne 53 koncertů. Novináře o tom dnes informoval ředitel festivalu Roman Bělor."/>
  </head>
  <body>
    <article>
      <h1>Jubilejní Pražské jaro mimořádně zahájí Berlínští filharmonici</h1>
      <address><time datetime="2019-11-12T11:23:00+00:00">12 Nov 2019, 11:23</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na mimořádném zahajovacím koncertě 75. ročníku Pražského jara vystoupí v Obecním domě 7. května Berlínští filharmonici se svým šéfdirigentem Kirillem Petrenkem. Smetanova Má vlast zazní v tradičním termínu 12. května v podání České filharmonie (ČF) pod taktovkou jejího šéfdirigenta Semjona Byčkova. Na závěrečném koncertu 4. června ČF s dirigentem Corneliem Meisterem provede Symfonii č. 9 d moll Ludwiga van Beethovena. Jubilejní ročník festivalu nabídne 53 koncertů. Novináře o tom dnes informoval ředitel festivalu Roman Bělor.</p>
      <p>"Podařilo se nám to, o čem jsme snili, že se nám v prvním ročníku šéfování Kirilla Petrenka podařilo získat Berlínské filharmoniky na Pražské jaro. Najít vhodné datum nebylo snadné, ale čísel hra kouzelná si s námi pohrála v tom, že vedení Berlínských filharmoniků nabídlo datum 7.5., což nás v kombinaci se 75. ročníkem inspirovalo k tomu, abychom letošní festival zahájili o něco dříve," řekl ČTK Bělor. "Připomene tím, že Má vlast nebyla v roce 1946 zahajovacím koncertem. Dříve byla poctou Bedřichu Smetanovi," dodal.</p>
      <p>Hostování orchestru Berlínských filharmoniků označil Bělor za "dárek k narozeninám Pražského jara". Jedno z nejvýznamnějších světových orchestrálních těles v Praze uvede program sestavený z děl Gustava Mahlera, tedy repertoár, v jehož interpretaci se podle hudebních odborníků řadí mezi absolutní špičku. Zazpívá jedna z nejvyhledávanějších mezzosopranistek současnosti Elisabeth Kulmanová, sopránového partu v Mahlerově Čtvrté symfonii se zhostí německá pěvkyně Christiane Kargová.</p>
      <p>V roce 250. výročí narození Ludwiga van Beethovena bude dílo bonnského rodáka procházet celou dramaturgií festivalu. Symfonický orchestr BBC se svým šéfdirigentem Sakarim Oramem provedou 17. května jeho Sedmou symfonii. Beethovenovu Druhou symfonii zase uvede 21. května orchestr Akademie sv. Martina v polích.</p>
      <p>Provokativní kontext přinese program Symfonického orchestru Českého rozhlasu s šéfdirigentem Alexandrem Liebreichem. Na koncertě 15. května s podtitulem Kristus a Antikristus zazní Beethovenovo oratorium Kristus na hoře Olivetské vedle symfonické básně Richarda Strausse Tak pravil Zarathustra, inspirované knihou Friedricha Nietzscheho. Neotřelé spojení Beethovenovy Třetí symfonie "Eroiky" a Saxofonového koncertu současného amerického skladatele Johna Adamse přinese 25. května hostování kanadského dirigenta Petera Oundjiana v čele Pražských symfoniků FOK.</p>
      <p>V podání Vídeňských symfoniků s dirigentem Philippem Herreweghem a houslistkou Isabelle Faustovou zazní 31. května Beethovenův Houslový koncert D dur, v druhé polovině pak Schubertova Čtvrtá symfonie c moll. Beethovenova komorní hudbu bude součástí také Víkendu komorní hudby 22. až 24. května. Tři poslední Beethovenovy sonáty nabídne recitál rezidenčního umělce Pražského jara klavíristy sira Andráse Schiffa, který se uskuteční 1. června v Dvořákově síni Rudolfina.</p>
      <p>K jubilejnímu ročníku si festival nadělil dárek v podobě CD s archivními záznamy koncertů z prvních ročníků festivalu, které pocházejí z archivu Českého rozhlasu. Prodej vstupenek bude zahájen 12. prosince v 10:00. Více informací o programu je na <a href="http://www.festival.cz/">www.festival.cz</a>.</p>
    </article>
  </body>
</html>