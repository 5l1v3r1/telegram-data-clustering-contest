<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/pressekretarka-prezidenta-napisala-cilu-kolonku-na-zahist-zemelnoyi-reformi-zelenskogo-329321_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T11:13:00+00:00"/>
    <meta property="og:title" content="Прессекретарка президента написала цілу колонку на захист земельної реформи Зеленського"/>
    <meta property="og:description" content="За її словами земля настільки ж незаконний товар в Україні, як канабіс.  "/>
  </head>
  <body>
    <article>
      <h1>Прессекретарка президента написала цілу колонку на захист земельної реформи Зеленського</h1>
      <h2>За її словами земля настільки ж незаконний товар в Україні, як канабіс.  </h2>
      <address>
        <time datetime="2019-11-12T11:13:00+00:00">12 Nov 2019, 11:13</time>
      </address>
      <p>Прессекретарка президента Володимира Зеленського Юлія Мендель написала колонку, в якій виправдовує <a href="https://dt.ua/ECONOMICS/svitoviy-bank-vvazhaye-scho-dlya-provedennya-zemelnoyi-reformi-potribni-pravovi-zapobizhniki-dlya-unemozhlivlennya-koncentraciyi-zemel-328955_.html"><b>плани глави держави та його політичної сили відкрити ринок землі</b> </a>попри відсутність широкого громадського обговорення теми.</p>
      <p>За словами Мендель, зараз українці "безправні номінальні власники своїх сільгоспугідь", а супротив реформі чинить лише "стара політична еліта".</p>
      <p>"Ринок землі вже існує. Однак під мораторієм, не офіційний, де земля — це настільки ж незаконний товар, як, скажімо, канабіс", - йдеться в <a href="https://nv.ua/ukr/ukraine/politics/rinok-zemli-kolonka-mendel-novini-ukrajini-50052935.html">колонці </a>Мендель для "НВ".</p>
      <p>За її словами, земельна реформа — це "встановлення правил гри на ринку, де панує хаос, спекулювання і бандитизм" та зробить українців власниками на своїй землі.</p>
      <p>"Тепер вони зможуть розпоряджатися нею. Ні, це не означає продати землю. Це означає, що людина зможе її купити, зможе взяти під неї кредит у банку, зможе офіційно отримати фінансування по пільговій ставці в державному банку", - написала керівниця пресслужби глави держави.</p>
      <p>"Ринкові ціни не встановлять одразу, вони зростатимуть поступово, ось чому президент навпаки закликає не продавати землі в перші роки. Нині приблизно 5−7% українців хочуть офіційно продати угіддя. У наступні роки кількість охочих коливатиметься в межах 3−5%, згідно досвіду наших східноєвропейських сусідів", - додала Мендель.</p>
      <p>За її словами саме "стара еліта" довела до упадку український ринок землі, де "бідним є звичайний український селянин".</p>
      <p>Нагадаємо, що напередодні президент Володимир Зеленський запевнив, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>