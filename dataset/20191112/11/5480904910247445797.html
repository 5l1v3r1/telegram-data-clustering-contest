<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/formule-1-chce-byt-nejpozdeji-v-roce-2030-uhlikove-neutralni/1820026?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T11:20:00+00:00"/>
    <meta property="og:title" content="Formule 1 chce být nejpozději v roce 2030 uhlíkově neutrální"/>
    <meta property="og:description" content="Londýn - Formule 1 si poprvé v historii stanovila strategii udržitelného rozvoje a vyhlásila cíl být nejpozději v roce 2030 uhlíkově neutrální. Společnost Liberty Media vlastnící světový šampionát, který bude mít příští rok 22 zastávek po celém světě, uvedl, že projekt omezení CO2 začíná okamžitě."/>
  </head>
  <body>
    <article>
      <h1>Formule 1 chce být nejpozději v roce 2030 uhlíkově neutrální</h1>
      <address><time datetime="2019-11-12T11:20:00+00:00">12 Nov 2019, 11:20</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Formule 1 si poprvé v historii stanovila strategii udržitelného rozvoje a vyhlásila cíl být nejpozději v roce 2030 uhlíkově neutrální. Společnost Liberty Media vlastnící světový šampionát, který bude mít příští rok 22 zastávek po celém světě, uvedl, že projekt omezení CO2 začíná okamžitě.</p>
      <p>"Uvědomujeme si, jakou roli musejí hrát všechny organizace v boji s tímto globálním problémem. Doufám, že budeme mít výrazný pozitivní vliv na prostředí a společnost, v níž fungujeme," uvedl šéf Liberty Media Chase Carey.</p>
      <p>Slíbil, že do roku 2025 budou všechny Velké ceny F1 pořádány podle zásad udržitelnosti. Na závodech budou využívány pouze udržitelné materiály, veškerý odpad bude znovu použit nebo recyklován a budou zakázány plasty na jednorázové využití. Fanouškům navíc budou poskytovány pobídky, aby se na závody dopravili "zelenější" cestou.</p>
      <p>Carey uvedl, že současné šestiválcové hybridní turbo motory, jež se využívají ve formuli od roku 2014, jsou nejúčinnější motory na světě. Přinášejí totiž nejvíce výkonu s nejmenším množstvím paliva.</p>
      <p>"Věříme, že F1 bude stále lídrem automobilového průmyslu a bude spolupracovat s energetickým a automobilovým sektorem na tom, aby představila první uhlíkově neutrální hybridní spalovací motor," dodal Američan.</p>
      <p>Velkým bojovníkem za udržitelný rozvoj je šestinásobný mistr světa formule 1 Lewis Hamilton. Britský pilot Mercedesu, jenž se stal veganem, v říjnu novinářům řekl, že prodal svůj soukromý tryskáč, omezil lety za zábavou a zakázal ve svém domě užívání jednorázových plastů.</p>
    </article>
  </body>
</html>