<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546659.html/%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D8%AE%D8%B5%DB%8C%D8%AA-%D9%87%D8%A7%DB%8C-%D8%A7%D8%B5%D9%84%D8%AD-%D9%88-%DA%A9%D8%A7%D8%B1%D8%A2%D9%85%D8%AF-%D9%85%D9%87%D9%85%D8%AA%D8%B1%DB%8C%D9%86-%D9%88%D8%B8%DB%8C%D9%81%D9%87-%D8%B4%D9%88%D8%B1%D8%A7%DB%8C-%D8%A7%D8%A6%D8%AA%D9%84%D8%A7%D9%81-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:40:00+00:00"/>
    <meta property="og:title" content="شناسایی شخصیت های اصلح و کارآمد مهمترین وظیفه شورای ائتلاف نیروهای انقلاب است"/>
    <meta property="og:description" content="سخنگوی شورای ائتلاف نیروهای انقلاب اسلامی استان مرکزی با تأکید بر اینکه یکی از وظایف شورا شناسایی شخصیت های اصلح، کارآمد و برجسته است گفت: این افراد اصلح و کارآمد را به عموم مردم جامعه معرفی می کنیم و اگر نخبگان را بتوانیم به درستی به مردم معرفی کنیم قطعا شاهد کاهش خطاها و اشتباهات گذشته خواهیم بود."/>
  </head>
  <body>
    <article>
      <h1>شناسایی شخصیت های اصلح و کارآمد مهمترین وظیفه شورای ائتلاف نیروهای انقلاب است</h1>
      <h2>سخنگوی شورای ائتلاف نیروهای انقلاب اسلامی استان مرکزی:</h2>
      <address>
        <time datetime="2019-11-12T11:40:00+00:00">12 Nov 2019, 11:40</time>
      </address>
      <p>سخنگوی شورای ائتلاف نیروهای انقلاب اسلامی استان مرکزی با تأکید بر اینکه یکی از وظایف شورا شناسایی شخصیت های اصلح، کارآمد و برجسته است گفت: این افراد اصلح و کارآمد را به عموم مردم جامعه معرفی می کنیم و اگر نخبگان را بتوانیم به درستی به مردم معرفی کنیم قطعا شاهد کاهش خطاها و اشتباهات گذشته خواهیم بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛   به نقل از <a href="http://diyareaftab.ir/">دیار آفتاب</a>؛ عباس خسروانی سخنگوی شورای ائتلاف نیروهای انقلاب اسلامی استان مرکزی با اشاره به اینکه شورای ائتلاف نیروهای انقلاب اسلامی استان مرکزی یک تشکیلات کشوری است و از همه جهات قانونی محسوب می شود گفت: ۱۲ حزب رسمی و قانونی که مورد تأیید وزارت کشور هستند،۳ جبهه و بیش از ۲۳ شخصیت حقیقی که از نخبگان استان هستند شورای مرکزی را تشکیل داده اند.</p>
      <p>وی با تأکید بر اینکه شورای ائتلاف نیروهای انقلاب اسلامی وظیفه سیاست گذاری را دارد و ستاد انتخاباتی نیست افزود: معمولا ائتلاف ها صد درصدی نیستند بلکه هم بستگی و هم افزایی حداکثری مد نظر شورا است و ما هدف را بر اجماع حدأکثری گذاشته ایم.</p>
      <p>سخنگوی شورای ائتلاف نیروهای انقلاب اسلامی استان مرکزی اظهار کرد: اعتقادمان بر این است که نظام مقدس جمهوری اسلامی مبتنی بر ارزش های اسلامی نیازمند کار تشکیلاتی است که این موضوع علاوه بر اینکه در اندیشه دینی تأکید شده در نظام عقلانی نیز قابل قبول است.</p>
      <p>وی، گام اول فعالیت های شورا را حضور منسجم در انتخابات مجلس شورای اسلامی دانست و گفت: در گام اول کلیه ساختار تشکیلاتی شورا را در استان و سایر شهرستان ها تشکیل داده ایم و جلسات متعددی با کلیه احزاب و نخبگان در این راستا برگزار کرده ایم و امروز در آغاز موجودیت شورا آمادگی کامل برای آغاز فعالیت های انتخابات مجلس را اعلام می کنیم.</p>
      <p>خسروانی ایجاد شور و نشاط در انتخابات و بالا بردن سطح مشارکت مردم در انتخابات را مهمترین هدف این شورا خواند و افزود: یکی از بزرگترین مولفه های اقتدار نظام جمهوری اسلامی انتخابات است و لذا معتقدیم باید بسترهای لازم برای حضور باشکوه مردم در انتخابات فراهم شود و ما هم محور فعالیت هایمان را در این راستا برنامه ریزی کرده ایم.</p>
      <p>وی با تأکید بر اینکه یکی  از وظایف شورا شناسایی شخصیت های اصلح، کارآمد و برجسته است گفت: این افراد اصلح و کارآمد را به عموم مردم جامعه معرفی می کنیم و اگر نخبگان را بتوانیم به درستی به مردم معرفی کنیم قطعا شاهد کاهش خطاها و اشتباهات گذشته خواهیم بود.</p>
      <p>سخنگوی شورای ائتلاف نیروهای انقلاب اسلامی استان مرکزی اصلاح وضع موجود را از مهمترین ضرورت های تشکیل شورا دانست و گفت: معتقدیم که با ظرفیت ها و منابع موجود در کشور می توانیم وضع موجود را تغییر دهیم و مشکلات اقتصادی و معیشتی مردم را به حدأقل ممکن برسانیم.</p>
      <p>وی با بیان اینکه سنگرهای مدیریتی کشور باید در دست افراد کارآمد و اصلح قرار گیرد افزود: مجلس به عنوان گام اول فعالیت هایمان مد نظر است و این انتخابات دیگر عرصه آزمون و خطا نیست و لذا افرادی که انتخاب می شوند باید مولفه های لازم را داشته باشند و شورا بر روی این مسئله تأکید بسیار زیادی دارد.</p>
      <p>خسروانی با تأکید بر اینکه امروز به دنبال ایجاد امید در کشور هستیم گفت: بیانیه گام دوم انقلاب به عنوان سند بالا دستی ما محسوب می شود و ما معتقدیم در چارچوب بیانیه گام دوم انقلاب تمام مشکلات قابل حل است و لذا تمام سیاست گذاری و تصمیمات خود را با محور بیانیه پیش می بریم.</p>
      <p>وی توجه به جوانگرایی را از مهترین محورهای فعالیت های شورا خواند و افزود: راهبرد شورا در تشکیل مجلس و دولت اسلامی با محوریت جوانگرایی است و ما معتقدیم در گام اول انتخابات مجلس باید مجلسی تشکیل شود که تمدن ساز باشد.</p>
      <p>سخنگوی شورای ائتلاف نیروهای انقلاب اسلامی استان مرکزی ادامه داد: افراد باید توانمندی های خود را در سطح ساخت تمدن اسلامی ارائه دهند و شأن آنها و برنامه هایشان باید در خور تشکیل دولت اسلامی باشد و در واقع باید مجلس انقلابی تشکیل شود.</p>
      <p>وی با اشاره به اینکه روحیه انقلابی و مدیریت جهادی را در دستور کار شورا قرار داده ایم گفت: ساختار مردم سالاری در کشور دچار مشکل نیست اما خروجی ها بر اساس تراز انقلاب اسلامی نیست و ما به دنبال این هستیم که خروجی ها بر اساس محقق شدن مطالبات به حق مردم باشد.</p>
      <p>خسروانی با بیان اینکه عمده مشکلاتی که امروز کشور با آن مواجه است تحمیلی هستند افزود: رفع تورم، برطرف کردن مشکل بیکاری، تعاملات خارجی و محقق کردن اقتصاد مقاومتی باید در مرحله اول به طور کامل حل شود.</p>
      <p>سخنگوی شورای ائتلاف نیروهای انقلاب اسلامی استان مرکزی با اشاره به اینکه تشکیلات جمنا منحل نشده بیان داشت: رئیس و اعضای شورای مرکزی جمنا در شورای ائتلاف حضور دارند که سطح تعاملات و هم افزایی ها هم اکنون به میزان قابل قبولی پیش می رود.</p>
      <p>وی تشکیل مجمع نمایندگان استان دارای ساختار منسجم را از ضرورت های برطرف شدن مشکلات استان خواند و افزود: این مجلس توان حرکت در چارچوب انقلاب اسلامی را ندارد و نمی تواند بیانیه گام دوم انقلاب را عملیاتی کند و متأسفانه در لحظات حساس انقلاب نتوانسته تصمیمات درست اتخاذ کند و ما معتقدیم که این ساختار این مجلس باید تغییر پیدا کند تا بتواند آرمان ها و ارزش های انقلاب اسلامی را محقق سازد.</p>
      <p>خسروانی با اشاره به اینکه سامانه جامع نظرسنجی در شورا تهیه شده و کار خود را کاملا علمی و همراه با نظارت پیش می برد گفت: کلیه مشکلات استان را رصد کرده ایم و از امروز به بعد سعی داریم وارد بدنه اجتماعی مردم شویم و این شورا برای بخش های مختلف جامعه برنامه های متنوعی دارد و کارها را با پشتوانه علمی و نظری پیش می برد.</p>
      <p>وی ایجاد رقابت سالم و صحیح در چارچوب قانون را از مهمترین تعهدهای شورا دانست و افزود: مردم در چهل سال انقلاب تجربه مدیریت کشور توسط احزاب و گروه های مختلف را تجربه کرده اند و قطعا عملکردها می تواند در نتیجه انتخابات بسیار موثر باشد.</p>
      <p>سخنگوی شورای ائتلاف نیروهای انقلاب اسلامی استان مرکزی با اشاره به اینکه استان مرکزی یک استان دانشجویی است گفت: با توجه به جمعیت گسترده دانشجویان در استان کمیته دانشجویی را تشکیل دادیم که وظیفه این کمیته رونق فضای دانشگاهی و برگزاری نشت های تخصصی با موضوع بصیرت افزایی و روشنگری در فضای دانشگاه ها است که زمینه را برای ورود دانشجو با علم و آگاهی به صحنه انتخابات فراهم می کند.</p>
      <p>وی با بیان اینکه برای حل بحران های موجود در کشور هم شورا و هم افراد برنامه ویژه دارند افزود: متأسفانه در گذشته به دلیل ضعف کار تشکیلاتی دچار مشکلاتی شدیم که در این انتخابات سعی داریم از هرگونه آزمون و خطا پرهیز کنیم.</p>
      <p>خسروانی با تأکید بر اینکه شورا لیست از پیش تعیین شده ندارد گفت: شورا به هیچ عنوان تحت هیچ گونه عمل انجام شده قرار نمی گیرد و لذا انجام به تعهدنامه در شورا مورد تأکید است و لیست ۷ نفره علاوه بر اینکه در شورا باید پاسخگو باشند باید خود را در محضر مردم پاسخگو بدانند.</p>
      <p>سخنگوی شورای ائتلاف نیروهای انقلاب اسلامی استان مرکزی خاطر نشان کرد: قطعا بعد از انتخابات کار شورا تمام نمی شود و لذا به عنوان ناظر بر عملکرد لیست همواره فعالیت خود را ادامه خواهد داد و این موضوع نشان دهنده اهمیت پاسخگویی شورا در قبال مردم است .</p>
      <p>انتهای پیام/</p>
      <p> </p>
    </article>
  </body>
</html>