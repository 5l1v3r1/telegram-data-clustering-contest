<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/rada-hoche-zminiti-funkcionuvannya-rinku-elektroenergiji-novini-ukrajini-50053024.html"/>
    <meta property="og:site_name" content="НВ"/>
    <meta property="article:published_time" content="2019-11-12T11:11:00+00:00"/>
    <meta property="og:title" content="Рада хоче змінити функціонування ринку електроенергії"/>
    <meta property="og:description" content="Верховна Рада прийняла в першому читанні законопроект № 2233 про внесення змін до закону про ринок електричної енергії."/>
  </head>
  <body>
    <article>
      <h1>Рада хоче змінити функціонування ринку електроенергії</h1>
      <h2>Верховна Рада прийняла в першому читанні законопроект № 2233 про внесення змін до закону про ринок електричної енергії.</h2>
      <address>
        <time datetime="2019-11-12T11:11:00+00:00">12 Nov 2019, 11:11</time>
      </address>
      <p>«За» проголосувало 295 нардепів.</p>
      <p>«Законопроектом пропонується додати положення, якими передбачено спрямування гарантованим покупцем різниці між доходами та витратами, що виникла під час виконання ним спеціальних обов’язків для забезпечення загальносуспільних інтересів у процесі функціонування ринку електричної енергії, на забезпечення покриття власних економічно обґрунтованих витрат на виконання спеціальних обов’язків із купівлі електричної енергії за „зеленим“ тарифом та за аукціонною ціною», — йдеться в пояснювальній записці.</p>
      <p>Крім цього, пропонується на період до 1 липня 2023 року надати право Нацкомісії, що здійснює держрегулювання в сферах енергетики та комунальних послуг, (НКРЕКП) встановлювати граничні ціни на ринку «на добу наперед», внутрішньодобовому ринку та балансуючому ринку для кожної торгової зони. НКРЕКП також хочуть надати право до 1 липня 2023 року «приймати рішення про обов’язковість подання виробниками пропозицій (заявок) на продаж електричної енергії на ринку «на добу наперед». Передбачено, що такі пропозиції не можуть перевищувати граничні ціни на ринку «на добу наперед», встановлені регулятором.</p>
      <p>«Разом з тим на сьогодні проблемним залишається питання роботи ТЕЦ у новому ринку електроенергії з початком осінньо-зимового періоду (ОЗП), більшість з яких є неконкурентноспроможними. Враховуючи те, що в багатьох містах ТЕЦ є основним джерелом теплової енергії для споживачів, з метою забезпечення належного рівня теплопостачання протягом ОЗП, законопроектом надається право Регулятору тимчасово, на період до 1 квітня 2020 року, встановлювати тариф на відпуск електричної енергії виробникам, що здійснюють комбіноване виробництво електричної та теплової енергії на теплоелектроцентралях, у випадках передбачених рішенням Кабінету Міністрів України про покладання спеціальних обов’язків», — вказано в пояснювальній записці.</p>
      <p>Як повідомлялося, в Україні з 1 липня 2019 року запущено новий оптовий ринок е/е.</p>
      <p>Кабінет Міністрів постановою № 483 від 5 червня 2019 року поклав механізм спецобов’язків з постачання е/е для потреб населення і компенсації втрати в мережах із 1 липня 2019 року до 31 грудня 2020 року на державні енергогенерувальні компанії НАЕК Енергоатом, ПрАТ Укргідроенерго.</p>
      <p>Частка продажу виробленої НАЕК Енергоатом е/е за прямими договорами держпідприємству Гарантований покупець за ПСО становить 90%, Укргідроенерго — 35%.</p>
    </article>
  </body>
</html>