<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683707/epanastatiki-aftoamyna-poia-lathi-odigisan-stin-exarthrosi-tis-me"/>
    <meta property="og:site_name" content="enikos.gr"/>
    <meta property="article:published_time" content="2019-11-12T11:41:00+00:00"/>
    <meta property="og:title" content="&quot;Επαναστατική Αυτοάμυνα&quot;: Ποια λάθη οδήγησαν στην εξάρθρωση της μέσα σε τρεις ώρες"/>
    <meta property="og:description" content="Σε 180 λεπτά εξαρθρώθηκε η &quot;Επαναστατική Αυτοάμυνα&quot;..."/>
  </head>
  <body>
    <article>
      <h1>"Επαναστατική Αυτοάμυνα": Ποια λάθη οδήγησαν στην εξάρθρωση της μέσα σε τρεις ώρες</h1>
      <address>
        <time datetime="2019-11-12T11:41:00+00:00">12 Nov 2019, 11:41</time>
      </address>
      <p>Σε 180 λεπτά εξαρθρώθηκε η <a href="http://www.enikos.gr/society/683300/dioxi-gia-tria-kakourgimata-kai-pente-plimmelimata-kata-ton-dyo-s">"Επαναστατική Αυτοάμυνα"</a> , γιατί σύμφωνα με δημοσίευμα της εφημερίδας «Ελεύθερος Τύπος», τρεις ώρες μιας αλληλουχίας λαθών, που ξεκίνησαν από τον τραυματισμό του 46χρονου καταζητούμενου δράστη, κατά τη διάρκεια της ληστείας και η κατάλληλη αξιοποίησή τους από τους αξιωματικούς της Αντιτρομοκρατικής Υπηρεσίας οδήγησαν στα ίχνη της επικίνδυνης τρομοκρατικής επωνυμίας.</p>
      <p>Ενώ αρχικά άλλες αστυνομικές υπηρεσίες ανέφεραν πως οι ληστείας της 21ης Οκτωβρίου 2019 στο κατάστημα τυχερών παιχνιδιών στον Χολαργό ήταν… κλοπή, το εργαστήριο DNA της Ελληνικής Αστυνομίας από τις κηλίδες αίματος ανέδειξε την ταυτότητα του 46χρονου καταζητούμενου τραυματία, προκαλώντας το έντονο ενδιαφέρον των στελεχών της Αντιτρομοκρατικής Υπηρεσίας.</p>
      <p>Ακολουθώντας την αντίστροφη πορεία των δραστών, ερευνώντας για υλικό καμερών ασφαλείας, έφθασαν στο κέντρο της Αθήνας και κοντά στο σπίτι του 41χρονου κατηγορούμενου μέλους του Επαναστατικού Αγώνα. Από το συγκεκριμένο βιντεοληπτικό υλικό τον «είδαν», 50 λεπτά πριν από τη ληστεία και 50 λεπτά μετά από αυτή, να πηγαίνει στο σπίτι του, φορώντας τα ρούχα της ληστείας!</p>
      <p>Στη συνέχεια διαπίστωσαν, πως μετά τον σοβαρό τραυματισμό του 46χρονου και την εγκατάλειψη της κλεμμένης μοτοσικλέτας, πήγαν αμέσως στο σπίτι του 45χρονου συλληφθέντος στον Χολαργό, λίγα μέτρα μακριά από το σημείο της ληστείας. Οι αστυνομικοί εκτιμούν πως ο ιδιοκτήτης του σπιτιού ήταν εκείνος που επέδειξε το στόχο της ληστείας και ενδεχομένως είχε υποστηρικτικό ρόλο στη διάπραξή της. Αμέσως μετά ο 41χρονος πήγε στο σπίτι του στο κέντρο της Αθήνας -με τα ίδια ρούχα- απ’ όπου πήρε το αυτοκίνητό του.</p>
      <p>Ο 46χρονος μαζί με την 39χρονη, επίσης συλληφθείσα, κατευθύνονται προς το Σισμανόγλειο νοσοκομείο, όπου παραμένουν για 40 λεπτά της ώρας. Εκεί λαμβάνουν οδηγίες από φιλικό πρόσωπο για τη φαρμακευτική αγωγή και περίθαλψη των τραυμάτων του 46χρονου. Έπειτα πηγαίνουν μαζί σε διανυκτερεύων φαρμακείο στο Χαλάνδρι, όπου αγοράζουν τα απαραίτητα φάρμακα και επιστρέφουν στον Χολαργό για την περίθαλψη του τραυματία. Οι αξιωματικοί της Αντιτρομοκρατικής Υπηρεσίας είναι σε θέση να γνωρίζουν τη σοβαρότητα των τραυμάτων του καταζητούμενου. Το αριστερό του πόδι, σύμφωνα με τις πληροφορίες τους, έχει ανοίξει σαν «τριαντάφυλλο» σε 4 σημεία. Η βολίδα τον έπληξε σχεδόν εξ επαφής στο μηρό του αριστερού ποδιού, με πύλη εξόδου πίσω από το γόνατο και στη συνέχεια τον έπληξε στη γάμπα, προκαλώντας του διπλό τραύμα με πύλη εισόδου-εξόδου.</p>
      <p>Μετά την προμήθεια των φαρμάκων και των υλικών για την περίθαλψη των τραυμάτων, ο 41χρονος μαζί με τον 45χρονο κατευθύνθηκαν στο δώμα-γιάφκα της οδού Σκοπέλου στην Κυψέλη. Ήταν νοικιασμένη τα τελευταία 5 χρόνια, όσο και το χρονικό διάστημα δράσης της Επαναστατικής Αυτοάμυνας από τον 46χρονο τραυματία καταζητούμενο, που εμφανίστηκε ως… ναυτικός. Από εκεί μετακόμισαν τον οπλισμό και τα εκρηκτικά στον Χολαργό αφού έπλυναν με πιεστικό απολύμανσης και χλωρίνη το δώμα.</p>
      <related>
        <h4>σχετικά άρθρα</h4>
        <a href="http://www.enikos.gr/society/683626/elas-aftoi-einai-oi-katigoroumenoi-gia-symmetochi-stin-epanastati%0A%20%20%20%20%0A"/>
        <a href="http://www.enikos.gr/society/683415/oi-astynomikoi-ektimoun-oti-oi-tromokrates-tha-borousan-na-petych%0A%20%20%20%20%0A"/>
        <a href="http://www.enikos.gr/society/683433/to-minyma-tou-41chronou-syllifthenta-gia-tin-epanastatiki-aftoamy%0A%20%20%20%20%0A"/>
        <a href="http://www.enikos.gr/society/683375/etoimazan-nychterino-chtypima-me-asthenoforo-se-astynomiko-stocho%0A%20%20%20%20%0A"/>
        <a href="http://www.enikos.gr/society/683371/epanastatiki-aftoamyna-ayto-einai-to-oplostasio-pou-vrethike-sti-%0A%20%20%20%20%0A"/>
        <a href="http://www.enikos.gr/society/683367/diefthyntis-antitromokratikis-tromazei-i-posotita-kai-i-dynami-to%0A%20%20%20%20%0A"/>
        <a href="http://www.enikos.gr/society/683346/epanastatiki-aftoamyna-itan-paketarismena-ta-kalasnikof-kai-ta-ek%0A%20%20%20%20%0A"/>
        <a href="http://www.enikos.gr/society/683327/epanastatiki-aftoamyna-video-ntokoumento-apo-ti-listeia-ston-chol%0A%20%20%20%20%0A"/>
        <a href="http://www.enikos.gr/society/683303/dioxi-gia-tria-kakourgimata-kata-ton-dyo-syllifthenton-gia-tin-ep%0A%20%20%20%20%0A"/>
      </related>
    </article>
  </body>
</html>