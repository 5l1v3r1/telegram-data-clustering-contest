<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741317"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T11:40:00+00:00"/>
    <meta property="og:title" content="'นิชิโนะ'มีเขินคนไทยปลื้ม ชี้ปกติไม่ค่อยมีใครรัก"/>
    <meta property="og:description" content="'นิชิโนะ' ทำตัวไม่ถูก คนไทยชื่นชอบ บอกอยู่ญี่ปุ่น ไม่ค่อยมีคนรัก พร้อมพูดไทย 'สู้ๆ' เผยประชุมทัพช้างศึก ศึกษาเกมเสือเหลืองละเอียดยิบ"/>
  </head>
  <body>
    <article>
      <h1>'นิชิโนะ'มีเขินคนไทยปลื้ม ชี้ปกติไม่ค่อยมีใครรัก</h1>
      <address>
        <time datetime="2019-11-12T11:40:00+00:00">12 Nov 2019, 11:40</time>
      </address>
      <figure>
        <img src="https://www.dailynews.co.th/admin/upload/20191112/news_QgofPoGbaF175832_533.jpg?v=201911130810"/>
      </figure>
      <p>
        <b>"นิชิโนะ" ทำตัวไม่ถูก คนไทยชื่นชอบ บอกอยู่ญี่ปุ่น ไม่ค่อยมีคนรัก พร้อมพูดไทย "สู้ๆ" เผยประชุมทัพช้างศึก ศึกษาเกมเสือเหลืองละเอียดยิบ</b>
      </p>
      <p>"ช้างศึก" ทีมฟุตบอลชาติไทย เตรียมแข่งขันฟุตบอลโลก 2022 รอบคัดเลือก กลุ่ม G นัดที่ 4 พบ "เสือเหลือง" มาเลเซีย ที่สนามกีฬาแห่งชาติ บูกิตจาลิล วันที่ 14 พ.ย. เวลาไทย 19.45 น.<br/><br/>โดยเมื่อวันที่ 12 พ.ย. อากิระ นิชิโนะ หัวหน้าโค้ช นำลูกทีมซ้อมในช่วงเย็น ที่ ยูเอ็มอารีน่า  ก่อนซ้อม นิชิโนะ กล่าวว่า เมื่อวันที่ 11 พ.ย. ที่ซ้อมวันแรก เห็นชัดเจนว่า นักเตะอ่อนล้าจากการเดินทาง เลยพยายามซ้อมเบาๆ เพื่อผ่อนคลาย ส่วนวันนี้ได้มีการประชุมทีมกันมาก่อน ว่าจุดอ่อน จุดแข็ง มาเลเซีย เป็นอย่างไร และนำมาซ้อมกันในสนาม มั่นใจว่าจะได้ผลการแข่งขันที่ดี<br/><br/>ผู้สื่อข่าวถามว่า รู้สึกอย่างไร ที่คนไทยกำลังชื่นชอบอย่างมาก นิชิโนะ หัวเราะ และตอบว่า "เป็นประสบการณ์แปลกใหม่ เพราะปกติไม่ค่อยเป็นที่รักเท่าไหร่ ตอนที่อยู่ญี่ปุ่น"<br/><br/>และเมื่อถามว่า ตอนนี้พูดภาษาไทยได้บ้างหรือยัง "ลุงโนะ" ยิ้ม และบอกว่า "สู้ๆ"</p>
    </article>
  </body>
</html>