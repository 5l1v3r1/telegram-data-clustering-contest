<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/israel-kills-islamic-jihad-group-commander-in-gaza"/>
    <meta property="og:site_name" content="euronews"/>
    <meta property="article:published_time" content="2019-11-12T11:15:04+00:00"/>
    <meta property="og:title" content="مرگ فرمانده بلندپایه جهاد اسلامی در غزه در پی حمله موشکی اسرائیل"/>
    <meta property="og:description" content="یک فرمانده بلندپایه گروه فلسطینی سازمان جهاد اسلامی که تحت حمایت ایران است، روز سه‌شنبه ۱۲ نوامبر در حمله ارتش اسرائیل به نوار غزه کشته شد."/>
  </head>
  <body>
    <article>
      <h1>مرگ فرمانده بلندپایه جهاد اسلامی در غزه در پی حمله موشکی اسرائیل</h1>
      <address><time datetime="2019-11-12T11:15:04+00:00">12 Nov 2019, 11:15</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/29/48/50/773x435_cmsv2_95315ca3-0d6d-51e0-a7ae-cbda9af8eac1-4294850.jpg"/>
      </figure>
      <p>یک فرمانده بلندپایه گروه شبه‌نظامی فلسطینی جهاد اسلامی که تحت حمایت ایران است، روز سه‌شنبه ۱۲ نوامبر در حمله ارتش اسرائیل به نوار غزه کشته شد.</p>
      <p>مقامات اسرائیل بهاء ابوالعطا را «مسئول صدها حمله علیه مردم اسرائیل» خوانده و کشته شدن او را نتیجه عملیات مشترک بین ارتش و نیروی شاباک اسرائیل عنوان کرده‌اند.</p>
      <p>سازمان آزادیبخش فلسطین (ساف) طی بیانیه‌ای این حمله را محکوم کرده است.</p>
      <p>شبه‌نظامیان فلسطینی وابسته به شاخه نظامی جنبش جهاد اسلامی در پاسخ به این حمله شماری از شهرهای اسرائیل از جمله تل‌آویو را هدف حملات راکتی خود قرار دادند.</p>
      <p>همزمان در بامداد سه‌شنبه در حمله‌ای که یکی از جدی‌ترین حملات موشکی اسرائیل طی ماه‌های اخیر قلمداد می‌شود، <a href="https://farsi.euronews.com/2019/11/12/syrian-attack-2-killed-damascus-5-killed-qamishli-isil-israeli-forces">ساختمانی در غرب دمشق پایتخت سوریه هدف قرار گرفت که طی آن دست‌کم دو تن کشته شدند</a>.</p>
      <figure>
        <iframe data-src="https://twitter.com/euronewses/status/1194136877277863936" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>وزارت خارجه اسرائیل کشتن مقام ارشدجهاد اسلامی را اقدامی دفاعی خوانده است</figcaption>
      </figure>
      <p>سازمان جهاد اسلامی فلسطین با انتشار بیانیه‌ای اعلام کرد که هدف حمله، خانه یکی از مقامات ارشد این گروه به نام «اکرم العجوری» بوده است و طی انفجار، پسر وی کشته شده است.</p>
      <p>ساعاتی پس از این رخداد، آژیرهای خطر که نسبت به حملات راکتی احتمالی از نوار غزه هشدار می‌دادند در شماری از شهرهای اسرائیل به صدا درآمدند.</p>
      <p>ارتش اسرائیل اعلام کرده است دست‌کم ۵۰ راکت به سمت شهرهای این کشور پرتاب شده است که ۲۰ عدد از آن‌ها توسط سیستم دفاعی گنبد آهنین رهگیری و خنثی شده است.</p>
      <p>یکی از این موشک‌ها در بزرگراهی در شهر بندری اشدود اسرائیل فرود آمد؛ ویدئویی از لحظه انفجار این موشک در بزرگراه در رسانه‌های بین‌المللی منتشر شده است.</p>
      <p>این حمله موشکی پس از آن انجام شد که بهاء ابوالعطا، فرمانده بلندپایه جهاد اسلامی پس از حمله موشکی اسرائیل به غزه کشته شد. تا کنون تلفاتی دربارۀ این حادثه گزارش نشده است</p>
      <p>آژیرهای خطر در دیگر شهرهای اسرائیل نیز به صدا درآمدند</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/03/25/israel-bombs-gaza-positions-troops-after-rocket-attack-near-tel-aviv">حمله هوایی اسرائیل به دفتر رهبر حماس در غزه</a>
        </li>
        <li>
          <a href="https://farsi.euronews.com/2018/11/12/israeli-fire-kills-seven-during-gaza-raid">حملات هوایی اسرائیل به نوار غزه دست کم هفت کشته برجای گذاشت</a>
        </li>
        <li>
          <a href="https://farsi.euronews.com/2018/11/12/palestinians-gaza-fired-dozens-rockets-southern-israel-monday-israel-launched-retaliatory">شلیک صدها راکت از غزه به جنوب اسرائیل</a>
        </li>
      </ul>
    </article>
  </body>
</html>