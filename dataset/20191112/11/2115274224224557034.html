<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/hong_kong_proteste-6531588/news/2019-11-12/"/>
    <meta property="og:site_name" content="Agi"/>
    <meta property="article:published_time" content="2019-11-12T11:04:00+00:00"/>
    <meta property="og:title" content="Hong Kong ancora nel caos, nuove manifestazioni dopo le violenze"/>
    <meta property="og:description" content="Oltre mille persone si sono radunate in un flash mob dopo che lunedì un manifestante aveva dato fuoco a un uomo pro-Pechino"/>
  </head>
  <body>
    <article>
      <h1>Hong Kong ancora nel caos, nuove manifestazioni dopo le violenze</h1>
      <h2>Oltre mille persone si sono radunate in un flash mob dopo che lunedì un manifestante aveva dato fuoco a un uomo pro-Pechino</h2>
      <address><time datetime="2019-11-12T11:04:00+00:00">12 Nov 2019, 11:04</time> by <a rel="author">AGI - Agenzia Giornalistica Italia</a></address>
      <p>Seconda <b>manifestazione</b> in due giorni a Central, il distretto finanziario di <b>Hong Kong</b>, dove oltre mille persone si sono radunate per un <b>flash mob</b> durante l'orario della pausa per il pranzo, bloccando la strada sotto gli occhi degli agenti in assetto <b>anti-sommossa</b>. Agli impiegati della zona si sono uniti i manifestanti, molti dei quali vestiti di nero e muniti di ombrelli, spesso utilizzati come barriere.</p>
      <h3>Tensioni nelle università, scuole chiuse</h3>
      <p>Le manifestazioni anti-governative sono entrate nel <b>sesto mese</b> a Hong Kong. In diverse università della Regione Amministrativa Speciale (tra le altre, la Hong Kong University e la Chinese University di Hong Kong) si sono verificate tensioni tra agenti e studenti, la polizia ha lanciato gas lacrimogeni nella City University, e in alcuni casi la situazione non è ancora tornata alla calma.</p>
      <p>Intanto, dopo le<b> violenze</b> di lunedì diverse scuole sono rimaste chiuse e la città rimane in parte <b>paralizzata</b> per la sospensione di alcuni servizi ferroviari e la chiusura di esercizi commerciali e strade.</p>
      <h3>L'uomo torcia e l'agente fuori controllo</h3>
      <p>Lunedì è stata una delle giornate più caotiche dall'inizio delle proteste: un giovane è rimasto gravemente ferito per gli spari di un agente a distanza ravvicinata, un uomo è stato trasformato in una <b>torcia umana</b> durante un diverbio, e un agente, poi sospeso dal servizio, a bordo di una moto ha falciato la folla su una strada provocando diversi feriti.</p>
      <p>In totale, nella giornata, 128 persone hanno ricevuto cure in ospedale per le ferite subìte durante gli scontri tra manifestanti e polizia e oltre 260 persone sono state arrestate. </p>
    </article>
  </body>
</html>