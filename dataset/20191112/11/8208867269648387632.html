<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/12/news/basket_nba_ottava_vittoria_di_fila_per_boston_leonard_fa_triste_la_sua_toronto-240917837/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T11:48:00+00:00"/>
    <meta property="og:title" content="Basket, Nba: ottava vittoria di fila per Boston, Leonard fa triste la &quot;sua&quot; Toronto"/>
    <meta property="og:description" content="I Celtics battono anche Dallas e si confermano la miglior squadra della Lega. Raptors ko in casa dei Clippers: primo confronto contro Kawhi dopo il trionfo"/>
  </head>
  <body>
    <article>
      <h1>Basket, Nba: ottava vittoria di fila per Boston, Leonard fa triste la "sua" Toronto</h1>
      <h2>I Celtics battono anche Dallas e si confermano la miglior squadra della Lega. Raptors ko in casa dei Clippers: primo confronto contro Kawhi dopo il trionfo delle scorse Finals. Memphis rovina la festa a San Antonio nella sera in cui viene ritirata la maglia di Tony Parker. Notte fonda Golden State: in casa arriva la nona sconfitta in undici partite</h2>
      <address>
        <time datetime="2019-11-12T11:48:00+00:00">12 Nov 2019, 11:48</time>
      </address>
      <p><b>WASHINGTON</b> - E' Boston (8-1) la miglior squadra delle Lega. Al TD Garden i Celtics incassano l'ottava vittoria di fila e restano saldamente al comando della Easter Conference davanti alla coppia Milwaukee-Toronto. Walker e compagni battono 116-106 sui Dallas Mavericks (6-4) grazie a un ispiratissimo Kemba autore di 3 triple determinanti nell'ultimo quarto e con 29 punti totali a referto. Bene anche Jaylen Brown, 25 punti e 11 rimbalzi, 11 per Daniel Theis.<br/><br/><b>Doncic non basta ai Mavs, Celtics ok</b> - Sconfitti solo all'esordio contro Philadelphia, i Celtics hanno dunque ribadito di essere tra le franchigie più in forma di questo avvio di stagione. Avanti 25-21 dopo il primo parziale, la squadra di casa si fa raggiungere all'intervallo lungo sul 54 pari. I Celtics, però, tornano avanti (+5) nel terzo quarto per poi giocarsi tutto nell'ultimo scampolo di gara dove vanno sotto, 90-88, ma hanno la forza di reagire portandosi sul +9 e gestendo il vantaggio nel finale. Per Dallas da segnalare i 34 punti di Luka Doncic, 15 per Maxi Kleber.<br/><br/><b>Leonard fa triste la "sua" Toronto - </b>Vittoria importante dei Los Angeles Clippers (7-3) sui campioni in carica dei Toronto Raptors (7-3). Allo Staples Center i canadesi cedono 98-88 nel giorno in cui Kawhi Leonard incontra per la prima volta il suo recente passato. L'Mvp, però, forse tradito dall'emozione non è stato impeccabile chiudendo con appena 12 punti, 11 rimbalzi e 9 assist a fronte di un pessimo 2/11 dal campo e uno 0/4 da tre, oltre che 9 palle perse, in 35′ di gioco. Così a trascinare i californiani è stato Lou Williams, partito dalla panchina, con 21 punti, 4 assist e 4 rimbalzi. Il match, molto equilibrato, è stato segnato da un ultimo quarto praticamente perfetto in fase difensiva da parte degli uomini di Doc Rivers col parziale vinto 25-10.<br/><br/><b>Memphis rovina la festa di Tony Parker</b> - Serata amara per gli azzurri impegnati in Nba. Memphis (3-7) rovina la festa ai San Antonio Spurs (5-5) nella serata del ritiro della maglia di Tony Parker. All'AT&amp;T Center finisce 113-109 per i Grizzlies grazie ai canestri di Jaren Jackson Jr, 24 punti, in una gara tiratissima fino alla fine. Memphis parte subito forte, 35-22, e all'intervallo mantiene un vantaggio di 57 a 54. La formazione ospite allunga nel terzo parziale a +11, ma nell'ultima frazione subisce il ritorno di fiamma di San Antonio che pareggia i conti, 94-94, e passa avanti. A 2'36, sul 108 pari, un tiro da 3 di Jae Crowder decreta il definitivo contro-sorpasso. Per gli Spurs il migliore a canestro è LaMarcus Aldrige coi suoi 19 punti. Per Belinelli 7 punti a referto in 17 minuti di gioco.<br/><br/><b>Harden e Westbrook stendono New Orleans</b> - Non va meglio a Nicolò Melli, i New Orleans Pelicans (2-8) hanno la peggio 122-116 contro gli Houston Rockets (7-3) inanellando l'ottava sconfitta su 10 sfide fin qui giocate in regular season. Allo Smoothie King Center grandi protagonisti per Houston, al quarto successo di fila, sono James Harden autore di 39 punti (di cui 13 nell'ultimo parziale) e Russell Westbrook, 26 punti. In doppia doppia Clint Capela, 11 punti e 20 rimbalzi. Sfida tutt'altro che facile per i Rockets avanti 58-52 all'intervallo e 95-82 all'inizio dell'ultimo quarto, ma rimontati dai Pelicans fino al 97-93. Salvo poi cedere alla forza di Houston. Per New Orleans il migliore in campo è JJ Redick, 24 punti, e Josh Hart, 19. Ha, invece, dovuto assistere dalla panchina alla sconfitta dei compagni Melli.<br/><br/><b>Utah stende i Warriors, Minnie passa a Detroit - </b>I Warriors (2-9) non ci sono più. Ancora orfana dei suoi big, Golden State crolla in casa contro Utah (7-3) 122-108 in un match deciso sin dal primo tempo. Per gli uomini di Kerr la quinta sconfitta in sei gare nella nuova arena. Ko interno anche per Detroit (4-7) contro Minnesota (6-4) per 120-114. Ai Pistons non basta il ritorno in campo dal primo minuto di Derrick Rose e il debutto stagionale di Blake Griffin. A stenderli ci pensano i soliti  Karl-Anthony Towns con 25, 8 rimbalzi, e 6 assist e Andrew Wiggins autore di 33 punti, 6 rimbalzi e 5 assist.<br/><br/><b>I risultati</b> - Detroit Pistons-Minnesota Timberwolves 114-120; Boston Celtics-Dallas Mavericks 116-106; San Antonio Spurs-Memphis Grizzlies 109-113; New Orleans Pelicans-Houston Rockets 116-122; Golden State Warriors-Utah Jazz 108-122; Los Angeles Clippers-Toronto Raptors 98-88.</p>
    </article>
  </body>
</html>