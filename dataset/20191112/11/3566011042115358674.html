<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546701.html/%D9%85%D8%A7%D8%B3%DA%A9-%D9%87%D8%A7%DB%8C-%D9%85%D9%86%D8%A7%D8%B3%D8%A8-%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:39:00+00:00"/>
    <meta property="og:title" content="ماسک‌های مناسب برای مقابله با آلودگی هوا"/>
    <meta property="og:description" content="رئیس گروه سلامت هوا و تغییرات اقلیمی وزارت بهداشت گفت: در حال حاضر در 6 منطقه از شهر تهران شاخص آلودگی هوا در حد ناسالم برای همه است."/>
  </head>
  <body>
    <article>
      <h1>ماسک‌های مناسب برای مقابله با آلودگی هوا</h1>
      <address>
        <time datetime="2019-11-12T11:39:00+00:00">12 Nov 2019, 11:39</time>
      </address>
      <p>رئیس گروه سلامت هوا و تغییرات اقلیمی وزارت بهداشت گفت: در حال حاضر در 6 منطقه از شهر تهران شاخص آلودگی هوا در حد ناسالم برای همه است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ عباس شاهسونی رئیس گروه سلامت هوا و تغییرات اقلیمی وزارت بهداشت درباره آخرین وضعیت آلودگی هوا در شهر تهران توضیح داد: در حال حاضر در 6 منطقه از شهر تهران شاخص آلودگی هوا در حد ناسالم برای همه است.</p>
      <p>وی افزود: 6 منطقه شهر تهران از جمله شادآباد، شهرری، پیروزی، شریف و منطقه 10 از جمله این مناطق هستند و در سایر مناطق شهر تهران شاخص کیفیت هوا در حد ناسالم برای تمام گروه‌های حساس است.   شاهسونی ادامه داد: مهمترین آلاینده هوا در حال حاضر ذرات کمتر از 2.5 میکرون است و به گروه‌های حساس از جمله جانبازهای شیمیایی، مادران باردار، سالمندان، کودکان، بیماران قلبی، ریوی و تنفسی توصیه می‌شود حتی‌الامکان فعالیت‌های خود را در خارج از منزل کاهش دهند. همچنین گروه‌های حساس از حضور در خارج از منزل پرهیز کنند.   رئیس گروه سلامت هوا و تغییرات اقلیمی وزارت بهداشت با بیان اینکه سایر گروه‌ها نیز لازم است در صورت خارج شدن از منزل از ماسک‌های فیلتردار مورد تأیید وزارت بهداشت استفاده کنند، اظهار داشت: افراد جامعه می‌توانند ماسک‌های فیلتردار P2 یا N95 را از داروخانه‌ها تهیه کنند.   وی ادامه داد:‌ مهمترین توصیه ما به مردم این است که از مواجه با آلودگی هوا پرهیز کنند و در خصوص تغذیه نیز می‌توانند از موادغذایی دارای آنتی‌اکسیدان یا میوه‌های رنگدانه دار استفاده کنند.   شاهسونی با بیان اینکه معمولاً در زمان آلودگی هوا آمار مراجعه به مراکز درمانی افزایش می‌یابد، گفت: در برخی مواقع علائم بیماری‌های ناشی از آلودگی هوا یک الی سه روز بعد بروز می‌کند که در صورت مشاهده علائم توصیه می‌شود مردم به پزشک مراجعه کنند.   وی درباره آخرین آمار روزهای آلوده شهر تهران از ابتدای سال تاکنون گفت: در بازه زمانی تابستان ما شاهد آلودگی هوا به دلیل آلاینده مسئول ازن بودیم اما طی روزهای اخیر آلاینده مسئول ذرات معلق کمتر از 2.5 میکرون است به طور کلی از ابتدای سال تا کنون شاهد 33 روز هوای ناسالم برای گروه‌های حساس و سه روز هوای ناسالم برای تمام اقشار جامعه بوده‌ایم.   منبع: فارس</p>
    </article>
  </body>
</html>