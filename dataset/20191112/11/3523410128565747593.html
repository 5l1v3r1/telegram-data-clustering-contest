<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639583/%D8%A7%D9%85%D8%A7%D8%B1%D8%A7%D8%AA%D9%90-%D8%B3%D8%A7%D8%B2%D8%B4%DA%AF%D8%B1-%D8%B1%D8%A4%DB%8C%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84%DB%8C%E2%80%8C%D9%87%D8%A7-%D8%B1%D8%A7-%D9%85%D8%AD%D9%82%D9%82-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T11:48:00+00:00"/>
    <meta property="og:title" content="اماراتِ سازشگر، رؤیای اسرائیلی‌ها را محقق کرد"/>
    <meta property="og:description" content="روزنامه القدس العربی در مطلبی نوشت تصمیم «اماراتِ سازشگر با رژیم اشغالگر» درباره اجازه دادن به صهیونیست‌ها برای ورود به این کشور، تحقق رویای آن‌ها بود"/>
  </head>
  <body>
    <article>
      <h1>
        <a href="https://www.bultannews.com/fa/news/639583/%D8%A7%D9%85%D8%A7%D8%B1%D8%A7%D8%AA%D9%90-%D8%B3%D8%A7%D8%B2%D8%B4%DA%AF%D8%B1-%D8%B1%D8%A4%DB%8C%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84%DB%8C%E2%80%8C%D9%87%D8%A7-%D8%B1%D8%A7-%D9%85%D8%AD%D9%82%D9%82-%DA%A9%D8%B1%D8%AF">اماراتِ سازشگر، رؤیای اسرائیلی‌ها را محقق کرد</a>
      </h1>
      <h2>روزنامه القدس العربی در مطلبی نوشت تصمیم «اماراتِ سازشگر با رژیم اشغالگر» درباره اجازه دادن به صهیونیست‌ها برای ورود به این کشور، تحقق رویای آن‌ها بود</h2>
      <address><time datetime="2019-11-12T11:48:00+00:00">12 Nov 2019, 11:48</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، روزنامه القدس العربی چاپ لندن در یادداشتی تحت عنوان «بن زاید به اسرائیل خوش آمدی» نوشت: «به فرعون گفتند: چه کسی تو را فرعون کرد؟ گفت: کسی را ندیدم که با من مخالفت کند» این دقیقا وصف حال محمد بن زاید، رئیس دولت امارات متحده عربی سازشگر با رژیم اشغالگر است.</p>
      <p>محمد بن زاید هیچ مخالفی بر سر راه خود نمی‌بیند که بخواهد با او مخالفت کند به همین علت به اعمال و رفتار خود همچنان ادامه می‌دهد تا جایی که به رژیم اشغالگر اسرائیل در اجرای معادله تغییر در خاورمیانه بر اساس نگرش این رژیم و حزب راست‌گرای افراطی که نماینده آن بنیامین نتانیاهو است، کمک می‌کند؛ نتانیاهویی که ستاره‌اش در حال افول است و چه بسا همانند ایهود اولمرت، نخست وزیر اسبق، و موشه قصاب، رئیس اسبق اسرائیل، که به اتهام فساد مالی و اخلاقی محکوم به زندان شدند، همین سرنوشت در انتظار او هم باشد.</p>
      <p>بن زاید «طرح صلح کشور‌های عربی» که عبدالله بن عبد العزیز، پادشاه سابق عربستان، آن را مطرح کرد [و مهم‌ترین بند آن قطع هرگونه روابط رسمی و غیر رسمی با رژیم صهیونیستی است] نادیده می‌گیرد. محمد بن سلمان ولیعهد و حاکم کنونی عربستان هم منکر این طرح است.</p>
      <p>به نظر می‌رسد بن زاید نمی‌خواهد درس عبرت بگیرد زیرا اوضاع امنیتی که شرکت‌های امنیتی اسرائیل از طریق میانجی‌های فلسطینی برای او ایجاد کرده‌اند، چه بسا برای حمایت از نظامش کافی نباشد؛ همچنان که برای حمایت از امنیت شرکت‌های نفتی عربستان هم کافی نبود؛ شرکت‌هایی که آمریکا و نهاد‌های امنیتی آن مسئول حفظ امنیت آن‌ها بودند و سکو‌های ضد موشکی که هزینه آن به صد‌ها میلیون دلار می‌رسد، نتوانست از این شرکت‌ها در برابر موشک‌های بالستیک که خسارت سنگینی به آن‌ها وارد کردند، محافظت کند.</p>
      <p>بن زاید نقاب از چهره واقعی و زشت خود برداشت. او دیگر نه تنها به توجیه و تعارف نیاز ندارد بلکه آشکارا بازی می‌کند. از این رو او که به گفته احمد جارالله، روزنامه‌نگار کویتی، «صاحب لبخند سحرآمیزی است که دشمنان را خشمگین می‌کند» مواضع خود را در جانبداری از دشمنان مردم فلسطینی علنی کرد و نه تنها متاسف نیست، بلکه برای چنین اتهامی علیه خود اهمیتی هم قائل نیست.</p>
      <p>در ادامه این یادداشت آمده است: درست است که مردم فلسطین صبور هستند، اما آن‌ها کسی را که به آن‌ها اهانت می‌کند؛ فراموش نخواهند کرد به ویژه کسی که آرمان آن‌ها را زیر پا می‌گذارد و به آن خیانت می‌کند یا حتی می‌کوشد به آن لطمه وارد کند و روز حساب مسلما او را مجازات خواهند کرد و این روز نزدیک است.</p>
      <p>این مقدمه طولانی برای خبری بود که رسانه‌های اسرائیلی چند روز پیش اعلام کردند. در این خبر آمده بود: «اماراتِ سازشگر با دولت‌های اشغالگر» بر خلاف گذشته به «اسرائیلی‌ها» اجازه داده است، بدون هیچ اقدام خاصی در رابطه با صدور ویزا، وارد این کشور شوند و از نمایشگاه «اکسپو ۲۰۲۰» بازدید کنند و حتی اسرائیلی‌ها غرفه ویژه‌ای در شهر ابوظبی خواهند داشت و در این غرفه فن‌آوری‌های پیشرفته اسرائیلی به نمایش درخواهد آمد.</p>
      <p>به نوشته روزنامه اسرائیلی «یدیعوت آحارنوت»، تصمیم «اماراتِ سازشگر با رژیم اشغالگر» درباره اجازه دادن به اسرائیلی‌ها برای ورود به این کشور با گذرنامه‌های خودشان، رؤیای اسرائیلی‌ها بود و این رؤیا را امارات محقق کرد. محمد حاتم، معاون مدیر گردشگری، در رأس الخیمه به این روزنامه گفت: صد‌ها اسرائیلی می‌توانند از این نمایشگاه بازدید کنند و پس از پایان نمایشگاه هم می‌توانند از خود کشور امارات بازدید داشته باشند.</p>
      <p>در ادامه این یادداشت آمده است: این اقدام امارات یعنی گشودن در‌ها به روی اسرائیلی‌ها با اقدامی دیگر در جهت عکس یعنی بستن در‌ها به روی فلسطینی‌ها همزمان شد و حتی مسئولان فلسطینی که برای مشارکت در کنفرانس‌های بین المللی به میزبانی امارات از آن‌ها دعوت می‌شود، دیگر اجازه ورود به امارات ندارند، به طوری که امارات برای قاضی قضات فلسطین به منظور شرکت در کنفرانس اسلامی ویزا صادر نکرد.</p>
      <p>اقدام دیگر امارات این بود که از شیخ محمد حسین، مفتی فلسطینی بیت المقدس، به صورت شخصی برای شرکت در این کنفرانس دعوت کرد نه به صورت رسمی و با این اقدام گویی می‌خواست بگوید کشور فلسطین را به رسمیت نمی‌شناسد و تشکیلات خودگردان این اقدام را اهانت بزرگی علیه فلسطینیان دانست که در جهت برنامه‌های رژیم اشغالگر علیه شهر قدس و وجهه دینی آن صورت می‌گیرد.</p>
      <p>برخی منابع آگاه فلسطینی تأکید می‌کنند این اقدامات امارات در چارچوب اقدامات سازمان‌دهی شده‌ای است که مدیریت آن را اسرائیل برای اعمال فشار علیه تشکیلات خودگردان بر عهده دارد.</p>
      <p>این انحرافات تنها شامل محمد بن زاید نمی‌شود؛ بلکه ولیعهد عربستان هم در تعامل با رژیم اشغالگر اینگونه عمل و ابزار‌های و برنامه‌های امنیتی از این رژیم خریداری می‌کند، برنامه‌هایی که به رژیم عربستان کمک می‌کند، علیه مخالفانش در داخل و خارج جاسوسی کند.</p>
      <p>بن سلمان همچنین اقدامات بیشتری دیگری در جهت عادی‌سازی روابط با اسرائیل انجام داد که این خود نشان دهنده اعتماد بسیاری است که به اسرائیلی‌ها دارد طوری که او اجازه داد؛ شرکت‌های فن‌آوری سایبری اسرائیل در برنامه ریزی برای ساخت شهر نیوم مشارکت داشته باشند و روزنامه یدیعوت آحارنوت این خبر را به نقل از دو منبع سعودی تحت عنوان «اسرائیلی‌ها در برنامه ریزی و ساخت شهر نیوم عربستان مشارکت می‌کنند» منتشر کرد.</p>
      <p>نویسنده در ادامه نوشت: این اقدامات صحت آنچه کانال ۱۲ اسرائیل در خصوص حمایت آمریکا از رویکرد اسرائیل مبتنی بر ایران‌هراسی و امضای توافقنامه‌ها میان اسرائیل و برخی کشور‌های خلیج (فارس) بیان کرد، تأیید می‌کند؛ اقداماتی که در چارچوب اتخاذ نکردن هر گونه اقدام خصمانه علیه اسرائیل برای عادی‌سازی کامل و رایگان با این رژیم صورت می‌گیرد.</p>
      <p>در نهایت باید بگوییم: روابط میان محمد بن زاید و رژیم اشغالگر به بیش از یک دهه قبل برمی گردد. عامل اصلی آن هم فلسطینی‌هایی هستند که از اوضاع، تجربیات و روابط خود با عناصر امنیتی اسرائیل بهره برداری کردند و در‌های امارات به روی شرکت‌های امنیتی رژیم اشغالگر گشودند؛ تا جایی این شرکت‌ها نفوذ گسترده‌ای به دست آوردند و پیشرفت اسرائیل در زمینه فن‌آوری جاسوسی و سایبری طی سال‌های اخیر و ایجاد ابزار‌های جاسوسی بر تلفن‌ها هوشمند، این روابط را تقویت کرد.</p>
      <p>در پایان باید ترانه سید مکاوی را با این مضمون یادآور شویم: «سرزمینمان به عربی سخن می‌گوید؛ اما نگران هستم روزی به زبان عبری سخن بگوید» بله محمد بن زاید و وزرات گردشگری که خود را برای آینده آماده می‌کند، ترس و نگرانی تو را محقق کردند، اکنون کار به جایی رسیده است که معاون مدیر گردشگری امیرنشین رأس الخیمه به زبان عبری سخن می‌گوید:‌ ای اسرائیلی‌ها به امارات خوش آمدید که به زبان عبری می‌شود: روخیم هبائیم.</p>
    </article>
  </body>
</html>