<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546699.html/%D9%86%D8%B5%D8%A8----%D8%B3%D8%A7%D9%85%D8%A7%D9%86%D9%87-%D8%AB%D8%A8%D8%AA-%D8%AA%D8%AE%D9%84%D9%81%D8%A7%D8%AA-%D8%B9%D8%A8%D9%88%D8%B1-%D9%88-%D9%85%D8%B1%D9%88%D8%B1-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:52:00+00:00"/>
    <meta property="og:title" content="نصب ۲۵ سامانه ثبت تخلفات عبور و مرور در کرمانشاه"/>
    <meta property="og:description" content="مدیرکل راهداری و حمل و نقل جاده‌ای استان کرمانشاه از نصب ۲۵ سامانه ثبت تخلفات عبور و مرور در محورهای مواصلاتی این استان خبر داد."/>
  </head>
  <body>
    <article>
      <h1>نصب ۲۵ سامانه ثبت تخلفات عبور و مرور در کرمانشاه</h1>
      <h2>مدیرکل راهداری کرمانشاه مطرح کرد</h2>
      <address>
        <time datetime="2019-11-12T11:52:00+00:00">12 Nov 2019, 11:52</time>
      </address>
      <p>مدیرکل راهداری و حمل و نقل جاده‌ای استان کرمانشاه از نصب ۲۵ سامانه ثبت تخلفات عبور و مرور در محورهای مواصلاتی این استان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ فریبرز کرمی در گفتگو با خبرنگار <a href="http://www.mersadnews.ir/news/387008/%D9%86%D8%B5%D8%A8-%DB%B2%DB%B5-%D8%B3%D8%A7%D9%85%D8%A7%D9%86%D9%87-%D8%AB%D8%A8%D8%AA-%D8%AA%D8%AE%D9%84%D9%81%D8%A7%D8%AA-%D8%B9%D8%A8%D9%88%D8%B1-%D9%88-%D9%85%D8%B1%D9%88%D8%B1-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87">مرصادنیوز</a> اظهار داشت: ۳۰ سامانه ثبت تخلفات عبور و مرور تا سال ۹۷ در سطح محورهای مواصلاتی استان کرمانشاه نصب شده که ۲۵ سامانه فعال و پنج سامانه نیز به دلیل سرقت و آسیب دیدگی غیرفعال است.</p>
      <p>مدیرکل راهداری و حمل و نقل جاده‌ای استان کرمانشاه افزود: در حال حاضر تعداد ۲۵ سامانه جدید در دست نصب است که تا پایان خرداد سال آینده راه اندازی خواهد شد.</p>
      <p>این مسئول گفت: در این سامانه با هدف کاهش سرعت در سطح محورهای مواصلاتی و با اندازه گیری سرعت لحظه ای، تخلف به صورت اتوماتیک به مالک وسیله نقلیه با ارسال پیامک اطلاع رسانی می شود.</p>
      <p>وی تصریح کرد: همچنین در جهت کاهش سرعت بین ۲ دوربین نصب شده در محورهای مواصلاتی با اندازه گیری سرعت متوسط خودروها تخلف بیشتر از سرعت میانگین نیز ثبت می شود.</p>
      <p>کرمی بیان کرد: پنج سامانه هوشمند توزین در حال حرکت WIM نیز در سطح جاده های استان نصب و به زودی راه اندازی می شود که در جهت ثبت تخلفات اضافه تناژ و عدم اخذ بارنامه در محورهای اسلام آبادغرب- کرمانشاه، صحنه - کنگاور، بیستون - کرمانشاه، کامیاران - کرمانشاه، اسلام آبادغرب - پل دختر نصب شده اند.</p>
      <p>نصب ۷۲ دستگاه تردد شمار در محورهای مواصلاتی کرمانشاه</p>
      <p>مدیرکل راهداری و حمل و نقل جاده ای استان کرمانشاه عنوان کرد: ۷۲ دستگاه ترددشمار در سطح تمامی محورهای اصلی و شریانی استان مجهز نصب شده که محاسبه تردد آنلاین و قابل تفکیک برحسب پنج کلاس وسیله نقلیه، نرخ جریان تردد، سرعت متوسط تردد، تردد روزانه ماهانه و سالانه، ساعات اوج و تردد سنگین از قابلیت های سامانه ترددشماری(سانت) است.</p>
      <p>این مسئول گفت: با استفاده از وب سایت www.۱۴۱.ir تصاویر دوربین های نظارت تصویری نصب شده در سطح محورهای مواصلاتی استان به صورت هر پنج دقیقه بروز رسانی می شود و اطلاعات راه ها، مسافت بین شهرها، وضعیت ترافیکی و هواشناسی به وسیله آن قابل دریافت است.</p>
      <p>کرمی با بیان اینکه وب سایت مذکور  دارای اپلیکیشن قابل نصب بر روی تلفن همراه است، خاطرنشان کرد: تلفن گویای ۱۴۱ هر دو ساعت یکبار بروز رسانی می شود و از نظر شرایط جوی، ترافیکی، محدودیتهای تردد و امکان ارتباط با اپراتور مرکز مدیریت راه های کشور، همچنین ثبت در لحظه حوادث و سوانح حمل و نقلی در سامانه مربوط و ارسال پیامک تصادفات، شرایط جوی، ترافیکی، پیامک های مدیریتی توسط سامانه ۱۴۱ انجام می شود.</p>
      <p>وی افزود: ۱۰ تابلو پیام متغیر در محورهای کنگاور-صحنه، اسلام آبادغرب-ایوان و بالعکس، کرمانشاه-اسلام آبادغرب، کرمانشاه-کامیاران و بالعکس، حمیل-پل دختر و بالعکس نصب شده که به وسیله آن نمایش پیام های ترافیکی و ایمنی و محدودیت تردد، شرایط جوی، و... به صورت آنلاین و هوشمند از مرکز انجام می شود.</p>
      <p>انتهای پیام/</p>
    </article>
  </body>
</html>