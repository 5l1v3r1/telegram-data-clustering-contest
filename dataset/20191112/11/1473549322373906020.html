<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/poznan,43/sroda-wielkopolska-17-osob-w-busie-kierowca-pijany-pasazerowie-na-taboretach,984691.html"/>
    <meta property="og:site_name" content="TVN24"/>
    <meta property="article:published_time" content="2019-11-12T11:24:43+00:00"/>
    <meta property="og:title" content="17 osób upchanych w busie. Kierowca pod wpływem alkoholu, pasażerowie na taboretach"/>
    <meta property="og:description" content="W dziewięcioosobowym busie wiózł 17 osób. Niektórzy jechali na ustawionych w części ładunkowej taboretach. W dodatku kierowca busa był pod wpływem alkoholu. Do zatrzymania doszło w poniedziałek ran..."/>
  </head>
  <body>
    <article>
      <h1>17 osób upchanych w busie. Kierowca pod wpływem alkoholu, pasażerowie na taboretach</h1>
      <address><time datetime="2019-11-12T11:24:43+00:00">12 Nov 2019, 11:24</time> by <a rel="author">FC/ks</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/7ac4f994-6650-4473-bdb1-96d2dbc8ab81-480p.mp4"/>
          <figcaption>Środa Wielkopolska: 17 osób w ośmioosobowym busie. Kierowca...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ffd85d93a3e4de5c490d304ccd9f864/21b68c82-a27d-42b3-87a4-5c30230a4d6a-480p.mp4"/>
          <figcaption>Pijany kierowca w busie dla niepełnosprawnych</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2647c1dba23bc0e0f9cdf75339e120d2/419424c1-ebb6-485f-8b10-f72cf63035c3-480p.mp4"/>
          <figcaption>30 osób "na pace" w busie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/b139e104214a08ae3f2ebcce149cdf6e/83aeaa5f-c528-44e8-bb6d-b9ad2f307592-480p.mp4"/>
          <figcaption>Gorąco w autobusie? To przez pasażerów</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/11108a3dbfe4636cb40b84b803b2fff6/d3f54771-4394-464f-b132-8134a4172def-480p.mp4"/>
          <figcaption>W autobusie było za dużo pasażerów. Kierowca stracił prawo...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/d130abb4-05bf-4e81-a468-6c4d31e4c861-480p.mp4" autoplay="" loop=""/>
          <figcaption>Poznań: pasażer wybił szybę w autobusie</figcaption>
        </figure>
        <figcaption>W takich warunkach podróżowali Meksykanie<cite>Foto: KWP Poznań | Video: TVN 24 Poznań</cite></figcaption>
      </slideshow>
      <h3>W dziewięcioosobowym busie wiózł 17 osób. Niektórzy jechali na ustawionych w części ładunkowej taboretach. W dodatku kierowca busa był pod wpływem alkoholu. Do zatrzymania doszło w poniedziałek rano pod Środą Wielkopolską.</h3>
      <related>
        <a href="https://www.tvn24.pl/poznan,43/ile-osob-zmiesci-sie-w-lanosie-policja-juz-wie,329938.html"/>
      </related>
      <p>Podczas patrolowania drogi krajowej numer 11 w poniedziałek o godzinie 8 policjanci zatrzymali busa. Zauważyli, że w środku znajduje się duża liczba osób w kamizelkach pracowniczych.</p>
      <p>- Po zatrzymaniu pojazdu okazało się, że w środku znajduje się 17 osób, w tym kierowca – powiedział Michał Szymurski z Komendy Powiatowej Policji w Środzie Wielkopolskiej.</p>
      <p>Wszyscy podróżujący, w tym kierowca, to Meksykanie. Pracują przy rozbiórce linii technologicznej jednej z fabryk w powiecie średzkim. Przebywają w Polsce legalnie, na wizach pracowniczych.</p>
      <h3>Posypały się mandaty</h3>
      <p>Kierujący został przebadany na zawartość alkoholu w organizmie – i jak się okazało – miał około 0,6 promila.</p>
      <related>
        <a href="https://www.tvn24.pl/poznan,43/40-osob-na-pace-stara-strach-pomyslec-jakie-bylyby-skutki-nawet-malej-kolizji,450384.html"/>
      </related>
      <p>- Został zatrzymany, a pasażerowie zostali ukarani mandatami karnymi za brak zapiętych pasów bezpieczeństwa w trakcie jazdy. Kierowca, po wytrzeźwieniu, zostanie przesłuchany w obecności biegłego tłumacza i wówczas zostaną mu przedstawione zarzuty – poinformował Szymurski.</p>
      <h3>Siedzieli jeden na drugim</h3>
      <p>Dostawczy opel vivaro zatrzymany przez policję dostosowany jest do przewozu dziewięć osób. W trakcie kontroli okazało się, że pasażerowie siedzieli ściśnięci między innymi na drewnianych taboretach.</p>
      <p>- Taki samochód jest bardzo poważnie przeciążony i bardzo łatwo może wpaść chociażby w poślizg. Ponadto wszystkie te osoby w trakcie wypadku są narażone na bardzo poważne niebezpieczeństwo. Na myśl przychodzi dramatyczny wypadek, do którego doszło na terenie województwa mazowieckiego. W podobnych okolicznościach zginęło tam kilka osób - wyjaśnia rzecznik wielkopolskiej policji Andrzej Borowiak.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/v/1f71e393b3809197ed66df836fe833e5/36dc1cf2-6883-4ea0-8363-a31cfaf701fe/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>17 obywateli Meksyku w jednym busie<cite>Wideo: Wielkopolska policja</cite></figcaption>
      </figure>
      <h3>Kontrowersyjny wpis</h3>
      <p>O nietypowej kontroli drogowej jako pierwszy poinformował na Twitterze Borowiak.</p>
      <p>"Policjanci z drogówki mają zagadkę. Ilu Meksykanów mieści się w oplu? Odpowiedź - siedemnastu. Jeden z nich, kierowca, na domiar pijany. Trochę ich żal, bo przyjechali zarobić na życie. Z drugiej jednak strony ciekawe, co na to ich pracodawca?" – napisał.</p>
      <p>Jego wpis wzbudził kontrowersje. "Absolutnie nie na miejscu żart ze strony rzecznika", "Czy to rzeczywiście temat do żartów?" - komentowali internauci.</p>
      <p>"Gazeta Wyborcza" napisał wręcz o "podszytym rasistowskim smrodkiem tweecie".</p>
      <p>Borowiak nie rozumie tego zarzutu. - To normalna informacja. Jestem chyba ostatnią osobą, która mogłaby zostać posądzona o coś niestosownego - skomentował.</p>
      <related>
        <h4>Dowiedz się więcej...</h4>
        <a href="https://www.tvn24.pl/poznan,43/autobus-stal-w-korku-pasazer-wybil-szybe-i-wyszedl,968013.html"/>
        <a href="https://www.tvn24.pl/poznan,43/zatrzymali-busa-wyladowanego-tytoniem-kierowcy-groza-3-lata-wiezienia,871568.html"/>
        <a href="https://www.tvn24.pl/poznan,43/16-osob-w-busie-siedzieli-na-torbach-i-kole-tak-rumuni-jechali-do-pracy-w-szwecji,548237.html"/>
        <a href="https://www.tvn24.pl/poznan,43/pijany-i-bez-prawa-jazdy-kierowca-autobusu-wiozl-dzieci-do-szkoly,522355.html"/>
      </related>
    </article>
  </body>
</html>