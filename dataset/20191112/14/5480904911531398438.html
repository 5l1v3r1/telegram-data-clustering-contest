<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nemecka-pobocka-thomas-cook-rusi-vsechny-zajezdy-na-pristi-rok/1820118?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T14:01:00+00:00"/>
    <meta property="og:title" content="Německá pobočka Thomas Cook ruší všechny zájezdy na příští rok"/>
    <meta property="og:description" content="Oberursel (Německo) - Šance na přežití německé dceřiné společnosti zkrachovalé britské cestovní kanceláře Thomas Cook se snížily. Společnost dnes oznámila, že ruší veškeré zájezdy s datem odjezdu od 1. ledna 2020, i když jsou částečně nebo úplně zaplacené. Doposud byly zrušeny pouze zájezdy s odjezdem do konce letošního roku. Firma to uvedla v dnešním sdělení."/>
  </head>
  <body>
    <article>
      <h1>Německá pobočka Thomas Cook ruší všechny zájezdy na příští rok</h1>
      <address><time datetime="2019-11-12T14:01:00+00:00">12 Nov 2019, 14:01</time> by <a rel="author" href="http://www.ctk.cz/" target="_blank">ČTK</a></address>
      <p>Oberursel (Německo) - Šance na přežití německé dceřiné společnosti zkrachovalé britské cestovní kanceláře Thomas Cook se snížily. Společnost dnes oznámila, že ruší veškeré zájezdy s datem odjezdu od 1. ledna 2020, i když jsou částečně nebo úplně zaplacené. Doposud byly zrušeny pouze zájezdy s odjezdem do konce letošního roku. Firma to uvedla v dnešním sdělení.</p>
      <p>"Je nám nesmírně líto, že nyní musíme doručit tuto zprávu zákazníkům, kteří mají odjezd v novém roce," prohlásila ředitelka společnosti v Německu Stefanie Berková. Rušení zájezdů se týká zájezdů cestovních kanceláří Thomas Cook Signature, Thomas Cook Signature Finest Selection, Neckermann Reisen, Öger Tours, Bucher Reisen a Air Marin a také zájezdů rezervovaných přes Thomas Cook International.</p>
      <p>Společnost neupřesnila, kolika turistů se rušení zájezdů dotkne. Za období od oznámení bankrotu před zhruba sedmi týdny do září 2020 měla zhruba 660.000 rezervací, poznamenala agentura DPA.</p>
      <p>Společnost uvedla, že musí zrušit zájezdy, protože zatím neexistuje spolehlivá nabídka na záchranu celé skupiny Thomas Cook Touristik GmbH. Z právních důvodů tak bude provoz obchodních aktivit ukončen k 1. prosinci. Zatím existují nabídky na některé části společnosti, nelze ale zaručit, že se rezervované zájezdy uskuteční.</p>
      <p>Německý Tomas Cook byl pojištěn u pojišťovny Zurich Insurance. Ta na svých stránkách uvedla, že výše škody už teď značně převyšuje pojistnou ochranu, kterou cestovní kancelář zakoupila. Je tak už jisté, že lidé nedostanou zpět celou částku zaplacenou za neuskutečněnou dovolenou.</p>
      <p>Německá část cestovní kanceláře byla pojištěna pouze na 110 milionů eur (2,8 miliardy Kč). Do 1. listopadu pojišťovna obdržela požadavky od 150.000 klientů v částce více než 250 milionů eur a denně dostává kolem 1000 dalších žádostí o odškodné. K tomu vznikly náklady na návrat cestujících, kteří zůstali v zahraničí v době bankrotu cestovní kanceláře.</p>
    </article>
  </body>
</html>