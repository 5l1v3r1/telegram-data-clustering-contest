<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821108.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T14:08:00+00:00"/>
    <meta property="og:title" content="عراقچی: هدف از کاهش تعهدات &quot;حفظ برجام&quot; است"/>
    <meta property="og:description" content="به گزارش ایسنا، سید عباس عراقچی، معاون سیاسی وزیر خارجه کشورمان که برای شرکت در کنفرانس عدم اشاعه به مسکو سفر کرده بود در گفت وگو با بخش عربی شبکه آر تی در رابطه با این کنفرانس گفت: می‌دانید که این کنفرانس همزمان با رخدادهای مهم بین‌المللی برگزار شد و مساله ممنوعیت انتشار هسته‌ای از مدت‌ها پیش در روابط بین‌المللی مهم بوده است بنابراین کارشناسان سطح بالایی در این کنفرانس شرکت کردند و این مسائل را مورد بررسی قرار دادند. من بر این باورم که کنفرانس مسکو همکاری و شراکت خوبی در راستای اهداف عالی می تواند ایجاد کند، ما سه مساله مهم پیش رو داریم؛ عدم اشاعه سلاح هسته، خلع سلاح و استفاده مسالمت‌آمیز از انرژی هسته ای. متاسفانه غربی‌ها تنها بر یکی از این مسائل تمرکز دارند و آن خلع سلاح هسته‌ای و کاستن از انتشار سلاح کشتار جمعی است؛ آنها توافقات بین المللی را اجرایی نمی کنند و حق کشورها در استفاده مسالمت آمیز از انرژی هسته ای را به رسمیت نمی شناسند و تلاش می کنند که موانعی پیش روی کشورها قرار دهند، مساله عدم اشاعه سلاح هسته ای مساله بسیار مهم است اما در کنار آن به رسمیت شناختن حق کشورها در استفاد ه مسالمت آمیز از انرژی هسته…"/>
  </head>
  <body>
    <article>
      <h1>عراقچی: هدف از کاهش تعهدات "حفظ برجام" است</h1>
      <address>
        <time datetime="2019-11-12T14:08:00+00:00">12 Nov 2019, 14:08</time>
      </address>
      <p>معاون سیاسی وزیر خارجه کشورمان در گفت‌وگو با یک رسانه روسی با اشاره به اینکه هدف ایران از کاهش تعهدات برجامی "حفظ برجام" است، افزود: تمام کشورهای منطقه را به گفت‌وگو دعوت کردیم.</p>
      <p>به گزارش ایسنا، سید عباس عراقچی، معاون سیاسی وزیر خارجه کشورمان که برای شرکت در کنفرانس عدم اشاعه به مسکو سفر کرده بود در گفت وگو با بخش عربی شبکه آر تی در رابطه با این کنفرانس گفت: می‌دانید که این کنفرانس همزمان با رخدادهای مهم بین‌المللی برگزار شد و مساله ممنوعیت انتشار هسته‌ای از مدت‌ها پیش در روابط بین‌المللی مهم بوده است بنابراین کارشناسان سطح بالایی در این کنفرانس شرکت کردند و این مسائل را مورد بررسی قرار دادند. من بر این باورم که کنفرانس مسکو همکاری و شراکت خوبی در راستای اهداف عالی می تواند ایجاد کند، ما سه مساله مهم پیش رو داریم؛ عدم اشاعه سلاح هسته، خلع سلاح و استفاده مسالمت‌آمیز از انرژی هسته ای. متاسفانه غربی‌ها تنها بر یکی از این مسائل تمرکز دارند و آن خلع سلاح هسته‌ای و کاستن از انتشار سلاح کشتار جمعی است؛ آنها توافقات بین المللی را اجرایی نمی کنند و حق کشورها در استفاده مسالمت آمیز از انرژی هسته ای را به رسمیت نمی شناسند و تلاش می کنند که موانعی پیش روی کشورها قرار دهند، مساله عدم اشاعه سلاح هسته ای مساله بسیار مهم است اما در کنار آن به رسمیت شناختن حق کشورها در استفاد ه مسالمت آمیز از انرژی هسته ای نیز امری مهم است.</p>
      <p>وی که در برنامه " قصاری القول" حضور یافته بود در پاسخ به این سوال که علیرغم اینکه مقام معظم رهبری و پیش از آن امام خمینی استفاده از سلاح هسته ای را حرام کرده بودند، اکنون برخی‌ها ایران را به تلاش برای دستیابی به سلاح هسته ای متهم می کنند، آیا این مساله درست است؟گفت: سیاست هسته ای جمهوری اسلامی ایران روشن و واضح است، بر اساس فتوای مقام معظم رهبری و امام خمینی (ره) به کارگیری سلاح هسته ای حرام است و این برنامه در ایدئولوژی امنیتی ما نیز جایگاهی ندارد، ایران به انجام تمام مسئولیت ها و وظایفش پایبند است. ما به منظور رفع نگرانی برخی طرف‌ها به مدت 12 سال مذاکره کردیم و حسن نیت خود را ثابت کردیم، ما به تمام تعهدات خود در توافق هسته‌ای عمل کردیم اما متاسفانه طرف‌های دیگر برجام به تعهدات خود عمل نکردند و آژانس بین‌المللی انرژی اتمی از همان ابتدا که گزارش‌هایی در رابطه با برجام منتشر می‌کرد دائما اعلام می‌کرد که ایران به تعهدات خود پایبند است بنابراین هیچ کس نمی‌تواند در این رابطه ایران را زیر سول ببرد زیرا زمانی که آمریکایی‌ها از برجام خارج شدند و تحریم‌ها علیه جمهوری اسلامی ایران را تشدید کردند ما به مدت یک سال صبر کردیم و این "صبر راهبردی" بود تا به طرف های دیگر برجام فرصت داده باشیم و آن‌ها بتوانند نبود آمریکا را جبران کنند. اروپایی‌ها به ما می گفتند که در برجام بمانید و ما تلاش خواهیم کرد که برنامه هایی جایگزین برای استفاده ایران از برجام ایجاد کنیم ما نیز به مدت یک سال کامل صبر کردیم اما متاسفانه تلاش های آنان بی نتیجه بود و در نهایت در هشتم می 2019 تصمیم گرفتیم تعهدات برجامی خود را کاهش دهیم و این کار را تدریجی و گام به گام انجام دادیم تا فرصتی برای دیپلماسی داده باشیم.</p>
      <p>عراقچی افزود: در حقیقت هدف ما از کاهش تعهدات، حفظ برجام است نه از بین بردن آن. بر اساس بند 36 برجام اگر طرف های دیگر برجام نتوانند به تعهداتشان عمل کنند ایران حق دارد به طور کلی و یا جزئی تعهدات خود را کاهش دهد بنابراین ما این کار را تدریجی انجام دادیم تا برای دیپلماسی فرصت باقی بماند. بنابراین در این مساله هیچ شکی وجود ندارد که ایران خواهان سلاح هسته‌ای نیست بلکه دشمن آن است.</p>
      <p>معاون سیاسی وزیر خارجه کشورمان در پاسخ به این سوال که نمایندگان مجلس شورای اسلامی ایران زمانی که از ظریف انتقاد کردند و گفتند که وی در مساله هسته‌ای سیاست نرم را در پیش گرفته بود آقای ظریف از عبارتی اسفاده کرد که سوال های زیادی در اذهان عمومی ایجاد کرد،جمله ظریف این بود" من مسئول سیاست خارجه نیستم" نظر شما در رابطه با این عبارت چیست؟ گفت: شما می‌دانید که در تمام کشورها وزارت خارجه مجری سیاست های خارجه است و در اجرای این سیاست ها نقش دارد اما تصمیمات در سطوح مختلف کشور اتخاذ می شود و این مساله در تمام کشورها وجود دارد.</p>
      <p>وی در رابطه ابتکار"صلح هرمز" گفت: امنیت تنگه هرمز و خلیج فارس برای ما اولویت است و ما می خواهیم که تمام کشورهای منطقه در امنیت و آرامش زندگی کنند و نفت خود را در شرایط امن تولید و صادرات کنند، سیاست جمهوری اسلامی ایران "سیاست صلح، ثبات و آرامش" در منطقه است و ما آماده همکاری و تعامل با تمام طرف های منطقه ای هستیم. امنیت باید در داخل ایجاد شود و وجود دست های بیگانه تنها تنش ها را بالا می برد بنابراین رئیس جمهور ما این ابتکارعمل را پیشنهاد داد و برنامه هایی برای صلح مطرح کرد و پیش از آن نیز آقای ظریف پیشنهاد مجمع گفت وگوی منطقه ای را مطرح کرد که متاسفانه خیلی از آن استقبال نشد. بعد از آن نیز آقای ظرف پیشنهاد امضای معاهده عدم تعرض را مطرح کرد و اکنون آقای روحانی ابتکار صلح هرمز را پیشنهاد داد تا بتوانیم از طریق گفت وگو به صلح پایدار برسیم و هدف اصلی"صلح هرمز" عدم دخالت در امور داخلی دیگران و عدم تجاوز به کشورهای دیگر، آزادی کشتیرانی و ایجاد امنیت و ثبات برای تمام کشورهای منطقه است. ما به تمام کشورهای منطقه حتی کسانی که با آن ها رابطه نداریم از جمله عربستان پیام فرستادیم و همه طرف‌ها را به گفت وگو و همکاری مشترک دعوت کردیم و امیدواریم که جواب های مثبتی دریافت کنیم در همین چارچوب می توانیم مسائل دیگر از جمله مساله یمن را حل کنیم زیرا مردم یمن اکنون از بحران و مشکلات انسانی رنج می برند و کشورهای منطقه مسئول پایان دادن به این بحران هستند. برای بحران های تمام کشورها از جمله عراق، لبنان و فلسطین نیز باید راه حل سیاسی ایجاد کرد.</p>
      <p>عراقچی در پاسخ به این سوال که برخی رسانه ها اخیرا اعلام کردند هیات های عالی رتبه از عربستان و امارات به تهران آمده اند گفت: ما منتظر بررسی طرح صلح هرمز از سوی کشورهای منطقه هستیم و در خصوص مساله حج تماس هایی میان مسئولان ایرانی و سعودی انجام شده است و اکنون نیز تماس هایی در این رابطه وجود دارد زیرا این وظیفه اسلامی ماست که  مشکلات حجاج را حل کنیم، در رابطه با امارات نیز ما روابط گسترده ای داریم زیرا سفرهایی در سطح سیاسی بین دو کشور انجام شده و دیدارهایی با مقامات و مسئولان امارتی انجام دادیم و ما معتقدیم که به تفاهم بهتری خواهیم رسید، بنابراین من می‌دانم که تماس هایی میان دو کشور برقرار شد و مفید بود.</p>
      <p>وی در مورد روابط اقتصادی و تجاری ایران و امارات گفت: روابط تجاری و اقتصادی میان ایران و امارات از قدیم وجود داشت زیرا امارات از نظر تجاری جایگاه مهمی در خلیج فارس دارد و از سال های دور امارات نقش مهمی در ایجاد روابط اقصادی ایفا می کرد و این نقش همچنان وجود دارد، این روابط فراز و فرودهایی داشت اما هیچ وقت و حتی در زمان تحریم قطع نشد.</p>
      <p>معاون سیاسی ظریف در رابطه با ناآرامی‌های عراق و متهم کردن ایران به دخالت در امور این کشور خاطرنشان کرد: عراق همسایه بزرگ ما است و ما در چارچوب گسترده ای با دولت و ملت این کشور  تماس داریم و بیشتر ملت عراق را شیعیان تشکیل می دهند. بنابراین اشتراکات زیادی میان دو ملت وجود دارد و ما مرزهای زیادی با این کشور داریم. روابط سیاسی ، اقتصادی و تجاری عمیق با عراق داریم و این روابط براساس منافع متقابل است. ما اتفاقات عراق را با حساسیت دنبال می کردیم زیرا این مساله طبیعی است و هر کشوری که در همسایه‌اش اتفاقاتی رخ دهد آن ها را با حساسیت دنبال می کند. ما خواهان بازگشت آرامش به عراق هستیم اما این مساله به معنای دخالت در امور داخلی عراق نیست. این حق مردم عراق است که در رابطه با اوضاع اقتصادی و مسائل دیگر دیدگاه خود را اعلام کند و این دولت عراق است که باید به مطالبات پاسخ دهد. برخی به دنبال استفاده از فرصت و برهم زدن روابط ایران و عراق هستند اما ما بر این باوریم که تلاش های آنان نتیجه نخواهد داد.</p>
      <p>وی افزود: درست است که چند نفر به کنسولگری ایران در کربلا تعرض کردند و این مساله مهمی است اما باید به یاد داشته باشیم که دو هفته قبل از این اتفاق میلیون ها ایرانی به کربلا رفتند و عراقی ها به گرمی از آنان استقبال کردند .</p>
      <p>عراقچی در پاسخ به سوالی در رابطه با بیانات مقام معظم رهبری مبنی بر دست داشتن اسرائیل، آمریکا و عربستان در اعتراضات عراق و لبنان گفت: نشانه ها و اطلاعات زیادی وجود داد که ثابت می کند دست های خارجی در این اعتراضات دخیل هستند و با تحلیل و نتیجه گیری نیز می توان به این مساله پی برد. زمانی که به فضای مجازی نگاه می کنیم می بینیم که منبع توئیت ها کجاست و چه کسانی مردم عراق را تحریک می کنند بنابراین دلایلی وجود دارد که نشان می دهد بیانات مقام معظم رهبری درست است.</p>
      <p>وی در پاسخ به این سوال که آیا شما مطمئن هستید میان آمریکا و ایران جنگی رخ نخواهد داد گفت: ما کاملا مطمئنیم به دلیل اینکه کاملا آماده ایم؛ ما کاملا آماده دفاع از کشور هستیم و آمریکایی ها هم این مساله را می دانند بنابراین به نظر من آنها جرات تعرض به ما را ندارند و در نتیجه ما معتقدیم که جنگی در منطقه رخ نخواهد داد.</p>
    </article>
  </body>
</html>