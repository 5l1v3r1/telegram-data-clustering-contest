<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zelenskiy-priznachiv-novogo-ochilnika-poltavskoyi-oda-329367_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T14:07:00+00:00"/>
    <meta property="og:title" content="Зеленський призначив нового очільника Полтавської ОДА"/>
    <meta property="og:description" content="Олег Синєгубов був довіреною особою кандидата в депутати від Слуги народу під час позачергових виборів до Верховної Ради."/>
  </head>
  <body>
    <article>
      <h1>Зеленський призначив нового очільника Полтавської ОДА</h1>
      <h2>Олег Синєгубов був довіреною особою кандидата в депутати від "Слуги народу" під час позачергових виборів до Верховної Ради.</h2>
      <address>
        <time datetime="2019-11-12T14:07:00+00:00">12 Nov 2019, 14:07</time>
      </address>
      <p>Президент України Володимир Зеленський призначив Олега Синєгубова<b><a href="https://dt.ua/UKRAINE/zelenskiy-priznachiv-ochilnika-kirovogradskoyi-oda-329229_.html"> головою Полтавської ОДА</a></b>. Попередньо голова держави увільнив Олега Пругла від виконання обов'язків керівника Полтавської обласної держадміністрації. Обидва укази, датовані 11 листопада, опублікували на сайті Офісу президента.</p>
      <p>"Увільнити Пругла Олега Євгеновича від тимчасового виконання обов'язків голови Полтавської обласної державної адміністрації", - йдеться в указі №842/2019.</p>
      <p>Документом №843/2019 Зеленський призначив очільником Полтавської ОДА Олега Синєгубова.</p>
      <p>Синєгубов – юрист та підприємець, з 2015 року є деканом факультету №6 Харківського національного університету внутрішніх справ. У 2017 році Синєгубов вже претендував на посаду голови очільника Полтавської ОДА. У 2018 році він був кандидатом на посаду судді Вищого антикорупційного суду, але не пройшов конкурс. Під час позачергових парламентських виборів 2019 року Синєгубов був довіреною особою кандидата в народні депутати від "Слуги народу" у виборчому окрузі №180 Олексія Красова.</p>
      <p>11 червня Володимир Зеленський усунув від виконання обов'язків голови Полтавської ОДА Романа Товстого, а через кілька днів <b><a href="https://dt.ua/POLITICS/zelenskiy-priznachiv-t-v-o-ochilnikiv-odeskoyi-ta-poltavskoyi-oda-314637_.html">призначив на його місце Олега Пругла</a></b>. Пругло з березня 2014-го по квітень 2015 року був першим заступником голови Полтавської ОДА. З квітня 2015 року – заступник голови ОДА з питань будівництва, житлово-комунального господарства, соціальних питань, освіти і науки, охорони здоров'я.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>