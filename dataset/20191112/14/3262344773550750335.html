<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33042/google-dati-sanitari-cloud"/>
    <meta property="og:site_name" content="DDay.it"/>
    <meta property="article:published_time" content="2019-11-12T14:48:00+00:00"/>
    <meta property="og:title" content="I dati sanitari di milioni di americani nel cloud di Google. Dubbi sulla privacy"/>
    <meta property="og:description" content="Google gestirà nel cloud i dati di un’organizzazione medica con milioni di pazienti americani. Chi protegge i dati di quelle persone? Che rapporto c’è tra velocità di elaborazione delle informazioni e protezione delle stesse?"/>
  </head>
  <body>
    <article>
      <h1>I dati sanitari di milioni di americani nel cloud di Google. Dubbi sulla privacy</h1>
      <h2>Google gestirà nel cloud i dati di un’organizzazione medica con milioni di pazienti americani. Chi protegge i dati di quelle persone? Che rapporto c’è tra velocità di elaborazione delle informazioni e protezione delle stesse?</h2>
      <address><time datetime="2019-11-12T14:48:00+00:00">12 Nov 2019, 14:48</time> by <a rel="author">Sergio Donato</a></address>
      <p>Google ha deciso di collaborare con Ascension, una delle più grandi organizzazioni sanitarie non-profit americane, fornendole servizi cloud, integrazione con la G Suite e applicazioni di intelligenza artificiale. <b>Il tutto maneggiando i dati medici di milioni di americani.</b> L’America si dice preoccupata, ma Google tranquillizza: i dati dei consumatori e quelli dei pazienti non saranno combinati.</p>
      <p>Si chiama “Nightingale” il progetto che vede <a href="https://www.businesswire.com/news/home/20191111005613/en/Ascension-Google-working-healthcare-transformation">la collaborazione tra Google e Ascension</a>. Significa “usignolo”, ma l’immagine tenera suscitata da questo uccello boschivo canterino non è servita a rassicurare l’America, <b>che vede il più grande protagonista della rete internet avvicinarsi ai dati di milioni di cartelle cliniche</b>.</p>
      <p> </p>
      <h3>L'ascesa del valore dei dati sanitari</h3>
      <p>Ascension è un sistema sanitario americano non-profit cattolico. A guardare i dati dell’anno finanziario 2018, Ascension ha provveduto con 2 miliardi di dollari soprattutto alla cura di persone che vivono in povertà. Nel 2018, le visite complessive svolte dai medici che lavorano per Ascension, che comprendono non solo quelle presso gli studi o le cliniche, ma anche nei pronto soccorso e negli ambulatori, <b>sono state circa 50 milioni in 151 ospedali e in altre strutture di 21 Stati americani, per un totale di 2.600 siti</b>.</p>
      <figure>
        <img src="https://cdn.dday.it/system/uploads/picture/image/58623/content_small_Screenshot_2019-11-12_MastheadABOUT_jpg__immagine_JPEG__1600___430_pixel_.png"/>
      </figure>
      <p>Il numero dei dati sanitari maneggiati da Ascension è impressionante e Google è venuta in suo soccorso. <b>Il progetto Nightingale prevede lo spostamento dell’infrastruttura locale dei dati di Ascension a una cloud specifica di Google, e non solo</b>.</p>
      <p>La collaborazione comprende <b>lo sfruttamento degli strumenti di G Suite per migliorare la comunicazione tra i dipendenti di Ascension</b> e supportare i team operativi e di assistenza interdisciplinare.</p>
      <p>Per concludere, <b>Ascension potrà esplorare applicazioni di intelligenza artificiale e apprendimento automatico</b> che prevedono di migliorare la qualità e l'efficacia clinica e la sicurezza del paziente.</p>
      <p>Una sicurezza del paziente che, almeno sulla carta, fa a botte con quella dei suoi dati che, passando per i server di Google, potrebbero diventare oro colato per un gigante tecnologico <b>che fa della raccolta e dell’uso delle informazioni uno dei suoi più importanti giri di affari</b>.</p>
      <p>Come se non bastasse, è di qualche giorno fa la notizia <a href="https://www.dday.it/redazione/32932/google-compra-fitbit-e-ora-le-4-ipotesi-su-cosa-potrebbe-succedere">dell’acquisizione di Fitbit da parte di Google</a>, che per due miliardi di dollari <b>ha inglobato una delle più grandi aziende del settore degli indossabili legati al benessere</b>.</p>
      <figure>
        <img src="https://cdn.dday.it/system/uploads/picture/image/58625/content_small_Google-Health-696x486.jpg"/>
      </figure>
      <h3> </h3>
      <h3> </h3>
      <h3>Google dice che è tutto sotto controllo</h3>
      <p>Google però ha provato a placare gli animi e sgombrare il campo dai dubbi. <a href="https://cloud.google.com/blog/topics/inside-google-cloud/our-partnership-with-ascension">In un suo post ufficiale</a> ha chiarito i termini che la legano ad Ascension e soprattutto in che modo verranno utilizzati i dati di milioni di pazienti.</p>
      <p>Google sintetizza tutto in un accordo commerciale <b>per aiutare un fornitore attraverso l’uso delle ultime tecnologie così come è abituata a fare per altri fornitori di assistenza sanitaria</b>. Ascension, tra l’altro, compariva già nei risultati del secondo trimestre finanziario di Google, cioè quando l’azienda affermava: “<i>Le soluzioni di Google Cloud AI e ML stanno aiutando le organizzazioni sanitarie come Ascension a migliorare l'esperienza e i risultati sanitari.</i>”</p>
      <p>I dati dei pazienti che verranno gestiti dalle infrastrutture tecnologiche di Google saranno tutelati dalle normative di settore (HIPAA) che, tra gli altri compiti, ha quello di <b>proteggere le informazioni mediche delle persone, comprese le conversazioni con i medici e anche il costo delle parcelle</b>.</p>
      <p>Se non bastasse, Google e Ascension hanno stretto un accordo che Google identifica come una “pratica standard” in questi casi. In base a questo accordo, i dati di Ascension non potranno essere utilizzati per scopi diversi dalla fornitura dei servizi da parte di Google, e <b>i dati dei pazienti non possono e non saranno combinati con i dati dei consumatori di Google</b>.</p>
      <p>Google dice anche che la collaborazione con Ascension è ancora in divenire, ed è il motivo per cui ha un nome in codice, Nightingale, appunto. Alcune delle soluzioni a cui sta lavorando con Ascension <b>non sono ancora in fase di implementazione clinica attiva, ma sono piuttosto in fase di sperimentazione iniziale</b>.</p>
      <p> </p>
      <h3>Chi può guardare cosa?</h3>
      <p>Resta da capire se l’accordo interno e la collaborazione tra Google e Ascension venga illustrato anche ai pazienti e di questo Google non ne parla. <b>Non è chiaro se il paziente sia messo a conoscenza dell’utilizzo dei suoi dati sanitari e anagrafici da parte di Google</b> anche come semplice “elaboratore” delle informazioni per conto di Ascension.</p>
      <p><a href="https://www.forbes.com/sites/jilliandonfro/2019/11/11/google-ascension-project-nightingale-electronic-medical-records/#719d4e4e7a0a">Forbes è riuscita a ottenere</a> alcune schermate che mostrano come lo spostamento dei dati sui server Google <b>renda possibile un’indicizzazione dei pazienti, che possono essere cercati per nome nel più classico “stile Google”</b>.</p>
      <figure>
        <img src="https://cdn.dday.it/system/uploads/picture/image/58624/content_small_960x0.jpg"/>
      </figure>
      <p><b>Non è ancora possibile sapere chi, tra i dipendenti di Ascension, abbia il permesso di accedere a questi dati</b>. Sembra che Google e Ascension, scegliendo di non informarle, si siano dimenticati delle stesse persone che vogliono aiutare: i pazienti.</p>
      <p>L’argomento non si esaurisce solo con Google e Ascension, perché la grandezza dell’organizzazione sanitaria americana coinvolta è servita come allerta per un problema più vasto: la possibilità che i legislatori e le leggi <b>non riescano a tenere il passo della gestione su larga scala di dati sanitari a opera di colossi tecnologici</b> che fanno soldi grazie a quegli stessi dati.</p>
    </article>
  </body>
</html>