<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/12/prosklisi-si-tsipra-episkepsi-pekino"/>
    <meta property="og:site_name" content="euronews"/>
    <meta property="article:published_time" content="2019-11-12T14:21:11+00:00"/>
    <meta property="og:title" content="Πρόσκληση Σι σε Τσίπρα να επισκεφθεί το Πεκίνο"/>
    <meta property="og:description" content="«Κατά τη θητεία σας ως πρωθυπουργός οδηγήσατε την Ελλάδα έξω από το πρόγραμμα διάσωσης», είπε ο Σι Τζινπίνγκ, στον Αλέξη Τσίπρα"/>
  </head>
  <body>
    <article>
      <h1>Πρόσκληση Σι σε Τσίπρα να επισκεφθεί το Πεκίνο</h1>
      <address><time datetime="2019-11-12T14:21:11+00:00">12 Nov 2019, 14:21</time> by <a rel="author">euronews </a></address>
      <figure>
        <img src="https://static.euronews.com/articles/stories/04/29/58/18/773x435_cmsv2_daa30d15-64f4-53ab-9783-3921478c9e01-4295818.jpg"/>
      </figure>
      <p>«Κατά τη θητεία σας ως πρωθυπουργός, η Ελλάδα βρισκόταν σε μια δύσκολη περίοδο για την οικονομική ανάπτυξη, αλλά εσείς προωθήσατε πολλές σημαντικές μεταρρυθμίσεις και οδηγήσατε την Ελλάδα να βγει έξω από το πρόγραμμα διάσωσης», είπε ο πρόεδρος της Λαϊκής Δημοκρατίας της Κίνας, Σι Τζινπίνγκ, στον Αλέξη Τσίπρα κατά τη συνάντηση που είχαν στο ξενοδοχείο Caravel, όπου συνομίλησαν για τις εξελίξεις στις ελληνοκινεζικές σχέσεις και την προοπτική τους για το μέλλον.</p>
      <p>Ο Πρόεδρος της Κίνας δήλωσε πραγματικά ικανοποιημένος από την επίσκεψή του στην Αθήνα -«πραγματοποιήθηκε με μεγάλη επιτυχία»- και τόνισε ότι η συνεργασία μεταξύ των δύο χωρών σημείωσε νέα ανάπτυξη. Επιπλέον, χαρακτήρισε τον τέως πρωθυπουργό και πρόεδρο του ΣΥΡΙΖΑ «παλαιό φίλο της Κίνας», μιλώντας για την περαιτέρω σύσφιγξη των σχέσεων Ελλάδας-Κίνας επί πρωθυπουργίας του, ενώ, σύμφωνα με πηγές του ΣΥΡΙΖΑ, απηύθυνε πρόσκληση στον κ. Τσίπρα για επίσκεψη στο Πεκίνο. Κατά τις ίδιες πηγές, ο κ. Τσίπρας αποδέχτηκε την πρόσκληση του Κινέζου Προέδρου και τόνισε την σταθερή στήριξη της αξιωματικής αντιπολίτευσης στην προώθηση των ελληνοκινεζικών σχέσεων με όρους αμοιβαίου οφέλους. «Κατά τη διάρκεια της θητείας μου καταφέραμε σε δύσκολες στιγμές να οικοδομήσουμε μια στρατηγική συνεργασία, η οποία έχει συνέχεια», είπε ο κ. Τσίπρας.</p>
      <p>Αναλυτικότερα, στον διάλογο που είχαν κατά την έναρξη της συνάντησής τους μπροστά στις τηλεοπτικές κάμερες, ο Πρόεδρος της Κίνας εξέφρασε τη χαρά του που συναντάται ξανά με τον κ. Τσίπρα, προσθέτοντας ότι η επίσκεψή του στην Ελλάδα είναι ένα όνειρο που πραγματοποιήθηκε. «Είστε παλαιός φίλος της Κίνας, κατά τη θητεία σας ως πρωθυπουργός, πάνω στη βάση που είχαμε, προωθήσατε σημαντικά την περαιτέρω σύσφιγξη των σχέσεων των δύο χωρών μας». Πρόσθεσε ότι κατά τη διάρκεια της θητείας του κ. Τσίπρα ως πρωθυπουργού, η αμοιβαία στρατηγική εμπιστοσύνη μεταξύ των δύο χωρών ενισχυόταν σημαντικά και επίσης πως προώθησε ιδιαίτερα τη συνεργασία των δυο χωρών με τη συμμετοχή του δύο φορές στο Φόρουμ One Belt One Road για τη διεθνή συνεργασία, αλλά και την ένταξη της Ελλάδας στην πρωτοβουλία «17+1».</p>
      <p>«Κατά τη διάρκεια της θητείας σας ως πρωθυπουργός η Ελλάδα βρισκόταν σε μια δύσκολη περίοδο για την οικονομική ανάπτυξη αλλά εσείς προωθήσατε πολλές σημαντικές μεταρρυθμίσεις και οδηγήσατε την Ελλάδα να βγει έξω από το πρόγραμμα διάσωσης. Εκτιμάμε πολύ τις μεγάλες προσπάθειές σας», είπε. Ο Σι Τζινπίνγκ επισήμανε ότι η επίσκεψή του τελειώνει σήμερα και αναχωρεί το μεσημέρι, για να υπογραμμίσει ότι «η επίσκεψη αυτή έχει πραγματοποιηθεί με μεγάλη επιτυχία και η συνεργασία μεταξύ των δύο χωρών μας έχει σημειώσει νέα ανάπτυξη». «Χαίρομαι πολύ», τόνισε, «που βλέπω ότι η συνολική στρατηγική εταιρική σχέση Κίνας-Ελλάδας, πάνω στη βάση που προωθήσατε και εσείς ως πρωθυπουργός, έχει εντατικοποιηθεί περαιτέρω. Είμαι πραγματικά ικανοποιημένος για την επίσκεψη αυτή».</p>
      <p>Ο κ. Τσίπρας καλωσόρισε από την πλευρά του τον Πρόεδρο της Κίνας στην Ελλάδα, επισημαίνοντας ότι είναι η πέμπτη κατά σειρά φορά που συναντώνται μεταξύ τους. «Κατά τη διάρκεια της θητείας μου καταφέραμε σε δύσκολες στιγμές να οικοδομήσουμε μια στρατηγική συνεργασία, η οποία έχει συνέχεια», είπε ο πρόεδρος του ΣΥΡΙΖΑ. Τόνισε ότι με την επίσημη επίσκεψή του στο Πεκίνο και τη Σαγκάη το καλοκαίρι του 2016, «Ελλάδα και Κίνα έκλεισαν έναν δεκαετή κύκλο σημαντικής συνεργασίας, κυρίως όπως στον τομέα της Ναυτιλίας με βασικό άξονα το λιμάνι του Πειραιά» και ότι «από το '16 και μετά, ανοίξαμε έναν νέο δεκαετή κύκλο ευρύτερης συνεργασίας, σε μια σειρά από τομείς».</p>
      <p>Ειδικότερα, σύμφωνα με πληροφορίες από πηγές του ΣΥΡΙΖΑ, ο κ. Τσίπρας ανέφερε ότι επίσκεψή του το 2016 σηματοδότησε την αναβάθμιση των ελληνοκινεζικών σχέσεων με την καθιέρωση μιας στρατηγικής πολυεπίπεδης συνεργασίας που εστιάστηκε στην επέκταση της αξιοποίησης του λιμανιού του Πειραιά με όρους αμοιβαίου οφέλους, στην ενεργοποίηση κινεζικών τραπεζών στην Ελλάδα, στην επανέναρξη απευθείας πτήσεων, στην επέκταση του κινεζικού επενδυτικού ενδιαφέροντος και του τουρισμού, στο άνοιγμα της κινεζικής αγοράς σε περισσότερα ελληνικά αγροτικά προϊόντα και στη συνεργασία σε διπλωματικό επίπεδο (Σύνοδος Αρχαίων Πολιτισμών, Σύνοδοι του Δρόμου του Μεταξιού, «17+1», η Ελλάδα ως γέφυρα σε ευρωκινεζικές σχέσεις).</p>
      <p>Κατά τις ίδιες πληροφορίες, ο κ. Σι Τζινπίνγκ καλωσόρισε τη συνεργασία του Κομμουνιστικού Κόμματος Κίνας με τον ΣΥΡΙΖΑ.</p>
    </article>
  </body>
</html>