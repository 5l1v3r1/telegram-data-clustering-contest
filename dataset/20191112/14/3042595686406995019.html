<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/haper-a-grille-hauglie-for-jul/71811335"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T14:03:29+00:00"/>
    <meta property="og:title" content="Håper å grille Hauglie før jul"/>
    <meta property="og:description" content="Eva Kristin Hansen (Ap) er saksordfører når Stortinget skal behandle Nav-skandalen. Hun håper å få til en høring med statsråd Anniken Hauglie (H) før jul."/>
  </head>
  <body>
    <article>
      <h1>Håper å grille Hauglie før jul</h1>
      <h2>Eva Kristin Hansen (Ap) er saksordfører når Stortinget skal behandle Nav-skandalen. Hun håper å få til en høring med statsråd Anniken Hauglie (H) før jul.</h2>
      <address><time datetime="2019-11-12T14:03:29+00:00">12 Nov 2019, 14:03</time> by <a rel="author">Jørgen Gilbrant</a></address>
      <p>Stortingets kontrollkomité startet i dag arbeidet med å undersøke hvordan Nav-skandalen kunne skje.</p>
      <p>Om lag 50 personer er uskyldig dømt etter å ha oppholdt seg i utlandet mens de mottok midlertidige trygdeytelser, selv om EØS-avtalen gir dem full rett til det. Totalt er flere tusen rammet av feiltolkningen som i hvert fall har vart siden 2012.</p>
      <h3>Framdrift</h3>
      <p>
        <b>Ap-politiker Eva Kristin Hansen skal lede kontrollkomiteens arbeid med skandalen.</b>
      </p>
      <p>- Jeg synes det er naturlig at det blir høring i denne saken og at vi får inn statsråden før jul, sier Hansen til Dagbladet.</p>
      <p>Hansen opplyste også at komiteen har forberedt fem-seks spørsmål til Hauglie, som de forventer svar på i løpet av en uke.</p>
      <p>- Det er viktig at vi viser framdrift i denne saken, sier Freddy André Øvstegård (SV), som også sitter i kontrollkomiteen.</p>
      <h3>Krever svar</h3>
      <p>
        <b>Regjeringen satte fredag ned en ekstern gransking som skal ledes av professor Finn Arnesen. Opposisjonen har kritisert at regjeringen selv har satt ned utvalget siden regjeringen selv skal granskes.</b>
      </p>
      <p>Når Dagbladet har stilt spørsmål til Hauglie, spesielt om perioden etter 30. august da Nav slo alarm, har hun flere ganger henvist til nettopp denne granskingen.</p>
      <p>- Når Stortinget stiller spørsmål, skal Stortinget ha svar. Det må Anniken Hauglie og regjeringen bare forholde seg til, sier Hansen på spørsmål om hun vil akseptere at Hauglie henviser til granskingen hun har oppnevnt.</p>
      <p>- Det er mange ubesvarte spørsmål. Det vi virkelig må bore i er når Anniken Hauglie visste hva. Hvorfor ble ikke ting gjort tidligere?</p>
    </article>
  </body>
</html>