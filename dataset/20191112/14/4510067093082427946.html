<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/scriitoarea-petronela-rotar-lanseaza-la-oradea-doua-carti-152737.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-12T14:19:00+00:00"/>
    <meta property="og:title" content="Scriitoarea Petronela Rotar lansează la Oradea două cărți"/>
    <meta property="og:description" content="Autoarea celei mai vândute cărți în anul 2017, Petronela Rotar își va lansa, miercuri, la Oradea cele mai recente cărți ale sale, „Privind înăuntru” și „Ajută-mă să nu dispar”, ultimul fiind un roman de dragoste cu final tragic."/>
  </head>
  <body>
    <article>
      <h1>Scriitoarea Petronela Rotar lansează la Oradea două cărți</h1>
      <address><time datetime="2019-11-12T14:19:00+00:00">12 Nov 2019, 14:19</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <figure>
        <img src="https://www.ebihoreanul.ro/modules/news/files/petronela-rotar-carte-lansare-111119.jpg"/>
        <figcaption>(Sursa foto: Facebook - Petronela Rotar)</figcaption>
      </figure>
      <p>Autoare a celei mai vândute cărţi în anul 2017, în România, Petronela Rotar îşi va lansa miercuri, la Oradea, ultimele sale volume "Privind înăuntru" şi "Ajută-mă să nu dispar".</p>
      <p>Scriitoarea se va întâlni cu orădenii în sala mare a Primăriei, unde va citi mai multe fragmente din cea mai recentă carte, "Ajută-mă să nu dispar", o poveste de dragoste cu final tragic.</p>
      <p>Cel de-al doilea volum pe care-l vor putea cumpăra orădenii va fi "Privind înăuntru", în care scriitoarea vorbeşte despre traumele prin care a trecut de-a lungul vieţii, fiind violată în timpul copilăriei, rămânând văduvă din primul an de căsnicie şi, apoi, prizonieră într-o căsnicie abuzivă.</p>
      <p>Evenimentul va începe de la ora 17.30. Vor vorbi lectorul de la Universitatea din Oradea Orlando Balaş, în calitate de reprezentant al Academiei Civice, şi Cătălin Popa, din partea Fundaţiei Comunitare Oradea. Intrarea este liberă.</p>
      <p>De asemenea, Rotar se va întâlni şi cu tinerii orădeni, marţi şi miercuri, la Comuniteca Fundaţiei Culturale Oradea şi la Facultatea de Litere a Universităţii din Oradea.</p>
      <p>Născută lângă Braşov, Petronela Rotar a fost reporter, editor şi prezentator la staţii locale ale Pro TV, Antena 1 şi Realitatea. În prezent Petronela Rotar este bloggeriţă şi scriitoare.</p>
      <p>În anul 2017, Rotar a lansat primul roman, "Orbi", care a fost cea mai vândută carte în România în acel an.</p>
    </article>
  </body>
</html>