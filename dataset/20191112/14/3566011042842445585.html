<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546836.html/%D8%AE%D8%A8%D8%B1--%D8%AD%D8%A7%D8%AC%DB%8C-%D9%85%DB%8C%D8%B1%D8%B2%D8%A7%DB%8C%DB%8C--%D8%AF%D8%B1%D8%A8%D8%A7%D8%B1%D9%87-%D9%85%D8%B9%D9%88%D9%82%D8%A7%D8%AA-%D9%85%D8%B9%D9%84%D9%85%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T14:55:00+00:00"/>
    <meta property="og:title" content="خبر &quot;حاجی میرزایی&quot; درباره معوقات معلمان"/>
    <meta property="og:description" content="وزیر آموزش و پرورش از اختصاص رقم ۲ میلیون یورو به منظور پرداخت مطالبات معلمان خارج از کشور خبر داد."/>
  </head>
  <body>
    <article>
      <h1>خبر "حاجی میرزایی" درباره معوقات معلمان</h1>
      <address>
        <time datetime="2019-11-12T14:55:00+00:00">12 Nov 2019, 14:55</time>
      </address>
      <p>وزیر آموزش و پرورش از اختصاص رقم ۲ میلیون یورو به منظور پرداخت مطالبات معلمان خارج از کشور خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محسن حاجی میرزایی وزیر آموزش و پرورش با اشاره به نشست روز گذشته کمیسیون آموزش و تحقیقات مجلس درباره موضوع عدم پرداخت حقوق معلمان و کارکنان مدارس خارج از کشور، گفت: تأخیر در پرداختی‌های معلمان خارج از کشور به دلیل تغییر نرخ ارز و عدم تخصیص اعتبارات ایجاد شد.</p>
      <p>  وی با بیان اینکه این مشکل در حال حل شدن است، افزود: تلاش در سال جاری بر این است که با تخصیص ۱۱۰ درصدی اعتبارات، مجموعه مطالبات معلمان خارج از کشور پرداخت شود.   وزیر آموزش و پرورش ادامه داد: بخشی از این مطالبات مربوط به سال‌های ۹۵، ۹۶ و ۹۷ بوده که احکامی باید در آن زمان‌ها اجرایی می‌شد، ولی اجرا نشد که در این زمینه دیوان عدالت اداری حکمی مبنی بر پرداخت مطالبات معلمان خارج از کشور را صادر کرد. بر همین اساس ۲ میلیون یورو تخصیص یافت و توزیع شد و مابقی مطالبات معلمان خارج از کشور نیز به تدریج پرداخت خواهد شد.   حاجی میرزایی درباره توقف سه ساله توزیع شیر دانش آموزی در مدارس، گفت: در این زمینه مشکل اعتبارات وجود دارد که البته گفت‌‎وگو‌هایی صورت گرفته و پیش بینی شده که ۳۰۰ میلیارد تومان برای توزیع شیر در مدارس اختصاص یابد که به محض تحقق این رقم، شیر رایگان در مدارس توزیع می‌شود.   وزیر آموزش و پرورش در پاسخ به سوالی درباره حذف اشعار برخی مشاهیر از کتاب‌های درسی، گفت: برخی کتاب‌های درسی تغییراتی کرده‌‎اند و عبارت "حذف مطالب برخی مشاهیر از کتاب‌های درسی" عبارت دقیقی نیست.   حاجی میرزایی اضافه کرد: حذف اشعار از برخی کتاب‌ها مربوط به سال ۹۵ و قبل از آن است، ولی به دلیل حساسیت‌هایی که در برخی شبکه‌های اجتماعی ایجاد شد، دستور بررسی موضوع را دادم تا دقیقاً مشخص شود چه مواردی حذف شده است.   عضو کابینه دولت دوازدهم در گفتگو با خبرگزاری خانه ملت اضافه کرد گزارش‌های واصله حاکی از این است که بسیاری از مطالب و اشعار مشاهیر معاصر و اشخاص برجسته حوزه فرهنگ و ادب ایران در کتاب‌های درسی مورد استفاده قرار گرفته است.   حاجی میرزایی تأکید کرد: ممکن است شعری از یک شخصیت حذف شده باشد، ولی از همان شخص، شعر دیگری در کتاب گنجانده شده است.   وی همچنین درباره کمبود معلم و کتاب درسی که تذکر برخی نمایندگان هم در صحن علنی امروز مجلس بود گفت: با قاطعیت می‌گویم که همه کلاس‌های درس با معلم تشکیل می‌شود، ولی برخی خانواده‌ها معاونانی را که با ابلاغ تدریس سر کلاس حاضر می‌شوند، به عنوان معلم تلقی نمی‌کنند.   وزیر آموزش و پرورش ادامه داد: یکی از پیش نیاز‌های اصلی معاونان مدارس، حضور در کلاس‌های درس است و کمبود معلم در کلاس‌های درس هم اکنون با معلمان بازنشسته، مربیان پیش دبستانی با صلاحیت و معاونان مدارس تأمین شده است.   حاجی میرزایی همچنین درباره کمبود کتاب‌های درسی گفت: ما امسال ۱۴۲ میلیون جلد کتاب درسی چاپ کردیم که بیش از نیاز ما نیز بوده است و دانش آموزانی که مدرسه خود را تغییر داده و یا در سامانه خرید کتاب ثبت نام نکرده اند با تأخیر کتاب‌های درسی خود را تحویل گرفته‌اند.   انتهای پیام/</p>
    </article>
  </body>
</html>