<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/12/almeno-1-miliardo-da-unoperazione-legalita-con-emersione-del-lavoro-de/153263/"/>
    <meta property="og:site_name" content="VITA"/>
    <meta property="article:published_time" content="2019-11-12T14:52:00+00:00"/>
    <meta property="og:title" content="Almeno 1 miliardo da un'operazione legalità con emersione del lavoro dei cittadini stranieri"/>
    <meta property="og:description" content="Queste le risorse che deriverebbero per lo Stato da una “operazione legalità” attraverso un provvedimento di emersione rivolto a quei cittadini stranieri - già presenti nel nostro Paese - che hanno un lavoro ma non hanno i documenti per essere assunti, secondo i promotori della campagna &quot;Ero straniero&quot; che questa mattina hanno voluto offrire a governo e Parlamento un contributo molto concreto alla legge di bilancio."/>
  </head>
  <body>
    <article>
      <h1>Almeno 1 miliardo da un'operazione legalità con emersione del lavoro dei cittadini stranieri</h1>
      <address><time datetime="2019-11-12T14:52:00+00:00">12 Nov 2019, 14:52</time> by <a rel="author">Redazione</a></address>
      <p>
        <b>Queste le risorse che deriverebbero per lo Stato da una “operazione legalità” attraverso un provvedimento di emersione rivolto a quei cittadini stranieri - già presenti nel nostro Paese - che hanno un lavoro ma non hanno i documenti per essere assunti, secondo i promotori della campagna "Ero straniero" che questa mattina hanno voluto offrire a governo e Parlamento un contributo molto concreto alla legge di bilancio.</b>
      </p>
      <p>Una <b>scelta di legalità e sicurezza</b>: un <b>provvedimento straordinario di emersione </b>per i cittadini stranieri irregolari e costretti al lavoro nero. Sarebbe una<b> soluzione <i>win-win</i></b>, <b>con effetti positivi per tutti in breve tempo: </b>a livello economico,<b> </b>con nuove entrate per lo Stato, e a livello sociale, in termini di sicurezza e impatto<b> </b>positivo sui territori. Questa la proposta avanzata oggi dai promotori di <b><i><a href="https://www.facebook.com/lumanitachefabene/">Ero straniero</a></i></b>,<b> </b>che nel 2017 hanno depositato con 90.000 firme alla Camera la <b>proposta di legge di iniziativa popolare </b>per superare la legge Bossi-Fini, ora all’esame della Commissione<b> </b>affari costituzionali.</p>
      <p>Per i promotori sono intervenuti <b>Paolo Pezzati</b> (Oxfam), <b>Filippo Miraglia</b> (Arci), <b>Giulia Gori </b>(Federazione chiese evangeliche in Italia) e il deputato <b>Riccardo Magi</b>, relatore in commissione della proposta di legge popolare. Ha inoltre partecipato Renzo Sartori, presidente di Number 1 Logistics Group di Parma. Punto di partenza del ragionamento è il contrasto all’irregolarità, una questione sempre più urgente, visto l’aumento dei numeri: secondo l’ultimo <i>Dossier statistico immigrazione </i>(Idos), i <b>530 mila stranieri irregolari stimati in Italia a inizio 2018</b><i> </i><b>lieviteranno entro il 2020 a oltre 670 mila </b>ed è ormai noto a tutti che queste persone<i> </i>difficilmente potranno essere rimpatriate e finiranno per ingrossare le fila del lavoro<i> </i>nero, dei circuiti illeciti e della marginalità sociale.</p>
      <p><i>“Ci rivolgiamo</i> - hanno dichiarato i promotori - <i>a Governo e Parlamento, impegnati in queste settimane con la manovra, con un semplice calcolo: <b>con un</b> <b>provvedimento di emersione dal nero e regolarizzazione, entrerebbero almeno 1</b> <b>miliardo di euro per lo Stato, ogni anno</b>. Considerando <b>l’emersione per 400.000</b> <b>persone </b>- quindi non tutti, ma una parte degli irregolari stimati oggi in Italia- e considerando che il reddito medio mensile di un lavoratore in Italia è di 20.000 euro lordi l’anno (media tra autonomo e dipendente secondo l’Istat), si avrebbe <b>a regime</b> <b>una entrata di 2.232 euro all’anno a persona, </b>che per 400mila persone fa <b>893</b> <b>milioni di euro di gettito fiscale</b>. A cui vanno aggiunte le entrate “una tantum” per i costi amministrativi ed eventuali contributi forfettari per l’emersione. “<b>1 miliardo</b> <b>all’anno servirebbe a coprire, ad esempio, una parte dei costi di scuola e</b> <b>istruzione </b>- aggiungono i promotori - settore che nella manovra per il 2020 non sembra godere di stanziamenti adeguati<b>”</b>.</i></p>
      <p>Ancora <b>maggiori i benefici se guardiamo ai contributi previdenziali</b>: <b>oltre 3 miliardi</b>. E sono tutti benefici, fiscali e contributivi, destinati a durare nel tempo, come<b> </b>ha dimostrato la sanatoria del 2002, che ha regolarizzato 650mila persone: di questi<b> </b>nuovi lavoratori, dopo cinque anni, ne risultavano impiegati l’85 per cento. <b>Gli effetti positivi per la collettività sarebbero molteplici</b>: si avrebbero maggiore <b>controllo e contezza delle presenze sui nostri territori </b>di centinaia di migliaia di persone di cui<b> </b>oggi non sappiamo nulla, e quindi maggiore sicurezza per tutti. Inoltre, si andrebbe<b> </b>incontro ai <b>tanti datori di lavoro che, bisognosi di personale</b>, <b>non possono assumere persone senza documenti, anche se già formati, </b>come ha ricordato <b>Renzo</b><b> </b><b>Sartori, presidente di Number 1 Logistics Group di Parma</b>, leader italiano nella<b> </b>logistica integrata, che ha portato una testimonianza molto forte: “<i>Quello attuale è un</i><b><i> </i></b><i>sistema sbagliato che non permette di portare a compimento il percorso di integrazione</i><b><i> </i></b><i>intrapreso da tanti richiedenti asilo in Italia. La storia di Victor è emblematica: dopo</i><b><i> </i></b><i>essere stato formato e aver lavorato all’interno dell’azienda nell’ambito di un progetto</i><b><i> </i></b><i>di inclusione lavorativa, ora non può più farlo, avendo ottenuto una risposta negativa</i><b><i> </i></b><i>alla richiesta di asilo. Si ritrova senza documenti, costretto a vivere</i> illegalmente in Italia pur avendo <i>un’azienda che vuole assumerlo e può assicurargli un futuro</i>”.</p>
      <p><b><i>“Serve oggi un forte segnale di discontinuità rispetto alla normativa esistente, </i></b><i>che ha dimostrato ormai di essere del tutto inefficace per gestire le politiche<b> </b>di ingresso e soggiorno nel nostro Paese e <b>che produce evasione fiscale, concorrenza sleale, illegalità, marginalità sociale e sfruttamento lavorativo</b></i> - hanno ribadito i<b> </b>promotori - <i>Ma crediamo che <b>non si possa procedere solo con un provvedimento straordinario di emersione, ma che si debba approvare la proposta di legge di iniziativa popolare in discussione alla Camera </b>che prevede <b>un meccanismo di regolarizzazione su base individuale</b>, a fronte di un contratto di lavoro, con il rilascio<b> </b>di un <b>permesso di soggiorno per comprovata integrazione</b>. Siamo fiduciosi che il<b> </b>Parlamento non perderà questa occasione</i>”.</p>
      <p><i>“Il tema delle politiche migratorie in Italia ha bisogno di un approccio organico, che preveda decisioni di medio e lungo periodo. <b>Una di queste riguarda la capacità di regolare i canali di ingresso per ricerca lavoro</b></i>. – ha aggiunto <b>Paolo Pezzati, policy advisor per la crisi migratoria di Oxfam Italia</b> - <i>Un altro punto fondamentale <b>riguarda l’emersione degli irregolari. La Pdl collegata alla Campagna Ero Straniero offre risposte serie ad entrambe queste questioni.</b> Oggi siamo qui a dimostrare anche gli innegabili benefici economici di questa operazione. <b>La nuova maggioranza dia senso alla parola discontinuità e metta in programma prima possibile la discussione del testo e lo approvi.</b> Occorre dare risposte strutturali, fuori dalle polemiche strumentali che parlano alla pancia della gente, oppure si vanifica il senso di essere al Governo in questo momento storico</i>”.</p>
      <p>
        <b>La proposta di legge</b>
      </p>
      <p>Il titolo della <a href="https://www.camera.it/leg18/126?leg=18&amp;idDocumento=13">proposta di legge di iniziativa popolare</a> è “<i>Nuove norme per la promozione del regolare permesso di soggiorno e dell’inclusione sociale e lavorativa di cittadini stranieri non comunitari </i>”. <b>Si compone di 8 articoli che prevedono</b>: l’introduzione di un permesso di soggiorno<i> </i>temporaneo per la ricerca di occupazione e attività di intermediazione tra datori di lavoro<i> </i>italiani e lavoratori stranieri non comunitari; la reintroduzione del sistema dello sponsor; la<i> </i>regolarizzazione su base individuale degli stranieri “radicati”; l’effettiva partecipazione alla vita<i> </i>democratica col voto amministrativo e l’abolizione del reato di clandestinità.</p>
      <p><b><i>Ero straniero </i></b>è promossa da: <b>Radicali Italiani, Fondazione Casa della carità “Angelo</b><i> </i><b>Abriani”, ACLI, ARCI, ASGI, Centro Astalli, CNCA, A Buon Diritto, CILD, Oxfam Italia,</b><i> </i><b>ActionAid Italia, Legambiente Onlus, ASCS - Agenzia Scalabriniana per la Cooperazione</b><i> </i><b>allo Sviluppo, AOI, Fcei - Federazione Chiese Evangeliche in Italia, </b>con il sostegno di<i> </i>numerosi sindaci e decine di organizzazioni.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/12/palermo-i-cittadini-diventano-mentori-dei-giovani-migranti/153261/"/>
        <a href="http://www.vita.it/it/article/2019/11/11/odio-locale-rancore-globale-non-sottovalutiamo-le-aggressioni-agli-spr/153241/"/>
        <a href="http://www.vita.it/it/article/2019/11/09/nel-2018-rimesse-di-denaro-oltre-6-miliardi-di-euro/153239/"/>
      </related>
    </article>
  </body>
</html>