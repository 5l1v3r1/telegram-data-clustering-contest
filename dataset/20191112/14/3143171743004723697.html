<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/improduttivita-non-bastano-buona-volonta-e-blitz.html"/>
    <meta property="og:site_name" content="Tempostretto"/>
    <meta property="article:published_time" content="2019-11-12T14:31:52+00:00"/>
    <meta property="og:title" content="“Improduttività: non bastano buona volontà e blitz”"/>
    <meta property="og:description" content="La riflessione di Carlo Callegari, delegato del Partito animalista per Messina e provincia, sui continui attacchi del sindaco ai dipendenti pubblici"/>
  </head>
  <body>
    <article>
      <h1>“Improduttività: non bastano buona volontà e blitz”</h1>
      <address><time datetime="2019-11-12T14:31:52+00:00">12 Nov 2019, 14:31</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>La riflessione di Carlo Callegari, delegato del Partito animalista per Messina e provincia, sui continui attacchi del sindaco ai dipendenti pubblici</i>
      </p>
      <p>Di seguito la riflessione di <b>Carlo Callegari</b>, delegato del partito animalista.</p>
      <p>Ammesse le qualità imprenditoriali ed amministrative del sindaco Cateno De Luca, un metodo nelle iniziative di controllo panottico sul lavoro dei dipendenti comunali deve pur esserci. Ma, per poterne elogiare i risultati, si dovrebbe poter misurare il loro effetto di accrescimento della produttività del lavoro. Invero è l’economia nazionale ad essere affetta dalla <b>tara della bassa produttività</b>, le cui cause hanno senza dubbio radici nel corpo della società italiana e nella sua storia.</p>
      <h3>Severità e moralismo</h3>
      <p>Perciò <b>severità dispotica e moralismo benpensante</b>,concessi i buoni propositi, appaiono la recita <b>dell’impotenza</b> di chi considera tale male <b>un demone da esorcizzare</b>, offrendo magari all’opinione pubblica la gogna di facili vittime sacrificali. La produttività del singolo lavoratore non dipende solo dalla intensità della sua prestazione ma anche da molti altri elementi del sistema operativo indipendenti dalla sua volontà, che ne possono ridurre l’efficienza. La prima fase di un processo metodico di soluzione è individuare <b>i fattori strutturali</b> carenti di una organizzazione produttiva.</p>
      <p>La comunicazione del sindaco su questo aspetto della questione è muta, e tale omissione dilettantesca offre il fianco alla critica e facilita ogni speculazione.</p>
      <h3>Discredito sulla PA</h3>
      <p>Poiché il <b>discredito generalizzato sulla pubblica amministrazione</b> , avvalorato involontariamente dal protagonismo del sindaco, determina la rinuncia a ricorrere ai suoi uffici per le ordinarie esigenze della vita associata, i messinesi hanno tacitamente convenuto di autorizzarsi da sé a comportamenti individualistici per ogni loro pur minima convenienza. <b>Si è pensato pertanto di estendere il controllo panottico dal lavoratore al cittadino per mezzo del cittadino</b>.</p>
      <h3>Non servono i blitz</h3>
      <p>Ma, come le spedizioni ispettive e i vademecum, così pure <b>la segnalazione solerte è un provvedimento mortificante</b>. Faccia feroce e delazione contengono autoritarismo e sottomissione, involuzione civile e democratica resa possibile dai troppi pavidi odiatori della libertà.</p>
      <h3>Improduttività endemica</h3>
      <p>Certamente <b>l’endemica improduttività</b> del lavoro e l’anomia non si scioglieranno come neve al sole sotto il fuoco delle intemerate <b>di rivoluzionari da avanspettacolo</b>. La società messinese, adattandosi a tali due mali per istinto di sopravvivenza, si è ignobilmente modificata. <b>La condotta pubblica e privata dei messinesi</b>,che tanto indigna, è la manifestazione spontanea di una personalità collettiva adeguatasi a <b>condizioni ambientali abbrutite</b>, nelle quali l’azione più semplice, per compiersi, deve corrompersi.</p>
      <h3>Chi soffoca, emigra</h3>
      <p>Uno stato di necessità che si perpetua diventa abitudine, e l’abitudine costume. <b>Chi soffoca, emigra</b>. A chi resta,sepolta ogni illusione nella politica carismatico-clientelare, spetta il compito di educarsi alla discussione pubblica, collettiva, libera, capillare come presupposto di una politica partecipata, razionale ed etica, che concepisca i bisogni dei singoli come interesse comune, e l’interesse comune essenzialmente connesso al territorio ,alla sua difesa, alla sua valorizzazione.</p>
      <p>La mia riflessione è l’auspicio a non auto ingannarsi più sulle reali condizioni di Messina. Se alla volontà di risollevare le sorti della nostra comunità piagata è propedeutico illustrare il nesso iugulatorio di endemica improduttività del lavoro, cronica disfunzionalità dell’amministrazione e anomia esistenziale, rinunciare al prologo dell’azione nel pensiero significa fare di interventi asfittici e ciechi l’unica realtà.</p>
      <p>Carlo Callegari</p>
      <p>delegato partito animalista Messina e provincia</p>
    </article>
  </body>
</html>