<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191112_04712006"/>
    <meta property="og:site_name" content="De Standaard"/>
    <meta property="article:published_time" content="2019-11-12T14:36:00+00:00"/>
    <meta property="og:title" content="School schorst twee leerlingen na aanval op 13-jarig meisje"/>
    <meta property="og:description" content="Twee leerlingen van het Stedelijk Lyceum Merksem zijn geschorst voor de aanval op een dertienjarige medeleerlinge. Beelden van het incident vrijdagmiddag d..."/>
  </head>
  <body>
    <article>
      <h1>School schorst twee leerlingen na aanval op 13-jarig meisje</h1>
      <address>
        <time datetime="2019-11-12T14:36:00+00:00">12 Nov 2019, 14:36</time>
      </address>
      <p>Twee leerlingen van het Stedelijk Lyceum Merksem zijn geschorst voor de aanval op een dertienjarige medeleerlinge. Beelden van het incident vrijdagmiddag deden de ronde op sociale media.</p>
      <p>Het slachtoffer zou vrijdag ruzie hebben gehad met twee meisjes en zou na school door hen en nog een groepje andere jongeren zijn opgewacht. Ze werd op de grond getrokken en vervolgens gestampt en geschopt. Volgens de moeder hield het meisje er gekneusde ribben, een hersenschudding, gekneusde wervels en een gekneusde knie aan over en durft ze niet meer naar school te gaan.</p>
      <p>Het Stedelijk Lyceum Merksem zegt geschokt te zijn door het incident. 'Geweld en pesten zijn totaal ontoelaatbaar', klinkt het dinsdag in een reactie. 'Wij nemen de nodige maatregelen en doen er alles aan om de veiligheid van onze leerlingen te kunnen waarborgen.'</p>
      <p>Volgens de school zijn er intussen twee leerlingen preventief geschorst. Er loopt een tuchtonderzoek, waarna er mogelijk nog maatregelen volgen, eventueel tegen nog andere betrokkenen.</p>
      <p>'Het incident heeft een grote impact op leerlingen, team en ouders', luidt het nog. 'De leerlingen krijgen vandaag en zolang nodig bijkomende ondersteuning van CLB en leerlingenbegeleiding.'</p>
      <p>De school zou intussen ook de ouders van het slachtoffer hebben ontvangen voor een gesprek, waarbij werd overlopen welke acties er worden ondernomen. De school zegt ook vrijdag al in actie te zijn gekomen. 'Na het incident is het slachtoffer terug naar school gekomen waar ze door collega’s die nog aanwezig waren, werd verzorgd', klinkt het. 'Met de ouders werden toen afspraken gemaakt voor verdere opvolging vandaag.'</p>
      <p>Het slachtoffer blijft de komende dagen thuis en krijgt hulp van een pestcoach.</p>
    </article>
  </body>
</html>