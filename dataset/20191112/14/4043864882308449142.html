<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231761/"/>
    <meta property="og:site_name" content="Українська правда"/>
    <meta property="article:published_time" content="2019-11-12T14:52:43+00:00"/>
    <meta property="og:title" content="Глава МЗС пояснює, що зустріч Зеленського і Путіна в Казахстані малоймовірна"/>
    <meta property="og:description" content="Експрезидент Казахстану Нурсултан Назарбаєв справді пропонував допомогу Володимиру Зеленському в організації перемовин з Володимиром Путіним, але це була пропозиція без конкретики."/>
  </head>
  <body>
    <article>
      <h1>Глава МЗС пояснює, що зустріч Зеленського і Путіна в Казахстані малоймовірна</h1>
      <address>
        <time datetime="2019-11-12T14:52:43+00:00">12 Nov 2019, 14:52</time>
      </address>
      <p>Експрезидент Казахстану Нурсултан Назарбаєв справді пропонував допомогу Володимиру Зеленському в організації перемовин з Володимиром Путіним, але це була пропозиція без конкретики.</p>
      <p>Про це міністр закордонних справ Вадим Пристайко заявив <a href="https://www.bbc.com/ukrainian/news-50393777">ВВС</a>.</p>
      <p>За його словами, мова йшла про загальну пропозицію колишнього лідера Казахастану допомогти організувати таку зустріч.</p>
      <p>"Президент (Зеленський) сказав те, що він каже і Меркель, і Макрону, що "безумовно, мені треба зустрічатися з Путіним, тому що ми не можемо без зустрічі зсунути процес з місця". Про те, що давайте ми замість чогось зробимо цю зустріч – такої розмови не було".</p>
      <p>Пристайко стверджує, що пропозиція Назарбаєва мала суто дипломатичний характер.</p>
      <p>"Якщо треба допомога - я готовий допомогти. Відповідь Зеленського була: "Дякую, нам потрібна будь-яка допомога, давайте зустрічатися", – пояснив глава МЗС.</p>
      <p>Міністр нагадав, що раніше Казахстан вже пропонував замість Мінська проводити переговори щодо врегулювання ситуації на Донбасі у себе. Але з логістичної точки зору Нур-Султан складніший ніж Мінськ – "треба ще п'ять годин летіти".</p>
      <p>"Ніхто нікого не хоче ображати, але ми задоволені тим, що ми маємо - переговорну позицію в Мінську. Вона зручна для всіх. Я не думаю, що зустріч може бути в Астані (зараз - Нур-Султан). Скоріше за все, або в Берліні, або в Парижі", – сказав міністр.</p>
      <p>Відповідаючи на запитання, чи реальна зустріч Зеленського та Путіна тет-а-тет поза нормандським форматом, керівник МЗС сказав: "Я так само, як і ви, сьогодні зранку це почув, що така зустріч можлива".</p>
      <p>За його словами, для обговорення має бути підтвердження від російської сторони.</p>
      <p>"Тоді ми будемо ухвалювати рішення. Але ми залишаємся в нормандському форматі. Ми не просто поважаємо те, що було зроблено, але й, давайте не забувати, Франція та Німеччина є тими силами, які дозволяють нам вести переговори з трошки іншої позиції, ніж коли ми говоримо тет-а-тет", – підсумував він.</p>
      <p>
        <b>Нагадаємо:</b>
      </p>
      <p>Колишній президент Казахстану Нурсултан Назарбаєв 12 листопада заявив, що запропонував президентам України і Росії провести зустріч тет-а-тет в Казахстані і нібито вже отримав <a href="https://www.pravda.com.ua/news/2019/11/12/7231689/">згоду Володимира Зеленського.</a></p>
      <related>
        <a href="https://www.pravda.com.ua/news/2019/11/12/7231758/"/>
        <a href="https://www.pravda.com.ua/news/2019/11/12/7231757/"/>
        <a href="https://www.pravda.com.ua/news/2019/11/12/7231730/"/>
      </related>
    </article>
  </body>
</html>