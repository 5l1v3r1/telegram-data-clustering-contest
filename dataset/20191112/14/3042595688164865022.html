<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/innrommer-hartabbe/71794150"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T14:39:17+00:00"/>
    <meta property="og:title" content="Innrømmer hårtabbe"/>
    <meta property="og:description" content="Forteller sannheten bak snakkis-sveisen."/>
  </head>
  <body>
    <article>
      <h1>Innrømmer hårtabbe</h1>
      <h2>Forteller sannheten bak snakkis-sveisen.</h2>
      <address><time datetime="2019-11-12T14:39:17+00:00">12 Nov 2019, 14:39</time> by <a rel="author">Anniken Aronsen</a></address>
      <p>Den 17 år gamle popkometen har skapt stor oppmerksomhet rundt sin unike stil, både når det gjelder musikk og utseende. Kjent for store, baggy shorts, overdeler i teltstørrelse og fargerike hårsveiser hylles hun av alt fra fansen til motepressen.</p>
      <h3>Spår hockeysveis-comeback</h3>
      <p>Det er derfor ikke overraskende at hun også under LACMA kunst- og filmgalla i Los Angeles skapte overskrifter da hun tok steget ut på den røde løperen.</p>
      <p>- Jeg vet ikke hvordan hun gjør det, men Billie Eilish kan gjøre enhver skjønnhetstrend udiskutabelt kul, skriver motemagasinet <a href="https://www.cosmopolitan.com/uk/beauty-hair/celebrity-hair-makeup/a29695141/billie-eilish-mullet-haircut/">Cosmopolitans</a> skribent.</p>
      <p>Eilish viste nemlig fram en ny vri på sitt svarte hår som i røttene er farget irrgrønt. På toppen var håret betraktelig kortere enn resten, noe som umiddelbart ble gjenstand for skriverier.</p>
      <p>
        <b>- Hun har hoppet på hockeysveis-vogna og beviser hvor kul den retro hårsveisen kan være, skriver <a href="https://www.allure.com/story/billie-eilish-mullet-haircut">Allure</a>.</b>
      </p>
      <p><a href="https://www.elitedaily.com/p/billie-eilishs-new-mullet-is-much-cooler-than-the-classic-80s-version-19295144">Elite Daily</a> anser det som meget sannsynlig at 17-åringen har banet vei for at hockeysveisen gjør et comeback, og mener sveisen rett som det er kommer til å dukke opp overalt.</p>
      <figure>
        <img src="https://dbstatic.no/71794210.jpg?imageId=71794210&amp;x=0&amp;y=7.7976817702845&amp;cropw=100&amp;croph=40.674394099052&amp;width=643&amp;height=387"/>
        <figcaption><b>VEKKER OPPSIKT:</b> Denne grønne og svarte versjonen av 80-tallets hockeysveis har fått motemagsiner til å spekulere i ny trend. Foto: Splash News/NTB scanpix Vis mer</figcaption>
      </figure>
      <p>I kommentarfeltet under Instagram-bildet hennes av nevnte sveis er tilbakemeldingene mer varierte. Flere hyller Eilish, mens noen ikke er helt overbevist av stilendringen.</p>
      <p>- Du ser ut som Shrek, skriver én.</p>
      <h3>Håret brant av</h3>
      <p>Nå har imidlertid Eilish selv uttalt seg om saken, og det viser seg at hun slettes ikke har hatt til hensikt å gi McGyver-looken fra 80-tallet nye glansdager.</p>
      <p>- Hør her, vil du vite hva som skjedde? Noen farget håret mitt og brant halvparten av det av, sier en lattermild Eilish til <a href="https://www.tmz.com/2019/11/06/billie-eilish-new-mullet-hair-cut-burn-dye-explain/">TMZ</a>.</p>
      <p>- Denne dritten er ikke med hensikt. Jeg kommer til å vokse det ut, slår hun fast.</p>
      <p>Det var i mars i år at den Los Angeles-baserte tenåringen skrev seg inn i musikkhistorien. Med debutalbumet «When We All Fall Asleep, Where Do We Go?» herjet hun hitlistene, og fortsatt finner du superhiten «bad guy» som innen nærmeste framtid kommer til å bikke hele en milliard avspillinger på Spotify.</p>
      <p>Albumet ble lovpriset verden over av kritikere. <a href="https://www.dagbladet.no/kultur/stemmen-til-en-ung-og-usikker-generasjon/70929090">Dagbladets anmelder var imidlertid ikke helt overbevist</a>, og mente plata ikke holdt til mer enn en firer på terningen.</p>
      <h3>Kommer med ny musikk</h3>
      <p>Selv om det er et drøyt halvår siden albumet kom ut, avslørte Eilish søndag på Instagram stories at hun har to nye låter klare, skriver <a href="https://www.billboard.com/articles/columns/pop/8542477/billie-eilish-announces-xanny-video-two-unreleased-songs">Billboard</a>. For en måned siden kom musikkvideoen til låta «all the good girls go to hell», og fansen kan allerede vente seg en ny.</p>
      <p>
        <b>- Ja, «Xanny»-musikkvideoen kommer, ja, jeg har to låter som kommer som dere ikke har hørt noe av, sier hun.</b>
      </p>
      <p>– Uuh, vær tålmodige, faen!</p>
      <p>17-åringen legger ut på USA- og Europa-turné fra mars neste år, men har ikke inkludert Skandinavia i reiseplanen. Hun kan likevel skilte med hele fire utsolgte konserter i legendariske The O2-arena i London, som huser 20.000 publikummere.</p>
    </article>
  </body>
</html>