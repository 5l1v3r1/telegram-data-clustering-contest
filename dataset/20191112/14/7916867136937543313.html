<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134563-rinkevicius-apie-gerejanti-zaidima-yra-nemazai-taisytinu-dalyku.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-12T14:12:00+00:00"/>
    <meta property="og:title" content="Rinkevičius apie gerėjantį žaidimą: „Yra nemažai taisytinų dalykų“"/>
    <meta property="og:description" content="Teigiamą bangą pagavęs Klaipėdos „Neptūnas“ pasiekė pergalių seriją „Betsafe–LKL“ ir FIBA Čempionų lygos turnyruose. Uostamiesčio ekipa pergalingą atkarpą tikisi pratęsti Bonoje prieš vietos „Telekom Baskets“ krepšininkus. „Faktas, kad pergalės komandai yra svarbios, jos prideda pasitikėjimo, – apie sėkmingą pastarąjį laikotarpį kalbėjo „Neptūno“ treneris Tomas Rinkevičius. – Tai prideda ..."/>
  </head>
  <body>
    <article>
      <h1>Rinkevičius apie gerėjantį žaidimą: „Yra nemažai taisytinų dalykų“</h1>
      <address>
        <time datetime="2019-11-12T14:12:00+00:00">12 Nov 2019, 14:12</time>
      </address>
      <p>Nuotr.: FIBA</p>
      <figure>
        <a href="https://www.basketnews.lt/paveikslelis-205954-any1000x1000.jpg">
          <img src="https://www.basketnews.lt/paveikslelis-205954-any630x500.jpg"/>
        </a>
      </figure>
      <p>Nuotr. FIBA</p>
      <p>Teigiamą bangą pagavęs Klaipėdos „Neptūnas“ pasiekė pergalių seriją „Betsafe–LKL“ ir FIBA Čempionų lygos turnyruose. Uostamiesčio ekipa pergalingą atkarpą tikisi pratęsti Bonoje prieš vietos „Telekom Baskets“ krepšininkus.</p>
      <p>„Faktas, kad pergalės komandai yra svarbios, jos prideda pasitikėjimo, – apie sėkmingą pastarąjį laikotarpį kalbėjo „Neptūno“ treneris Tomas Rinkevičius. – Tai prideda pasitikėjimo darbu, kurį mes darome, kryptimi, kurios laikomės. Tai svarbu, bet kiekvienoms rungtynėms ruošiamės atsakingai. Negalvojame, kad esame geresnėje formoje, nes dar yra nemažai taisytinų dalykų. Bandome per kiekvieną treniruotę taisyti problemines vietas, jas gerinti.“</p>
      <p>„Neptūno“ kelyje – dvi pergales per ketverias rungtynes Čempionų lygoje iškovojusi „Telekom Baskets“. Vokietijos pirmenybėse Thomaso Pacho kariauna per penkis mačus pasiekė vieną pergalę.</p>
      <p>„Gerai sukomplektuota komanda. Startavo neblogai, bet paskutiniu metu krito į duobelę, – apie būsimą varžovą sakė Rinkevičius. – „Telekom Baskets“ žaisdama namie yra pavojinga. Turi gerų didelių žaidėjų, pajėgių gynėjų. Komandoje yra balansas, tad mūsų laukia pajėgus varžovas.“</p>
      <p>6 tūkstančių sirgalių talpinančioje „Telekom Dome“ arenoje žaidžiantys Bonos krepšininkai iškovojo abejas namuose žaistas rungtynes. Atidarymo dvikovoje „Telekom Baskets“ 85:71 sudavė smūgį Saragosos „Casademont“ krepšininkams, o trečiajame ture 86:82 pranoko ir Stambulo „Bešiktaš“. Vis dėlto paskutiniame ture vokiečiai išvykoje 59:91 skaudžiai krito prieš Sombathėjaus „Falco“ ekipą iš Vengrijos.</p>
      <p>„Mėgsta žaisti greitą žaidimą, greitai atakuoti, – apie Bonos komandos žaidimą mintimis dalijosi Rinkevičius. – Greitos atakos prasideda nuo agresyvios „Telekom Baskets“ gynybos, jie mėgsta spausti varžovus po visą aikštelę. Dažnai rizikuoja, dvigubina, dėl to perima nemažai kamuolių ir pelno daug lengvų taškų. Tai viena užduočių, kurią turėsime spręsti.“</p>
      <p>Rezultatyvumu „Neptūno“ varžovų gretose išsiskiria Martinas Breunigas, Čempionų lygoje renkantis po 10,8 taško ir 4,8 atkovoto kamuolio. Labai svarbūs yra atakuojantys gynėjai Brandenas Fazieris (vid. 9,3 tšk., 43,8 proc. trit.) bei Benjaminas Simmonsas (vid. 8 taškai). Po krepšiu – 8 taškus ir 3 atkovotus kamuolius fiksuojantis Bojanas Subotičius bei 8,8 taško bei 4,5 atkovoto kamuolio renkantis vidurio puolėjas Stephenas Zimmermanas.</p>
      <p>„Gerai subalansuota ekipa, – įvertino „Neptūno“ strategas. – Turi gerus metikus, turi didelius žaidėjus, kurie gali sėkmingai žaisti po krepšiu. Stiprus varžovas, gal ne visada žaidžia vienodai, žaidimas kažkiek svyruoja. Atėjus laikui, kai susižais ir pajus vienas kitą, bus stipri ir galinga komanda.</p>
      <p>Frazieris žaidžia nestabiliai, bet apie jį sukasi nemažai situacijų. Jis yra svarbus, nuo jo komanda labai priklausoma. Frazieris gerai žaidė prieš „Bešiktaš“, o komanda iškart atrodė dvigubai geriau.“</p>
      <p>Antroje vietoje Čempionų lygos D grupėje žengiantis „Neptūnas“ antradienio vakarą testuos lentelės kaimynę, trečioje pozicijoje esančią „Telekom Baskets“. Pergalė padėti klaipėdiečiams įtvirtinti savo pozicijas, o rungtynės Vokietijoje startuos antradienį 21 val. Tiesiogiai susitikimas bus rodomas per LRT Plius kanalą.</p>
      <p>„Turime išspręsti varžovų agresyvios gynybos užduotis, kai naudoja dvigubinimus, – raktu į pergalę dalinosi Rinkevičius. – Šiose situacijose negalime klysti, negalime duoti lengvų taškų. Reikia laiku ir teisingai dalintis kamuoliu. Turime gerais sprendimais ir taikliais metimais bausti varžovus. Mums išlieka labai svarbi kova dėl kamuolio. Jei tai išpildysime, tuomet turime šansus kovoti dėl pergalės.“</p>
      <h3>Šį sezoną pelnomi taškai</h3>
      <figure>
        <img src="https://www.basketnews.lt/paveikslelis-202145-any100x100.jpg"/>
      </figure>
      <p>49% 85,3</p>
      <figure>
        <img src="https://www.basketnews.lt/paveikslelis-128595-any100x100.jpg"/>
      </figure>
      <ul>
        <li>Pelno taškų: <a href="https://www.basketnews.lt/lygos/148-fiba-cempionu-lyga/statistika.html">85,3</a></li>
        <li>Taiklumas: <a href="https://www.basketnews.lt/lygos/148-fiba-cempionu-lyga/statistika.html">48,5%</a></li>
        <li>Vieta lygoje: <a href="https://www.basketnews.lt/lygos/148-fiba-cempionu-lyga/statistika.html">8</a></li>
        <li>Geriausias pasiekimas: <a href="https://www.basketnews.lt/rungtynes/ziureti/83046-saloniku-paok-klaipedos-neptunas.html">94</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/83036-klaipedos-neptunas-dizono-jda.html">75</a></li>
        <li>Daugiausia pelno: <a href="https://www.basketnews.lt/zaidejai/5550-deividas-gailius.html">Deividas Gailius</a></li>
      </ul>
      <h3>Klaipėdos Neptūnas / Tvarkaraštis</h3>
      <figure>
        <img src="https://www.basketnews.lt/paveikslelis-202145-tmlgs.jpg"/>
      </figure>
      <p>
        <a href="https://www.basketnews.lt/komandos/286-klaipedos-neptunas.html">Klaipėdos Neptūnas</a>
      </p>
      <figure>
        <img src="https://www.basketnews.lt/paveikslelis-200608-tmlgs.jpg"/>
      </figure>
      <p><a href="https://www.basketnews.lt/komandos/896-saragosos-casademont.html">Saragosos Casademont</a> <a href="https://www.basketnews.lt/rungtynes/ziureti/84707-klaipedos-neptunas-saragosos-casademont.html">91-73</a></p>
      <figure>
        <img src="https://www.basketnews.lt/paveikslelis-3659-tmlgs.jpg"/>
      </figure>
      <p>
        <a href="https://www.basketnews.lt/komandos/91-bonos-telekom-baskets.html">Bonos Telekom Baskets</a>
      </p>
      <figure>
        <img src="https://www.basketnews.lt/paveikslelis-202145-tmlgs.jpg"/>
      </figure>
      <p><a href="https://www.basketnews.lt/komandos/286-klaipedos-neptunas.html">Klaipėdos Neptūnas</a> <a href="https://www.basketnews.lt/rungtynes/ziureti/84718-bonos-telekom-baskets-klaipedos-neptunas.html">Antr.<br/>21:00</a></p>
    </article>
  </body>
</html>