<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/eventi/castelfranci-matera-viaggio-scoperta-cultura-contadina.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-12T14:41:00+00:00"/>
    <meta property="og:title" content="Da Castelfranci a Matera, un viaggio alla scoperta della cultura contadina"/>
    <meta property="og:description" content="Prodotti tipici, musica e teatro"/>
  </head>
  <body>
    <article>
      <h1>Da Castelfranci a Matera, un viaggio alla scoperta della cultura contadina</h1>
      <h2>Prodotti tipici, musica e teatro</h2>
      <address><time datetime="2019-11-12T14:41:00+00:00">12 Nov 2019, 14:41</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/67597742785047/movie_20191111_165523-2-2.mp4"/>
      </figure>
      <p>La comunità di Castelfranci (AV) sarà presente a Matera, Capitale europea della cultura 2019 sabato 16 e domenica 17 novembre 2019, presso gli Ipogei Motta, luoghi ricchi di storia e tradizione situati in via San Bartolomeo 46, nel centro cittadino. Ingresso libero.</p>
      <p>L’iniziativa nasce da un gemellaggio già avviato tra Matera e Castelfranci. Il Comune irpino, ricco di acqua e con la presenza di numerosi mulini, ha ospitato nel 2018 l’Assessorato alla Cultura di Matera per far conoscere similitudini tra le due terre e caratteristiche del borgo. La due-giorni nel territorio materano rientra dunque in un percorso di reciproca conoscenza.</p>
      <p>Un viaggio antropologico alla scoperta della cultura contadina di un piccolo borgo dell’Irpinia, che si racconta attraverso prodotti tipici dell’enogastronomia locale, foto, vecchi utensili, musica e teatro.</p>
      <p>Si comincia alle 11.00 di sabato 16, con l’inaugurazione dello spazio riservato a Castelfranci. Ci saranno i saluti del sindaco di Matera, Raffaello Giulio De Ruggieri, del sindaco di Castelfranci, Generoso Cresta e di Francesco Vizziello, presidente del Circolo La Scaletta, dei consiglieri comunali di Castelfranci Vincenzo Gambale (delegato a Istruzione e Cultura) e Giovanni Boccella (delegato a Partecipate e gemellaggi). A seguire gli interventi delle associazioni e dei partner coinvolti. Lo spazio resterà aperto fino alle 19.00 di sabato. Domenica l’iniziativa proseguirà dalle 10.00 alle 14.00.</p>
      <p>I suggestivi ambienti degli Ipogei Motta ospiteranno un’esposizione fotografica e una mostra di pittura, a cura della Pro Loco Castelfranci. Le origini, il paesaggio e il fiume Calore al centro di scatti e opere. Nell’itinerario anche spettacoli musicali con abiti tradizionali e il Teatro con Salvatore Mazza e la Compagnia teatrale Clan H. Inoltre vi sarà spazio per le degustazioni di produzioni enogastronomiche tipiche. Castelfranci è infatti terra di Aglianico e vanta la presenza di diverse cantine.</p>
      <p>«Dopo un lavoro di mesi, Castelfranci trova la sua collocazione a Matera per due giorni di intensa promozione del territorio e per saldare un rapporto già vivo ma in grado di crescere d’intensità»: dichiara il primo cittadino di Castelfranci, Generoso Cresta.</p>
      <p>«Castelfranci incontra Matera rappresenta un’occasione più unica che rara per tutta la nostra comunità - spiega il presidente della Pro Loco Castelfranci, Valerio Saldutti - i punti in comune tra i due territori sono numerosi; speriamo di cogliere prospettive presenti e future per lo sviluppo delle aree interne del Mezzogiorno».</p>
      <p>L’iniziativa è organizzata dal Comune e dalla Pro Loco di Castelfranci, in collaborazione con La Scaletta. Con il Patrocinio del Comune di Matera.</p>
    </article>
  </body>
</html>