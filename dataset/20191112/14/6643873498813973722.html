<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/Xg3JdB/den-smertefulle-erfaringen-vi-gjoer-hvert-aar-i-bergen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T14:05:13+00:00"/>
    <meta property="og:title" content="Debatt: – Det første stedet man får vondt, er i stoltheten"/>
    <meta property="og:description" content="Karl Morten Bårdsen har en viktig påminnelse nå som den bergenske vinteren er på vei."/>
  </head>
  <body>
    <article>
      <h1>Debatt: – Det første stedet man får vondt, er i stoltheten</h1>
      <h2>Det første stedet man får vondt, er i stoltheten.</h2>
      <address><time datetime="2019-11-12T14:05:13+00:00">12 Nov 2019, 14:05</time> by <a rel="author">Karl Morten Bårdsen</a></address>
      <p>Debattinnlegg</p>
      <p><b>Det mangler ikke</b> på advarsler og formaninger nå på senhøsten: «Husk refleks!» «Nå må du skifte til vinterdekk!» «Du blir lurt på Black-Friday-salget!» Den slags, altså. Det er mye å passe på.</p>
      <p>Men det er ingen som snakker om at bergenserne snart kjører testen: Hvordan er det å gå på islagte fortau med joggesko? Faktum er at det kan være direkte smertefullt. Bergen er faktisk i <a href="https://www.nrk.no/hordaland/handleddsbrudd-i-verdenstoppen-1.205604">verdenstoppen når det gjelder håndleddsbrudd</a>, ifølge lege Thomas Harlem på Haraldsplass.</p>
      <p>Årsaken er jo at vi nesten alltid har sånne bedritne vintre der du har minus to grader den ene dagen – og pluss to grader og regn den neste. Is og vann. Der har du en skummel blanding.</p>
      <p><b>Hvis du skulle</b> være så uheldig å havne på glatten med joggesko eller dertil uegnede sommersko, er det fascinerende hvor fort beina forsvinner i en eller annen uønsket retning. Du rekker jo ikke å registrere at det er glatt engang.</p>
      <p>Kroppen gjør noen superraske refleksbevegelser, som sikkert har vært innprogrammert i kroppen siden steinalderen. Og man tar seg for. Begge hender under kroppen for å dempe støtet mot den harde og kalde asfalten. Smerten inntreffer øyeblikkelig.</p>
      <p>Det første stedet man får vondt, er i stoltheten. Særlig om man faller i sentrumsnære strøk. Da gjelder det å komme seg på beina raskt som fy mens man later som om man ikke har vondt i det hele tatt. Så får man heller telle opp antall brukne håndledd og ribben senere.</p>
      <p><b>De verste stedene </b>er jo selvfølgelig der du har kombinasjonen islagt underlag og bratt bakke. Ta for eksempel bakken ned fra Sjøfartsmuseet mot Puddefjordsbroen. Mange som skal til og fra busstoppene der.</p>
      <p>Hvis det er islagt der, er det bare å sette seg på ræven for å ake ned. Det kan være et godt tips på den slags steder. Så slipper man i hvert fall å gå med gips til langt ut i det nye året.</p>
      <p><b>Så er det</b> mange som kommer til å skylde på kommunens manglende salting og strøing, men det er faktisk huseierne som har ansvar for at fortauet er brukende. Bare nevner det.</p>
      <p>Uansett så er dette en forsmak på det som kommer. I juletider kjører jo bergenserne testen: Hvordan er det å gå med lakksko på glatten? Lykke til med det.</p>
      <related>
        <h4>Les også</h4>
        <a href="https://www.bt.no/nyheter/lokalt/i/qn7rKL/glatten-skapte-lang-koe-paa-legevakten-og-i-morgen-kan-det-bli-like-ill"/>
        <a href="https://www.bt.no/nyheter/lokalt/i/ddKLBX/her-delte-de-ut-boeter-for-tusenvis-av-kroner-dette-er-ikke-godt-no"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/OpX9v1/shiraz-hoppet-ut-i-det-iskalde-vannet-for-aa-redde-mann-i-vaagen"/>
        <a href="https://www.bt.no/btmeninger/kommentar/i/qLxgyz/norges-akilleshael-blottlegges"/>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
        <a href="https://www.bt.no/btmeninger/debatt/i/kJxrkB/mammahjarte-meg-her-og-der-kvar-blei-mammahovudet-av-eigentleg"/>
        <a href="https://www.bt.no/nyheter/lokalt/i/OpXAKl/ny-trolleybusslinje-til-laksevaag"/>
      </related>
    </article>
  </body>
</html>