<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/iohannis-nu-se-lasa-induplecat-refuza-cu-vehementa-o-dezbatere-cu-viorica-dancila-nu-poate-fi-o-dezbatere-cu-un-candidat-al-unui-partid-care-a-guvernat-impotriva-romanilor-18573047"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T14:28:49+00:00"/>
    <meta property="og:title" content="Iohannis nu se lasă înduplecat: Refuză cu vehemenţă o dezbatere cu Viorica Dăncilă. ”Nu poate fi o dezbatere cu un candidat al unui partid care a guvernat împotriva românilor”"/>
    <meta property="og:description" content="Preşedintele Klaus Iohannis a afirmat că nu poate exista nicio dezbatere cu un candidat al unui partid care a guvernat împotriva românilor timp de trei ani. Şeful statului a precizat că „nu poate fi niciun schimb de idei cu reprezentanta unui PSD nereformat”."/>
  </head>
  <body>
    <article>
      <h1>Iohannis nu se lasă înduplecat: Refuză cu vehemenţă o dezbatere cu Viorica Dăncilă. ”Nu poate fi o dezbatere cu un candidat al unui partid care a guvernat împotriva românilor”</h1>
      <address>
        <time datetime="2019-11-12T14:28:49+00:00">12 Nov 2019, 14:28</time>
      </address>
      <p>Preşedintele Klaus Iohannis a afirmat că nu poate exista nicio dezbatere cu un candidat al unui partid care a guvernat împotriva românilor timp de trei ani. Şeful statului a precizat că „nu poate fi niciun schimb de idei cu reprezentanta unui PSD nereformat”.</p>
      <p>„Dragi români, Împreună am reuşit să ţinem piept PSD, partidul care a asaltat toate instituţiile statului. Şi doar împreună vom reuşi să câştigăm definitiv această luptă pentru România. Votul pe care mi l-aţi acordat în primul tur al alegerilor este o confirmare a încrederii pe care o aveţi în mine. Dar Preşedintele nu poate reconstrui singur o ţară, de aceea este mare nevoie de fiecare dintre voi, de implicarea voastră. Vreau să fie foarte clar: voi dialoga direct în perioada următoare cu cetăţenii, cu jurnaliştii, cu societatea civilă, voi continua să merg prin ţară, să mă întâlnesc cu oamenii şi voi explica tuturor care este proiectul meu. România normală devine realitate doar prin solidaritate şi unitate, cu susţinerea majorităţii românilor”, a scris Klaus Iohannis, marţi, pe Facebook.</p>
      <p>Şeful statului a adăugat că Viorica Dăncilă este prezidenţiabilul unui partid care acum mimează democraţia, după ce PSD a sfidat valorile democratice, făcând „scut în faţa corupţilor şi penalilor”.</p>
      <p>„Nu poate exista însă nicio dezbatere cu un candidat al unui partid care a guvernat împotriva românilor trei ani de zile. Nu poate fi niciun schimb de idei cu reprezentanta unui PSD nereformat, care a călcat în picioare statul de drept, care a vrut ca România să deraieze de la parcursul său european doar pentru beneficiul unei clici de infractori. Vorbim de candidata unui partid care acum mimează democraţia, după ce a sfidat sistematic valorile şi principiile democratice, care i-a umilit pe români, care s-a făcut scut în faţa corupţilor şi penalilor în toţi aceşti ani. Nu trebuie să uităm nicio clipă cine este PSD şi care este pericolul pe care îl reprezintă pentru viitorul României, oricât ar vrea acum să fugă de responsabilitate şi să încerce să ne dezbine prin tot soiul de tertipuri!”, a conchis Iohannis.</p>
      <p>Viorica Dăncilă l-a provocat pe Klaus Iohannis la cel puţin două dezbateri electorale în campania dinaintea celui de-al doilea tur al prezidenţialelor, însă preşedintele României a refuzat.</p>
      <p>Campanie electorală începe pe 15 noiembrie şi se încheie pe 23 noiembrie, ora 7.00.</p>
    </article>
  </body>
</html>