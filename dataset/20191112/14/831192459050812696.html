<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/papa-themis-o-atheos-marxistis-rok-star-poy-epaize-me-rolling-stones-kai-beatles-i-apisteyti-istoria-kai-i-tarachodis-zoi-toy-mpasista-poy-charise-tin-kardia-toy-stoys-ftochoys/"/>
    <meta property="og:site_name" content="europost.gr"/>
    <meta property="article:published_time" content="2019-11-12T14:30:12+00:00"/>
    <meta property="og:title" content="Παπά Θέμης: Ο άθεος, μαρξιστής, ροκ σταρ που έπαιζε με Rolling stones και Beatles! Η απίστευτη ιστορία και η ταραχώδης ζωή του μπασίστα που χάρισε την καρδιά του στους φτωχούς!"/>
    <meta property="og:description" content="Ο παπά Θέμης είναι ο Έλληνας ροκ σταρ, ο οποίος εμφανίσθηκε στη σκηνή με τους Rolling stones και τους Beatles. Έγινε ιεραπόστολος και πολεμά τον Έμπολα στη Σιέρα Λεόνε. Η ζωή του, τράβηξε το ενδιαφέρον"/>
  </head>
  <body>
    <article>
      <h1>Παπά Θέμης: Ο άθεος, μαρξιστής, ροκ σταρ που έπαιζε με Rolling stones και Beatles! Η απίστευτη ιστορία και η ταραχώδης ζωή του μπασίστα που χάρισε την καρδιά του στους φτωχούς!</h1>
      <address>
        <time datetime="2019-11-12T14:30:12+00:00">12 Nov 2019, 14:30</time>
      </address>
      <p>Ο παπά Θέμης είναι ο Έλληνας ροκ σταρ, ο οποίος εμφανίσθηκε στη σκηνή με τους Rolling stones και τους Beatles. Έγινε ιεραπόστολος και πολεμά τον Έμπολα στη Σιέρα Λεόνε. Η ζωή του, τράβηξε το ενδιαφέρον ακόμα και του Χόλιγουντ.</p>
      <p>Η ζωή του ιεραπόστολου, πατέρα Θεμιστοκλή Αδαμόπουλου, χωράει από μόνη της τις ζωές πολλών ανθρώπων μαζί και άλλες τόσες, που οι περισσότεροι δεν θα ζήσουμε ποτέ.</p>
      <p>Στα νιάτα του υπήρξε ροκ σταρ, που έπαιξε στην ίδια σκηνή με τους Rolling Stones και τους Beatles, άθεος, μαρξιστής, νέος με αξιοζήλευτη μόρφωση, υπέρμαχος της κοινωνικής δικαιοσύνης, που διαδήλωνε για τα δικαιώματα των αδύναμων και ακαδημαϊκός με πολλά υποσχόμενη καριέρα.</p>
      <p>Όλα αυτά ανήκουν στο παρελθόν, αφού τα τελευταία χρόνια ηγείται της Ορθόδοξης Ιεραποστολής στη Σιέρα Λεόνε.</p>
      <p>Η «απίστευτη ιστορία του πατέρα Θέμη» τράβηξε την προσοχή του Hollywood και είναι στα σκαριά η παραγωγή ταινίας για τη ζωή του.</p>
      <p>Ο νεαρός μπασίστας των Flies, που «χάρισε» την καρδιά του στους φτωχούς</p>
      <p>Γεννημένος το 1945 στην Αλεξάνδρεια της Αιγύπτου, από Έλληνες γονείς και καταγωγή των παππούδων του από τον Βόλο και τη Σάμο, ο πατήρ Θέμης μεγάλωσε στην Αυστραλία, όπου έζησε τα περισσότερα χρόνια της ζωής του.</p>
      <p>Ως νέος, υπήρξε επικεφαλής του συγκροτήματος «The Flies», του οποίου το όνομα εμπνεύστηκε, σκεπτόμενος «αν μπορούν να κάνουν τόση επιτυχία τα «Σκαθάρια», γιατί να μην μπορούν και οι «μύγες» και πράγματι, βρέθηκε στην ίδια σκηνή με τα θρυλικά σκαθάρια, τους Beatles, αλλά και τους Rolling Stones, στην πρώτη τους περιοδεία στην Αυστραλία, το 1965, στο Palais Theatre, της St.Kilda.</p>
      <figure>
        <iframe src="https://www.youtube.com/embed/WczV8JmjOfE" width="696" height="392" data-service="Youtube" scrolling="no"/>
      </figure>
      <p>Παρά την ταραχώδη ζωή του ροκ σταρ, μελετούσε τις θρησκείες, για να βρει απαντήσεις στα υπαρξιακά του ερωτήματα. Πιστεύοντας πως «η μόρφωση είναι το μεγαλύτερο όπλο του ανθρώπου», μελέτησε τη Θεολογία και πήρε το πτυχίο του από την Καθολική Θεολογική Σχολή «Corpus Christi».</p>
      <p>Φοίτησε στη Θεολογική Σχολή του Τιμίου Σταυρού στη Βοστόνη. Μελέτησε την Εβραϊκή και Αρχαία ελληνική στο Πανεπιστήμιο Harvard.</p>
      <p>Στη συνέχεια, πήρε το ντοκτορά του στη Θεολογία από το Πανεπιστήμιο Princeton και επέστρεψε στην Αυστραλία, όπου από το 1988 μέχρι το 1998 δίδαξε στη Θεολογική Σχολή του Σίδνεϊ «Άγιος Αντρέας» και στο Πανεπιστήμιο του Σίδνεϊ Θεολογία και την Αρχαία Αιγυπτιακή Γλώσσα, την Κοπτική.</p>
      <p>Οι σπουδές και οι γνώσεις του αυτές όμως, «ξύπνησαν» μέσα του τον πόθο να παλέψει δίπλα στους φτωχούς, για να κάνει πιο ανθρώπινες τις συνθήκες ζωής τους. Έτσι, με «οδηγό» το έργο της Μητέρας Τερέζας, το 1972 άφησε στην άκρη την πολλά υποσχόμενη ακαδημαϊκή καριέρα, τη θέση που του εξασφάλιζε έναν καλό μισθό, πέταξε τα κοστούμια και τις γραβάτες, φόρεσε ράσα και έγινε ιεραπόστολος, αρχίζοντας μία νέα, μία τελείως άλλη ζωή.</p>
      <p>Το 1999 ξεκίνησε το έργο του στην Κένυα, με την εντολή του μακαριστού πατριάρχη Αλεξανδρείας και πάσης Αφρικής, κυρού Πέτρου, αφού χειροτονήθηκε διάκος, ιερέας και μετά αρχιμανδρίτης. Εκεί ίδρυσε το πρώτο πανεπιστημιακό ορθόδοξο κολέγιο, το Orthodox Teacher’s College of Africa.</p>
      <figure>
        <iframe src="https://www.youtube.com/embed/JnDlim3mYds" width="696" height="392" data-service="Youtube" scrolling="no"/>
      </figure>
      <p>Από το 2007, ο πατριάρχης Θεόδωρος του έδωσε εντολή να πάει στη Δυτ. Αφρική, στη Sierra Leone. Εκεί βίωσε συγκλονιστικές στιγμές, με φόντο ανατριχιαστικές εικόνες. Ο εμφύλιος πόλεμος άφησε πίσω του ανθρώπους ακρωτηριασμένους και παραμορφωμένους.</p>
      <p>Την προσοχή και αγάπη του τράβηξαν τα θύματα αυτού του πολέμου, αλλά και οι γυναίκες στις φυλακές του Freetown, στις οποίες αγοράζει από μία ραπτομηχανή, για να μπορέσουν να εργαστούν και να ζήσουν τα παιδιά τους, μετά την αποφυλάκισή τους.</p>
      <p>Πηγή: mixanitouxronou.gr</p>
    </article>
  </body>
</html>