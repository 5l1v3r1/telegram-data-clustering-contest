<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89410"/>
    <meta property="og:site_name" content="Denník politika"/>
    <meta property="article:published_time" content="2019-11-12T14:35:08+00:00"/>
    <meta property="og:title" content="Vysoké aj Nízke Tatry zasiahne silná víchrica, vydali aj výstrahu tretieho stupňa"/>
    <meta property="og:description" content="12.11.2019 (Webnoviny.sk) – Vysoké aj Nízke Tatry zasiahne v utorok večer silná víchrica, ktorá potrvá až do noci. Slovenský hydrometeorologický ústav (SHMÚ) vydal výstrahu najvyššieho, 3. stupňa pred silným vetrom v horách pre okresy Tvrdošín, Brezno, Liptovský Mikuláš a Poprad. Na hrebeni hôr očakávajú meteorológovia výskyt silného vetra, ktorý môže dosiahnuť v nárazoch rýchlosť 45 až 50 m/s, čo je 160 až 180 km/h."/>
  </head>
  <body>
    <article>
      <h1>Vysoké aj Nízke Tatry zasiahne silná víchrica, vydali aj výstrahu tretieho stupňa</h1>
      <address><time datetime="2019-11-12T14:35:08+00:00">12 Nov 2019, 14:35</time> by <a rel="author">Webnoviny</a></address>
      <p>12.11.2019 (Webnoviny.sk) – Vysoké aj Nízke Tatry zasiahne v utorok večer silná víchrica, ktorá potrvá až do noci. Slovenský hydrometeorologický ústav (SHMÚ) vydal výstrahu najvyššieho, 3. stupňa pred silným vetrom v horách pre okresy Tvrdošín, Brezno, Liptovský Mikuláš a Poprad. Na hrebeni hôr očakávajú meteorológovia výskyt silného vetra, ktorý môže dosiahnuť v nárazoch rýchlosť 45 až 50 m/s, čo je 160 až 180 km/h.</p>
      <p>Takýto vietor podľa SHMÚ predstavuje veľké nebezpečenstvo pre ľudské aktivity, najmä pre pešiu turistiku a horolezectvo. Výstraha trvá od utorka od 18:00 do 2:00 v noci. Pre okresy Ružomberok a Banská Bystrica platí výstraha 2. stupňa pred silným vetrom na horách.</p>
      <p>V okresoch Ružomberok, Liptovský Mikuláš, Brezno, Rimavská Sobota, Revúca a Rožňava hrozí nárast vodných hladín na tokoch. Ako píše Slovenský hydrometeorologický ústav (SHMÚ) na svojej oficiálnej webovej stránke, hydrologická výstraha prvého stupňa platí od stredy polnoci do štvrtka do 14:00.</p>
      <p>„<i>Vzhľadom na očakávaný trvalý dážď a nasýtenosť povodí je predpoklad výrazného vzostupu vodných hladín na tokoch s možnosťou dosiahnutia a prekročenia vodných stavov zodpovedajúcich stupňom povodňovej aktivity. Vývoj hydrologickej situácie bude priebežne aktualizovaný</i>,“ informuje SHMÚ.</p>
      <p>Viac k témam: <a href="https://www.webnoviny.sk/tag/silny-vietor/"><u>silný vietor</u></a>, <a href="https://www.webnoviny.sk/tag/vichrica/"><u>víchrica</u></a><br/>Zdroj: Webnoviny.sk – <a href="https://www.webnoviny.sk/vysoke-aj-nizke-tatry-zasiahne-silna-vichrica-vydali-aj-vystrahu-tretieho-stupna/"><u>Vysoké aj Nízke Tatry zasiahne silná víchrica, vydali aj výstrahu tretieho stupňa</u></a> © SITA Všetky práva vyhradené.</p>
    </article>
  </body>
</html>