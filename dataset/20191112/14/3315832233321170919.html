<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/a035a2aeba7548cf/gligor-avem-un-plahotniuc-versiunea-2-0-camuflata-in-ambalaj-de-guvern-tehnocrat.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T14:21:07+00:00"/>
    <meta property="og:title" content="Gligor: „Avem un Plahotniuc versiunea 2.0, camuflată în ambalaj de Guvern tehnocrat”"/>
    <meta property="og:description" content="Un așa-zis guvern tehnocrat este o minciună, în realitate vom avea un guvern PSRM, susținut de PD. De această părere este juristul Ștefan Gligor, expert în politici publice."/>
  </head>
  <body>
    <article>
      <h1>Gligor: „Avem un Plahotniuc versiunea 2.0, camuflată în ambalaj de Guvern tehnocrat”</h1>
      <address><time datetime="2019-11-12T14:21:07+00:00">12 Nov 2019, 14:21</time> by <a rel="author">Jurnal.md</a></address>
      <p>
        <b>Un așa-zis guvern tehnocrat este o minciună, în realitate vom avea un guvern PSRM, susținut de PD. De această părere este juristul Ștefan Gligor, expert în politici publice.</b>
      </p>
      <p>„Existau mai multe informații în ultimele săptămâni că PSRM negociază cu PD crearea unui guvern minoritar. Când Maia Sandu a venit cu acest contraatac, am crezut că este unul curajos, dar riscant, reieșind din circumstanțele care se vehiculau. Oricum, verticalitatea este un lucru de salutat în orice situație. Pe mine altceva m-a lăsat stupefiat - că nu s-a tras linia din prima în situația legată de trucarea concursurilor”, a declarat Gligor, în cadrul unei ediții speciale la Jurnal TV.</p>
      <p>Expertul a mai spus că Dodon face acum totul pentru a pune mâna pe toate instituțiile statului.</p>
      <p>„Igor Dodon astăzi are ca scop obținerea controlului absolut asupra întregului Guvern, asupra justiției, avem un Plahotniuc versiunea 2.0, dar camuflată într-un ambalaj numit guvern tehnocrat. Oamenii să nu se prindă în acest fals, va fi guvern PSRM susținut de PD”, a mai spus juristul.</p>
      <p>„Noi am fost foarte aproape de o răsturnare de situație în lupta antioligarhică. PSRM și Dodon au trădat obligația de luptă antioligarhică și tragerea la răspundere penală a celor care au comis furtul miliardului, spălări de bani, care au stat în spatele schemelor de contrabandă”, a adăugat Ștefan Gligor.</p>
      <p>Cât despre lupta pentru funcția de procuror general, juristul a spus că socialiștii ar miza pe mai mulți candidați. Gligor a mai zis că s-a abținut de la comentarii după ce a fost exclus din concurs anume pentru a nu da prilej de discuții socialiștilor.</p>
      <p>„În acest concurs sunt mai mulți candidați pe care mizează PSRM. Ei, spre deosebire de cei din ACUM, nu joacă cu mănuși albe. Au pus mai multe persoane pe care mizează. (...) Pericolul să cadă Guvernul era real și n-am vrut să lovesc în concurs ca să nu dau pretext socialiștilor, de aceea am deviat discuția”, a mai spus Ștefan Gligor.</p>
    </article>
  </body>
</html>