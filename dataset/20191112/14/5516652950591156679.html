<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425642/m-konsolas-xekinoyn-entatikoi-elegxoi-gia-tis-paranomes-metafores"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T14:00:02+00:00"/>
    <meta property="og:title" content="Μ. Κόνσολας: «Ξεκινούν εντατικοί έλεγχοι για τις παράνομες μεταφορές»"/>
    <meta property="og:description" content="Στο κλαδικό συμβούλιο της Πανελλήνιας Ομοσπονδίας Ταξί, παρευρέθηκε ο Υφυπουργός Τουρισμού και Βουλευτής Δωδεκανήσου, κ. Μάνος Κόνσολας, που είχε την ευκαιρία να ακούσει τις προτάσεις του κλάδου, αλλά και να αναφερθεί στην πολιτική του Υπουργείου Τουρισμού και της κυβέρνησης."/>
  </head>
  <body>
    <article>
      <h1>Μ. Κόνσολας: «Ξεκινούν εντατικοί έλεγχοι για τις παράνομες μεταφορές»</h1>
      <address>
        <time datetime="2019-11-12T14:00:02+00:00">12 Nov 2019, 14:00</time>
      </address>
      <p>
        <b>Στο κλαδικό συμβούλιο της Πανελλήνιας Ομοσπονδίας Ταξί, παρευρέθηκε ο Υφυπουργός Τουρισμού και Βουλευτής Δωδεκανήσου, κ. Μάνος Κόνσολας, που είχε την ευκαιρία να ακούσει τις προτάσεις του κλάδου, αλλά και να αναφερθεί στην πολιτική του Υπουργείου Τουρισμού και της κυβέρνησης.</b>
      </p>
      <p>Ο κ. Κόνσολας τόνισε ότι το έργο που προσφέρει ο κλάδος συνδέεται με την τουριστική ταυτότητα του τόπου μας, αφού η καλύτερη εξυπηρέτηση του επισκέπτη πιστώνεται στους επαγγελματίες του κλάδου και λειτουργεί προς όφελος του τουρισμού.</p>
      <p>Δεσμεύτηκε για την εντατικοποίηση των ελέγχων με μόνιμο ελεγκτικό μηχανισμό για να αντιμετωπιστεί το πρόβλημα της υποκλοπής του μεταφορικού έργου, από το οποίο υπάρχει απώλεια τεράστιων εσόδων, ενώ αναφέρθηκε στην αξιοποίηση της ψηφιακής πλατφόρμας για τις συμβάσεις των επιβατηγών ιδιωτικής χρήσης οχημάτων, η οποία λειτουργεί από τις αρχές του Σεπτέμβρη.</p>
      <p>Με την πλήρη επιχειρησιακή λειτουργία ψηφιακού μητρώου, διευκολύνονται τα αρμόδια όργανα για τη διενέργεια των ελέγχων των Επιβατηγών Ιδιωτικής Χρήσης που εκμισθώνονται με οδηγό. Στο πλαίσιο αυτής της τουριστικής υπηρεσίας, που πρέπει να παρέχεται κάτω από αυστηρό έλεγχο, χρειάζεται και η ενίσχυση της τουριστικής αστυνόμευσης, κάτι που έχει ήδη τεθεί από τον κ. Κόνσολα, στην ηγεσία του Υπουργείου Προστασίας του Πολίτη.</p>
      <p>Έκανε, επίσης, λόγο για τη μείωση των φόρων με το νέο φορολογικό νομοσχέδιο που θα ψηφιστεί μέσα στο Νοέμβριο, αλλά και για μια νέα δέσμη κινήτρων για την αντικατάσταση των γερασμένων και παλαιάς τεχνολογίας οχημάτων και την αγορά νέων οχημάτων αντιρρυπαντικής τεχνολογίας.</p>
      <p>Παράλληλα, τόνισε ότι η κυβέρνηση είναι έτοιμη να βελτιώσει το θεσμικό πλαίσιο που αφορά στον κλάδο και το μεταφορικό έργο. Αυτό θα γίνει μόνο μέσα από ανοιχτό και ισότιμο διάλογο.</p>
    </article>
  </body>
</html>