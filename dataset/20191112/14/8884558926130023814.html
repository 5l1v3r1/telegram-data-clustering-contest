<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/oglas/barvita-zidna-poslikava-v-srediscu-nove-gorice"/>
    <meta property="og:site_name" content="Primorske novice"/>
    <meta property="article:published_time" content="2019-11-12T14:01:34+00:00"/>
    <meta property="og:title" content="Barvita zidna poslikava v središču Nove Gorice"/>
    <meta property="og:description" content="V začetku oktobra smo v Novi Gorici slovesno odprli zidno poslikavo nad krožiščem v neposredni bližini nakupovalnega središča Qlandia, ki so jo ustvarili dva tuja umetnika, Jaime Rodriguez Inungaray iz Mehike, ki že 14 let živi in ustvarja v Nemčiji, in Luis Alejandro Vasquez Aliaga, znan kot Tin Tin, iz Bolivije, ter mlada slovenska umetnica Veronika Hozjan iz Kneže pri Mostu na Soči."/>
  </head>
  <body>
    <article>
      <h1>Barvita zidna poslikava v središču Nove Gorice</h1>
      <address><time datetime="2019-11-12T14:01:34+00:00">12 Nov 2019, 14:01</time> by <a rel="author">Oglasno Sporočilo</a></address>
      <figure>
        <img src="https://static.primorske.si/foto/highres/priloge/719388_90.jpg"/>
      </figure>
      <p>V začetku oktobra smo v Novi Gorici slovesno odprli <b>zidno poslikavo nad krožiščem v neposredni bližini nakupovalnega središča Qlandia</b>, ki so jo ustvarili dva tuja umetnika, <b>Jaime Rodriguez Inungaray</b> iz Mehike, ki že 14 let živi in ustvarja v Nemčiji, in <b>Luis Alejandro Vasquez Aliaga</b>, znan kot Tin Tin, iz Bolivije, ter mlada slovenska umetnica <b>Veronika Hozjan</b> iz Kneže pri Mostu na Soči.</p>
      <figure>
        <img src="https://static.primorske.si/foto/lowres/priloge/719388_poslikava98.jpg"/>
      </figure>
      <p>Zidna poslikava je plod projekta CULPEER4CHANGE, v katerem se je prek 30 učencev goriških osnovnih šol odzvalo vabilu novogoriške mestne občine, se udeleževalo umetniških delavnic v Mladinskem centru Nova Gorica in umetnikom pomagalo pri slikanju zidne poslikave.</p>
      <h3>Umetnost je jezik vseh</h3>
      <p>V procesu ustvarjanja so sodelujoči spoznali, da ni potrebno vedno obvladati jezika drugega, da bi se razumeli, saj je umetnost univerzalni jezik, dostopen vsem ljudem. Ustvarjanje zidne poslikave je nemalokrat pritegnilo pozornost mimoidočih, ki so navdušeno fotografirali nastajajočo kompozicijo. Poslikava bo v bodoče pozdravljala tako meščane kot tudi obiskovalce Nove Gorice ter jih nagovarjala k razmisleku o skrbi za okolje.</p>
      <figure>
        <img src="https://static.primorske.si/foto/lowres/priloge/719388_85.jpg"/>
      </figure>
      <p>Poleg delavnic in ustvarjanja v Novi Gorici so trije umetniki vodili umetniške delavnice ter jezikovno delavnico tudi na drugih slovenskih šolah, na katerih so ustvarili manjše zidne poslikave.</p>
      <h3>Sporočilo Bolivijske gledališke skupine</h3>
      <p>V okviru projekta je v novogoriškem mestnem parku Borov gozdiček nastopila <b>bolivijska gledališka skupina »Teatro Trono</b>«. Mladi Bolivijci so predstavili izjemno izvirno in navdihujočo predstavo z naslovom <b>Vrnitev h koreninam</b>, ki seže onkraj jezikovnega sporazumevanja.</p>
      <figure>
        <img src="https://static.primorske.si/foto/lowres/priloge/719388_79.jpg"/>
      </figure>
      <p>Sporočilo odseva aktualno dogajanje tako na lokalni kot na globalni ravni, kjer gonilno silo predstavljajo predvsem mladi. Sporočajo nam, da moramo poskrbeti za naš svet in ga čim boljšega predati mlajšim generacijam. Bolivijska skupina je nastopila na petih slovenskih šolah, tudi na Osnovni šoli Branik, ki se je izkazala kot izjemno odprta šola, ki želi svojim učencem omogočiti vpogled v drugačno kulturo in gledališko umetnost.</p>
      <figure>
        <img src="https://static.primorske.si/foto/lowres/priloge/719388_52.jpg"/>
      </figure>
      <p><b>Prihodnje leto junija</b> bo Mestna občina Nova Gorica gostila <b>umetniško skupino</b> iz <b>Južnoafriške republike</b>, septembra pa še umetniško <b>skupino iz Peruja</b>.</p>
      <h3>Mednarodni projekt CULPEER4CHANGE - pomen</h3>
      <p><b>Mestna občina Nova Gorica</b> in <b>Društvo Humanitas iz Ljubljane</b> sta partnerja mednarodnega projekta CULPEER4CHANGE, v katerem sodelujejo še partnerji iz Nemčije, Danske, Bolgarije, Luksemburga, Italije, Poljske, Avstrije, Bolivije in Tanzanije. V sodelovanju s priznanimi mladimi umetniki iz Azije, Afrike, Srednje in Latinske Amerike želijo vpeljati v šole nov koncept poučevanja z delavnicami ter gledališkimi predstavami za mlade v Evropi. Oblikujejo ustvarjalne predstave s političnimi sporočili in razpravami o tem, kako postati bolj dejavni v današnji družbi. Osrednje teme delavnic in predstav so boj proti podnebnim spremembam, zaščita otrokovih pravic in upravljanje migracij.</p>
      <figure>
        <img src="https://static.primorske.si/foto/lowres/priloge/719388_poslikavalogotipi.jpg"/>
      </figure>
      <figure>
        <img src="https://static.primorske.si/foto/lowres/priloge/719388_poslikavalogo.jpg"/>
      </figure>
      <figure>
        <img src="https://static.primorske.si/foto/lowres/gnweb/719388_poslikavelogoeu.jpg"/>
        <figcaption>Sofinancira Evropska unija/ Co-funded by the European Union</figcaption>
      </figure>
    </article>
  </body>
</html>