<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546829.html/%D9%82%D8%B5%D9%88%D8%B1-%D9%BE%D8%B2%D8%B4%DA%A9%DB%8C-%D8%AF%D8%B1-%D9%85%D8%B1%DA%AF-%D9%85%D8%A7%D8%AF%D8%B1-%D8%A8%D8%A7%D8%B1%D8%AF%D8%A7%D8%B1-%D8%AF%D8%B1-%DA%A9%D9%87%D9%86%D9%88%D8%AC"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T14:43:00+00:00"/>
    <meta property="og:title" content="قصور پزشکی در مرگ مادر باردار در کهنوج"/>
    <meta property="og:description" content="رئیس دادگستری شهرستان کهنوج محکومیت پزشک متخصص زنان به اتهام قصور در مرگ مادر باردار کهنوجی را تشریح کرد."/>
  </head>
  <body>
    <article>
      <h1>قصور پزشکی در مرگ مادر باردار در کهنوج</h1>
      <address>
        <time datetime="2019-11-12T14:43:00+00:00">12 Nov 2019, 14:43</time>
      </address>
      <p>رئیس دادگستری شهرستان کهنوج محکومیت پزشک متخصص زنان به اتهام قصور در مرگ مادر باردار کهنوجی را تشریح کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سهراب سالاری، در تشریح این خبر گفت: چندی قبل خانواده زن جوانی که پس از زایمان به دلیل مراقبت ناکافی کادر درمانی بیمارستان جانش را از دست داده بود، برای شکایت به شعبه ۱۰۱ دادگاه کیفری ۲ شهر کهنوج رفته و خواهان رسیدگی به پرونده و شناسایی مقصران این ماجرا شدند.</p>
      <p>  وی ادامه داد: با شروع تحقیقات و براساس نظریه کمیسیون پزشکی سرانجام مشخص شد پزشک متخصص زنان و زایمان، ۲ پرستار و یک ماما به دلیل مراقبت نامناسب از بیمار بعد از زایمان به اتهام قتل غیرعمدی ناشی از قصور پزشکی به میزان ۸۰ درصد مقصر هستند.   سالاری بیان کرد: قاضی پرونده پس از شنیدن اظهارات طرفین، دفاعیات متهمان و مدارک و اسناد پرونده، ماما و دو پرستار را به پرداخت ۳۰ درصد دیه کامل زن مسلمان به طور مشترک و متخصص زنان و زایمان را به پرداخت ۵۰ درصد دیه کامل زن مسلمان محکوم کرد.   وی تصریح کرد: از جنبه عمومی جرم نیز هر یک از متهمان به تحمل یک سال حبس تعزیری محکوم شدند، اما با توجه به موقعیت اجتماعی متهمان و اینکه سابقه کیفری نداشته و جرم غیرعمدی مرتکب شده‌اند، مامای خاطی را به نگارش مقاله‌ای با موضوع راه‌های پیشگیری از مرگ و میر نوزاد و مادر ناشی از سزارین، هر یک از پرستاران خاطی را به نگارش مقاله‌هایی با موضوع حیطه مسئولیت پزشک و پرستار و بررسی عوامل غیرانسانی در مرگ و میر مادر و نوزاد در جریان سزارین با رویکرد پیشگیرانه محکوم کردند که این مقالات باید به تأیید سه نفر از اعضای هیأت علمی دانشگاه علوم پزشکی شهرستان جیرفت برسد.   رئیس دادگستری شهرستان کهنوج ادامه داد: متخصص زنان و زایمان نیز به برگزاری دوره آموزشی ۲۰ روزه، روزانه دو ساعت با موضوع مراقبت‌های ویژه دوران بارداری برای بانوان شهرستان کهنوج تحت نظارت رئیس مرکز بهداشت شهرستان کهنوج ملزم شده است، در صورتی که هر یک از متهمان در اجرای این احکام قصور کنند، مجازات حبس برایشان اعمال خواهد شد. منبع: ایلنا</p>
    </article>
  </body>
</html>