<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/sprava-bronezhiletiv-minoboroni-zastupilosya-za-marchenko-novini-ukrajini-50053089.html"/>
    <meta property="og:site_name" content="НВ"/>
    <meta property="article:published_time" content="2019-11-12T14:13:00+00:00"/>
    <meta property="og:title" content="Арешт викликає подив: Міноборони заступилося за генерала Марченка"/>
    <meta property="og:description" content="Міністерство оборони України заявило, що арешт генерала Дмитра Марченка, який є одним з фігурантів справи щодо бронежилетів для ЗСУ, «викликає подив»."/>
  </head>
  <body>
    <article>
      <h1>Арешт викликає подив: Міноборони заступилося за генерала Марченка</h1>
      <h2>Міністерство оборони України заявило, що арешт генерала Дмитра Марченка, який є одним з фігурантів справи щодо бронежилетів для ЗСУ, «викликає подив».</h2>
      <address>
        <time datetime="2019-11-12T14:13:00+00:00">12 Nov 2019, 14:13</time>
      </address>
      <p>Про це йдеться у заяві відомства у Facebook.</p>
      <p>«Викликає подив той факт, що Дмитру Марченку було обрано саме такий запобіжний захід, не дивлячись на те, що він не переховувався і співпрацював зі слідством, є бойовим офіцером, учасником оборони ДАП, позитивно характеризується по службі, а також те, що судом не було прийнято до уваги пропозицію кількох народних депутатів і Героїв України щодо взяття Дмитра на поруки», — зазначили у Міноборони.</p>
      <p>Читайте також:<br/><a href="https://nv.ua/ukr/ukraine/politics/yevrosolidarnosti-nazvala-spravu-marchenko-sfabrikovanimi-novini-ukrajini-50052979.html">&amp;nbspЄвросолідарність назвала справу генерала Марченка спробою дискредитувати реформу ЗСУ</a></p>
      <p>При цьому там додали, що зацікавлені «в об'єктивному та компетентному розслідуванні справи» і готові «надати всебічне сприяння слідству».</p>
      <p>Раніше повідомлялося, що Держбюро розслідувань <a href="https://nv.ua/ukr/ukraine/events/sprava-bronezhiletiv-korsar-dbr-povidomilo-pro-pidozru-p-yati-top-chinovnikam-minoboroni-novini-ukrajini-50051740.html">повідомило про підозру п’яти топ-чиновникам Міноборони.</a></p>
      <p>За даними ДБР, вони причетні до закупівель 20 тисяч бронежилетів вартістю 176 млн гривень, 7 тисяч з яких виявилися «бракованими».</p>
      <p>Пізніше за даною справою було <a href="https://nv.ua/ukr/ukraine/events/sprava-pro-brakovani-bronezhileti-generala-marchenka-zaareshtuvali-novini-ukrajini-50052877.html">заарештовано начальника Головного управління розвитку і супроводу матеріального забезпечення ЗСУ Дмитра Марченка</a>.</p>
    </article>
  </body>
</html>