<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191112-zakon-pro-vykryvachiv-yak-zdaty-koruptsionera-ta-otrymaty-groshi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-12T14:03:10+00:00"/>
    <meta property="og:title" content="Закон про викривачів: як здати корупціонера та отримати гроші"/>
    <meta property="og:description" content="Верховна Рада прийняла закон про здачу корупціонерів за гроші. Треба лише подати заяву на того, кого підозрюєш в отриманні хабаря в особливо великих розмірах. Інформацію можна надавати й анонімно."/>
  </head>
  <body>
    <article>
      <h1>Закон про викривачів: як здати корупціонера та отримати гроші</h1>
      <address>
        <time datetime="2019-11-12T14:03:10+00:00">12 Nov 2019, 14:03</time>
      </address>
      <p><b>Верховна Рада прийняла закон про здачу корупціонерів за гроші</b>. Треба лише подати заяву на того, кого підозрюєш в отриманні хабаря в особливо великих розмірах. Інформацію можна надавати й анонімно.</p>
      <p>Навіть серед депутатів, які голосували за закон, одностайності немає. <b>Для одних – це крок вперед, а для інших – повернення до радянських часів</b>.</p>
      <p><b>Читайте:</b> <a href="https://fakty.com.ua/ua/videos/skasuvannya-moratoriyu-reaktsiya-pogodzhuvalnoyi-rady-na-propozytsiyu-goncharuka/">Скасування мораторію: реакція Погоджувальної ради на пропозицію Гончарука</a></p>
      <p>Більшість народних обранців анонімки не лякають. Хоча є <b>в парламенті й такі, хто на анонімки реагує як на вогонь</b>.</p>
      <p>Винагороди вистачить на все, бо <b>претендувати можна на 10% від розміру збитків, завданих корупціонером</b>. Але відкриватимуть кримінальні справи тільки тоді, коли незаконні прибутки будуть не меншими за 10 млн грн.</p>
      <p><b>За законом, викривач максимально може отримати 12,5 млн грн</b>. Утім, щоб отримати винагороду інформатору доведеться попотіти, бо процедура передбачає довгий юридичний шлях.</p>
      <p>Викривачів держава обіцяє захищати, <b>при необхідності їм нададуть адвоката та охорону</b>. Така система працює в багатьох країнах світу.</p>
      <p>В НАЗК пояснюють, як будуть зберігати анонімність інформатора. Для цього <b>створять зашифровані канали передачі матеріалів</b>. Щоправда, претендувати на винагороду анонім не зможе.</p>
      <figure>
        <iframe src="https://www.youtube.com/embed/I-mYxrLPmyI" width="560" height="315" data-service="Youtube" scrolling="no"/>
      </figure>
      <p><b>На перевірку доказів відводиться 45 днів</b>, а вони зможуть стати решетом, через яке прослизне будь-який корупціонер. До того ж цілковитої гарантії, що вдасться сховатися від тих, проти кого будеш свідчити не дають.</p>
      <blockquote>Також одне слабке місце нового закону – це <b>використання заяв інформаторів, як інструменту</b> зведення рахунків із конкурентами.</blockquote>
      <p>Та ключова проблема – це те, що займатися антикорупційною діяльністю в Україні небезпечно. Коли дійде до справи, то <b>гарантована законом охорона може виявитися порожніми обіцянками</b>.</p>
      <p>Як це бути викривачкою в Україні <b>вже відчула на собі екс-співробітниця НАЗК Ганна Соломатіна</b>. У 2017 році вона надала свідчення про зловживання попередньої влади.</p>
      <p>Екс-чиновниця<b> звинуватила свого керівника Наталію Корчак у фальсифікаціях</b> перевірок електронних декларацій і оприлюднила переписку з куратором з Банкової.</p>
      <p>Але тоді цій справі ходу не дали. <b>Ганна Соломатіна каже, що досі озирається на вулиці</b>. ЇЇ прохання про охорону від держави так і не задовольнили.</p>
      <p>Якщо екс-співробітниці НАЗК не вдалося зрушити слідство з місця, то що вже говорити про звичайних людей. Після численних реформ судів, прокуратури та поліції – жодних гучних вироків корупціонерам. Бо <b>коли мова йде про мільйони, українська правоохорона система стає безсилою</b>.</p>
      <p>Нагадаємо, Верховна Рада <a href="https://fakty.com.ua/ua/ukraine/20191112-rada-vidpravyla-na-doopratsyuvannya-zakony-pro-skasuvannya-vijskovogo-zboru-i-finansuvannya-partij-z-derzhbyudzhetu/">відправила на доопрацювання</a> закони про скасування військового збору і фінансування партій.</p>
    </article>
  </body>
</html>