<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231758/"/>
    <meta property="og:site_name" content="Українська правда"/>
    <meta property="article:published_time" content="2019-11-12T14:35:29+00:00"/>
    <meta property="og:title" content="У Кучми заявили, що подолали всі перепони для зустрічі в Нормандському форматі"/>
    <meta property="og:description" content="На засіданні Тристоронньої контактної групи у Мінську у вівторок зняли всі перешкоди на шляху до зустрічі у Нормандському форматі на найвищому рівні."/>
  </head>
  <body>
    <article>
      <h1>У Кучми заявили, що подолали всі перепони для зустрічі в Нормандському форматі</h1>
      <address>
        <time datetime="2019-11-12T14:35:29+00:00">12 Nov 2019, 14:35</time>
      </address>
      <p>На засіданні Тристоронньої контактної групи у Мінську у вівторок зняли всі перешкоди на шляху до зустрічі у Нормандському форматі на найвищому рівні.</p>
      <p><b>Джерело: </b><a href="https://www.facebook.com/darka.olifer/posts/2521028438017243">Facebook-сторінка</a> прес-секретаря представника України в ТКГ, другого президента України Леоніда Кучми Дарки Оліфер.</p>
      <p><b>Пряма мова:</b> "Сьогодні на засіданні Тристоронньої контактної групи було знято всі перешкоди на шляху до зустрічі у Нормандському форматі на найвищому рівні - розведення сил та засобів в районі н.п. Золоте, Петрівське та Станиця Луганська стало останніми кроками в цьому напрямку.</p>
      <p>Проведення зустрічі лідерів країн Нормандської четвірки найближчим часом прискорить вирішення всіх актуальних питань з врегулювання конфлікту".</p>
      <p><b>Деталі: </b>Оліфер повідомила, що українська сторона наполягає на проведенні у середу, 13 листопада, відеоконференції засідання гуманітарної підгрупи.</p>
      <p><b>Що було раніше:</b> Раніше у Кремлі заявляли, що підготовка до саміту "нормандської четвірки "<a href="https://www.pravda.com.ua/rus/news/2019/10/22/7229751/">неможлива</a>" через нові підходи і запити однієї зі сторін". </p>
      <p>При цьому 3 листопада Пєсков заявив, що Путін зацікавлений у проведенні зустрічі з лідерами ФРН, Франції та України у "нормандському форматі" за умови <a href="https://www.pravda.com.ua/news/2019/11/3/7230877/">термінової необхідності</a>.</p>
      <p>Росія блокувала зустріч лідерів країн "нормандської четвірки", за результатами якої сторони можуть підписати документи, важливі для досягнення миру на Донбасі. Українська сторона виконала всі висунуті умови для зустрічі глав країн "Нормандського формату".</p>
      <p>
        <i>
          <b>Знати більше: </b>
        </i>
        <b>
          <i>
            <a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a>
          </i>
        </b>
      </p>
      <p>
        <i>
          <b>
            <a href="https://www.eurointegration.com.ua/articles/2019/09/19/7100928/">Українізація Штайнмаєра: як зробити ідею Кремля безпечною для України</a>
          </b>
        </i>
      </p>
      <p>
        <i>
          <b>
            <a href="https://www.eurointegration.com.ua/news/2019/10/14/7101866/">Пристайко: "нормандська зустріч" в листопаді – останній шанс "Мінська"</a>
          </b>
        </i>
      </p>
      <p>
        <i>
          <b>
            <a href="https://www.eurointegration.com.ua/news/2019/11/10/7102865/">"Нормандська зустріч" може відбутися 24 або 26 листопада – ЗМІ</a>
          </b>
        </i>
      </p>
      <p>
        <b>Передісторія:  </b>
      </p>
      <ul>
        <li>29 жовтня голова МЗС України заявив, що процес розведення сил і засобів у Золотому <a href="https://www.pravda.com.ua/news/2019/10/29/7230368/">стартував</a>, а 9 листопада розпочалося розведення у Петрівському.</li>
        <li>Росія висунула <a href="https://www.pravda.com.ua/news/2019/10/2/7227881/">умову для зустрічі</a> лідерів країн нормандського формату - підписати так звану "формулу Штайнмаєра".</li>
        <li>Розведення сил у Золотому і Петрівському - також одна з умов для проведення саміту "нормандської четвірки".</li>
      </ul>
      <related>
        <a href="https://www.pravda.com.ua/news/2019/11/12/7231753/"/>
        <a href="https://www.pravda.com.ua/news/2019/11/12/7231734/"/>
        <a href="https://www.pravda.com.ua/news/2019/11/12/7231716/"/>
      </related>
    </article>
  </body>
</html>