<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ncp-congress-press-conference-live-over-maharashtra-president-rule-2845672.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T14:20:22+00:00"/>
    <meta property="og:title" content="'शिवसेना को समर्थन पर अभी तक NCP कांग्रेस ने नहीं लिया कोई फैसला'"/>
    <meta property="og:description" content="एनसीपी और कांग्रेस की बैठक में सरकार बनाने पर कोई फैसला नहीं लिया गया है। महाराष्ट्र में सरकार बनाने को लेकर दोनों पार्टियों के बीच हुई बैठक के बाद एक प्रेस कॉन्फ्रेंस में यह जानकारी दी गई। प्रफुल्ल..."/>
  </head>
  <body>
    <article>
      <h1>'शिवसेना को समर्थन पर अभी तक NCP कांग्रेस ने नहीं लिया कोई फैसला'</h1>
      <address><time datetime="2019-11-12T14:20:22+00:00">12 Nov 2019, 14:20</time> by <a rel="author">लाइव हिन्दुस्तान टीम,मुंबई</a></address>
      <p>एनसीपी और कांग्रेस की बैठक में सरकार बनाने पर कोई फैसला नहीं लिया गया है। महाराष्ट्र में सरकार बनाने को लेकर दोनों पार्टियों के बीच हुई बैठक के बाद एक प्रेस कॉन्फ्रेंस में यह जानकारी दी गई। प्रफुल्ल पटेल ने कहा, "आज (मंगलवार, 12 नवंबर) को कांग्रेस और एनसीपी के वरिष्ठ नेताओं की बैठक हुई थी। मीटिंग में महाराष्ट्र के हालात पर चर्चा की गई और आगे भी सरकार बनाने की कवायद चलती रहेगी।"</p>
      <p>पटेल ने कहा कि "शिवसेना ने पहली बार 11 नवंबर को हमसे औपचारिक तौर पर संपर्क किया था। हम सभी मुद्दों पर विचार-विमर्श करेंगे और फिर निर्णय लेंगे।"</p>
      <figure>
        <iframe data-src="https://twitter.com/ANI/status/1194255946169511938?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>कांग्रेस और राकांपा ने मंगलवार को कहा कि उन्होंने महाराष्ट्र में सरकार बनाने के लिए शिवसेना को समर्थन देने के बारे में अभी तक कोई फैसला नहीं किया है, लेकिन वे इस बारे में आगे चर्चा जारी रखेंगे। कांग्रेस नेताओं के साथ संयुक्त संवाददाता सम्मेलन में राकांपा अध्यक्ष शरद पवार ने कहा कि दोनों दल चर्चा करेंगे और इस बात पर एक सहमति बनाएंगे कि शिवसेना को समर्थन देने के लिए नीतियां और कार्यक्रम क्या होंगे।</p>
      <p>संवाददाता सम्मेलन में कांग्रेस नेता अहमद पटेल, मल्लिकार्जुन खड़गे और के सी वेणुगोपाल मौजूद थे। पार्टी अध्यक्ष सोनिया गांधी ने इस मुद्दे पर राकांपा के साथ आगे और चर्चा करने के लिए इन नेताओं को नियुक्त किया है। उन्होंने कहा, ''हमने (कांग्रेस और राकांपा नेताओं) यह सुनिश्चित करने के लिए कि सरकार का कामकाज आराम से चले (संभावित) न्यूनतम साझा कार्यक्रम पर चर्चा की।"</p>
      <p>अहमद पटेल ने कहा कि शिवसेना ने समर्थन के लिए आधिकारिक रूप से सोमवार को कांग्रेस-राकांपा से संपर्क किया। शिवसेना द्वारा महाराष्ट्र में गैर-भाजपा सरकार बनाने की कोशिशों को उस समय झटका लगा जब अंतिम समय में कांग्रेस ने कहा कि वह उद्धव ठाकरे की अगुवाई वाली पार्टी को समर्थन देने के लिए राकांपा के साथ और चर्चा करना चाहती है।</p>
      <p><b>कांग्रेस-राकांपा प्रेस कॉन्फ्रेंस की अहम बातें</b><br/>1. कांग्रेस-राकांपा सरकार बनाने के लिए समर्थन मांगने के शिवसेना के प्रस्ताव पर सहमति तैयार करेंगे।<br/>2. कांग्रेस राकांपा और शिवसेना के बीच न्यूनतम साझा कार्यक्रम तय किए बगैर कोई अंतिम निर्णय नहीं किया जा सकता।<br/>3. समर्थन मांगने के शिवसेना के प्रस्ताव पर निर्णय करने से पहले सभी मुद्दों पर स्पष्टता होनी चाहिए।<br/>4. कांग्रेस-राकांपा ने मंगलवार को इस बात पर विचार किया गया कि न्यूनतम साझा कार्यक्रम और नीतियां कैसी हों।<br/>5. महाराष्ट्र में सरकार बनाने का दावा पेश करने से पहले नीतियों और कार्यक्रमों को अंतिम रूप देना आवश्यक।<br/>6. कांग्रेस नेता अहमद पटेल ने महाराष्ट्र में राष्ट्रपति शासन लगाने की आलोचना की, कहा कि कांग्रेस को मौका नहीं मिला।</p>
      <p>इससे पहले महाराष्ट्र में पिछले महीने हुए विधानसभा चुनाव के बाद से सरकार गठन को लेकर जारी गतिरोध के बीच मंगलवार (12 नवंबर) शाम राष्ट्रपति शासन लागू कर दिया गया। अधिकारियों ने बताया कि इससे पहले आज दिन में केंद्रीय मंत्रिमंडल ने राज्यपाल भगत सिंह कोश्यारी की रिपोर्ट पर राज्य में राष्ट्रपति शासन लगाने की सिफारिश की।</p>
      <p>उन्होंने कहा कि राष्ट्रपति रामनाथ कोविन्द ने महाराष्ट्र में राष्ट्रपति शासन लगाने की उद्घोषणा पर हस्ताक्षर कर दिए हैं। अधिकारियों ने कहा कि राज्य की विधानसभा निलंबित अवस्था में रहेगी। उनके अनुसार, राज्यपाल ने अपनी रिपोर्ट में कहा कि राज्य में ऐसी स्थिति उत्पन्न हो गई है कि चुनाव परिणाम घोषित होने के 15 दिन बाद भी एक स्थायी सरकार संभव नहीं है।</p>
      <p>
        <b>(इनपुट एजेंसी से भी)</b>
      </p>
    </article>
  </body>
</html>