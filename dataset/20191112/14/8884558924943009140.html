<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/beg-pred-policisti-se-je-koncal-v-potoku"/>
    <meta property="og:site_name" content="Primorske novice"/>
    <meta property="article:published_time" content="2019-11-12T14:29:15+00:00"/>
    <meta property="og:title" content="Beg pred policisti se je končal v potoku"/>
    <meta property="og:description" content="Včeraj okoli 21. ure so na regionalni cesti v Dolenjih Novakih policisti ustavljali voznika avtomobila, ki je vozil iz Cerknega proti Gorenjim Novakom. Voznik ni upošteval svetlobnih znakov policistov, ampak je še pospešil hitrost vožnje in nadaljeval z vožnjo proti Gorenjim Novakom. Voznik je pri vožnji skozi nepregledni ovinek na mokrem vozišču izgubil nadzor nad avtomobilom in trčil v lesen drog ob vozišču."/>
  </head>
  <body>
    <article>
      <h1>Beg pred policisti se je končal v potoku</h1>
      <address><time datetime="2019-11-12T14:29:15+00:00">12 Nov 2019, 14:29</time> by <a rel="author">Spletno uredništvo</a></address>
      <p>
        <b>Včeraj okoli 21. ure so na regionalni cesti v Dolenjih Novakih policisti ustavljali voznika avtomobila, ki je vozil iz Cerknega proti Gorenjim Novakom. Voznik ni upošteval svetlobnih znakov policistov, ampak je še pospešil hitrost vožnje in nadaljeval z vožnjo proti Gorenjim Novakom. Voznik je pri vožnji skozi nepregledni ovinek na mokrem vozišču izgubil nadzor nad avtomobilom in trčil v lesen drog ob vozišču.</b>
      </p>
      <figure>
        <img src="https://static.primorske.si/foto/highres/gnweb/719448_policija_avto2.jpg"/>
        <figcaption>Foto: STA</figcaption>
      </figure>
      <p><b>PRIMORSKA</b> &gt; Vozilo je nato odbilo nazaj na vozišče, od tam pa je voznik nadaljeval vožnjo preko travnate površine ob vozišču in nato z vozilom zapeljal preko roba brežine na koncu travnika ter zgrmel v strugo potoka Črna. Vozilo je v strugi obstalo prevrnjeno na strehi.</p>
      <p>Policisti so nato voznika, ki je nepremično ležal, v avtomobil pa je vdirala tudi voda, uspeli rešiti iz vozila na brežino. Kasneje so laže poškodovanemu vozniku na kraju prvo pomoč nudili reševalci NMP ZD Idrija in ga nato z reševalnim vozilom odpeljali na nadaljnje zdravljenje v Univerzitetni klinični center v Ljubljano. Pomoč policistom in reševalcem je na kraju nudilo večje število gasilcev iz PGD Cerkno in PGD Idrija. Policisti bodo zoper kršitelja na podlagi vseh ugotovljenih dejstev podali ustrezen ukrep.</p>
      <h3>V trgovini ukradel oblačila</h3>
      <p>Novogoriški policisti so danes zjutraj obravnavali vlom skozi vhodna vrata v eno od prodajaln z oblačili v Novi Gorici. Po sedaj zbranih podatkih je neznanec tekom noči iz prodajalne ukradel pet kosov oblačil v vrednosti približno sto evrov. Policisti bodo v zvezi z obravnavanim primerom po zaključku preiskave podali kazensko ovadbo na novogoriško Državno tožilstvo.</p>
      <h3>Poškodovali reflektorje</h3>
      <p>Neznanci so v soboto nekaj minut po polnoči poškodovali reflektorje, ki osvetljujejo območje bencinskega servisa. Bovški policisti nadaljujejo s preiskavo vseh okoliščin navedenega kaznivega dejanja in bodo po njenem zaključku preiskave podali kazensko ovadbo na novogoriško Državno tožilstvo.</p>
      <h3>Iz hišice odnesli baterijo, grelec ...</h3>
      <p>Novogoriški policisti so danes zjutraj obravnavali vlom v hišico za pobiranje parkirnine v središču Nove Gorice. Po sedaj zbranih podatkih je neznanec ukradel dve 3-kilogramski plinski jeklenki, polnilno baterijo, parabolični grelec in baterijsko svetilko. Povzročil je za približno 110 evrov škode. Policisti bodo v zvezi z obravnavanim primerom po zaključku preiskave podali kazensko ovadbo na novogoriško Državno tožilstvo.</p>
      <h3>V fasado so metali jajca</h3>
      <p>V Ajdovščini so se neznanci znesli nad fasado osnovne šole. 31. oktobra in nato ponovno v času zadnjega vikenda so poškodovali fasado z metanjem jajc, s sprejem pa so popisali plastične fasadne panele in poškodovali varnostno panelno ograjo. S tem dejanjem je bila šolski ustanovi povzročena škoda v višini približno 2000 evrov. Oškodovanec je odstopil od predloga za pregon, zato bodo policisti v zvezi s pojavno obliko vandalizma s pisnim poročilom obvestili Okrožno državno tožilstvo v Novi Gorici.</p>
      <h3>Prometna nesreča v Novi Gorici</h3>
      <p>Prometni policisti so včeraj ob 15.48 obravnavali prometno nesrečo v Novi Gorici zaradi neupoštevanja pravil prednosti, v kateri sta bila udeležena dva voznika avtomobilov, stara 32 in 68 let. 68-letnemu povzročitelju prometne nesreče je bil zaradi kršitve prometne zakonodaje izdan plačilni nalog.</p>
      <h3>Trčila kombi in tovorno vozilo</h3>
      <p>Danes ob 7.05 so prometni policisti obravnavali prometno nesrečo na odseku hitre ceste Razdrto-Vipava, v kateri sta bila udeležena kombi in tovorno vozilo. Po sedaj zbranih podatkih je 37-letni voznik kombija z zadnjim delom vozila trčil v zadnji del tovornega vozila s polpriklopnikom, ki ga je vozil 49-letni voznik. Prometni policisti so 37-letnemu povzročitelju prometne nesreče izdali plačilni nalog.</p>
      <h3>Med izogibanjem divjadi se je zaletel v tri drevesa</h3>
      <p>Policisti so v soboto okoli polnoči obravnavali prometno nesrečo v okolici Kobarida, v kateri je bilo udeleženo tuje osebno vozilo. Na kraju je bilo ugotovljeno, da je 50-letni voznik osebnega vozila, državljan Italije, vozil po glavni cesti iz Robiča proti Kobaridu. Med vožnjo je na območju Kobarida preko ceste stekla divjad, ki se ji je poskušal izogniti. Med izogibanjem divjadi se je zaletel v tri drevesa. V prometni nezgodi se voznik ni poškodoval.</p>
      <p>V nadaljevanju postopka so mu policisti odredili preizkus alkoholiziranosti in rezultat je pokazal 0,42 miligrama alkohola v litru izdihanega zraka. Zaradi vožnje pod vplivom alkohola o mu začasno odvzeli vozniško dovoljenje. Zaradi kršitve prometne zakonodaje je bil vozniku izdan plačilni nalog.</p>
      <h3>Vozila sta pijana</h3>
      <p>Policisti so včeraj ob 18. uri obravnavali prometno nesrečo v okolici Solkana, v kateri je bil udeležen voznik avtomobila. Policisti so z ogledom kraja in zbiranjem obvestil ugotovili, da je 46-letni voznik vozil po regionalni cesti Solkan-Grgar in med vožnjo v desnem ostrem ovinku zaradi neprilagojene hitrosti zapeljal naravnost izven vozišča. V nadaljevanju postopka so mu policisti odredili preizkus alkoholiziranosti. Rezultat je pokazal 1,27 miligrama alkohola v litru izdihanega zraka. Kasneje so udeleženca odpeljali na preventivni pregled v šempetrsko bolnišnico. Povzročitelja prometne nesreče čaka še srečanje s sodnikom, saj bo zoper njega podan obdolžilni predlog na okrajno sodišče.</p>
      <p>Policisti so okoli polnoči v Vipavi imeli v postopku 65-letnega voznika avtomobila in mu v nadaljevanju postopka odredili preizkus alkoholiziranosti. Rezultat je pokazal 0,64 miligrama alkohola v litru izdihanega zraka. Vozniku je bila prepovedana nadaljnja vožnja, začasno so mu odvzeli vozniško dovoljenje, zoper njega bo podan obdolžilni predlog na okrajno sodišče.</p>
    </article>
  </body>
</html>