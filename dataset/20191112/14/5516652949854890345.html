<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425601/htan-kai-ta-dwdekanhsa-ston-marathwnio-ths-athhnas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T14:45:01+00:00"/>
    <meta property="og:title" content="Ήταν και τα Δωδεκάνησα στον Μαραθώνιο της Αθήνας..."/>
    <meta property="og:description" content="Άλλος ένας Αυθεντικός Μαραθώνιος, ο 37ος στη σειρά, ολοκληρώθηκε με επιτυχία την περασμένη Κυριακή χάρη στη μεγάλη συμμετοχή δρομέων όλων των ηλικιών και αγωνιστικών επιπέδων, από διάφορα σημεία του πλανήτη."/>
  </head>
  <body>
    <article>
      <h1>Ήταν και τα Δωδεκάνησα στον Μαραθώνιο της Αθήνας...</h1>
      <h2>Οι δρομείς από την περιοχή μας έζησαν κάτι μοναδικό</h2>
      <address>
        <time datetime="2019-11-12T14:45:01+00:00">12 Nov 2019, 14:45</time>
      </address>
      <p>
        <b>Άλλος ένας Αυθεντικός Μαραθώνιος, ο 37ος στη σειρά, ολοκληρώθηκε με επιτυχία την περασμένη Κυριακή χάρη στη μεγάλη συμμετοχή δρομέων όλων των ηλικιών και αγωνιστικών επιπέδων, από διάφορα σημεία του πλανήτη.</b>
      </p>
      <p>Οι χιλιάδες δρομείς που είχαν εγγραφεί τόσο στα 5χλμ. όσο και στο μαραθώνιο δεν πτοήθηκαν από την κακή πρόβλεψη του καιρού, βρέθηκαν κανονικά στη γραμμή εκκίνησης και έδωσαν τον καλύτερό τους εαυτό τερματίζοντας με βροχή και αέρα. Την ίδια ώρα άνθρωποι όλων των ηλικιών βρέθηκαν στο Παναθηναϊκό Στάδιο και χειροκρότησαν τις προσπάθειες μικρών και μεγάλων δημιουργώντας για μία ακόμα φορά μοναδική ατμόσφαιρα.</p>
      <p>Όπως κάθε χρόνο έτσι και φέτος, ο πρόεδρος του ΣΕΓΑΣ, Κώστας Παναγόπουλος, περίμενε στη γραμμή του τερματισμού τον τελευταίο δρομέα για να του κρεμάσει το μετάλλιο στο στήθος και να τον συγχαρεί για την προσπάθεια και την επιμονή. Αυτός δεν ήταν άλλος από τον Αντώνη Παπαντώνη, που συμμετείχε για 5η φορά σε μαραθώνιο.</p>
      <p><b>Ήταν και τα Δωδεκάνησα εκεί</b><br/>Τα Δωδεκάνησα και το Νότιο Αιγαίο γενικότερα έδωσαν δυναμικό «παρών» στη διοργάνωση με τη συμμετοχή δρομέων από τους συλλόγους μας και ελευθέρων ασκουμένων. Η ομάδα από το Run Greece της Ρόδου είχε επίσης συμμετοχή στα 3χλμ. του τελικού με τερματισμό στο Παναθηναϊκό στάδιο, σε κομμάτι της διαδρομής του Μαραθωνίου Αθηνών. Όσον αφορά τους άνδρες, με δέκα συμμετοχές πήραν την 6η θέση ως ομάδα στην κατάταξη των Περιφερειών και οι γυναίκες με εννιά συμμετοχές, την 4η.</p>
      <p><b>Οι κορυφαίοι του Μαραθωνίου της Αθήνας</b><br/>Νικητής στον 37ο Αυθεντικό Μαραθώνιος της Αθήνας ήταν ο 42χρονος Τζον Κόμεν (Κένυα) που επέστρεψε στην Ελλάδα για πρώτη φορά από το 2017 - ήταν τέταρτος - για να φτάσει στη νίκη με 2.16.34 και δεύτερος ήταν ο Φελισιέν Μουχιτίρα (Μπαχρέιν) με 2.16.43.</p>
      <p>Μία από τις ομορφότερες στιγμές της αθλητικής του καριέρας έζησε ο Κώστας Γκελαούζος (ΠΑΟ), που παρά τα δύσκολα καιρικά φαινόμενα, κατάφερε να τερματίσει για τρίτη φορά νικητής στο Πανελλήνιο Πρωτάθλημα και τρίτος στη γενική κατάταξη του μαραθωνίου.</p>
      <p>Ο αθλητής του Χρήστου Παπαχρήστου διένυσε την απόσταση σε 2.19.01 κι έγινε ο δεύτερος γρηγορότερος Έλληνας όλων των εποχών στην Αυθεντική διαδρομή, πίσω από τον Νίκο Πολιά, που έχει το 2.17.56 από τους Ολυμπιακούς Αγώνες της Αθήνας, κι όλα αυτά μόλις περίπου δύο μήνες από τον προηγούμενο μαραθώνιο του Βερολίνου όπου τερμάτισε 2.18.37 και πέτυχε ατομικό ρεκόρ.</p>
    </article>
  </body>
</html>