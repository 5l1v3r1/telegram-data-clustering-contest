<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1988426/cezayir-ba%C4%9F%C4%B1ms%C4%B1z-se%C3%A7im-kurumu-ahlaki-kurallar%C4%B1-a%C3%A7%C4%B1klad%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-12T14:45:00+00:00"/>
    <meta property="og:title" content="Cezayir Bağımsız Seçim Kurumu ahlaki kuralları açıkladı"/>
    <meta property="og:description" content="Atıf Kadadre Cezayir Bağımsız Seçim Kurumu, 5 cumhurbaşkanı adayına, “etik tüzüğü” imzalama çağrısı yaptı. Gelecek pazar günü resmi seçim kampanyasının başlamasıyla tüzüğe uyma süreci de başlamış olacak. Bağımsız Seçim Kurumu, adaylar arasında “iftir"/>
  </head>
  <body>
    <article>
      <h1>Cezayir Bağımsız Seçim Kurumu ahlaki kuralları açıkladı</h1>
      <address>
        <time datetime="2019-11-12T14:45:00+00:00">12 Nov 2019, 14:45</time>
      </address>
      <p><b>Atıf Kadadre</b><br/><br/>Cezayir Bağımsız Seçim Kurumu, 5 cumhurbaşkanı adayına, “etik tüzüğü” imzalama çağrısı yaptı. Gelecek pazar günü resmi seçim kampanyasının başlamasıyla tüzüğe uyma süreci de başlamış olacak.<br/><br/>Bağımsız Seçim Kurumu, adaylar arasında “iftira ya da hakaret” söylemlerini engellemeyi hedefliyor.<br/><br/><b>“Etik Tüzüğü”</b><br/><br/>Aday Abdulkadir bin Karine, 11 Kasım’da Independent Arabia’ya yaptığı açıklamada, Seçim Otoritesi’nden bu tüzüğün bir nüshasını teslim aldığını ve onu imzalamasını engelleyecek herhangi bir durumun olmadığını belirtti. Bin Karine, “Tüzüğün kendisinde bir sorun yok. Çünkü seçim yasasına bağlı olacağız. Ama yönetimin ve otoritenin, bir adaya diğeri karşısında daha fazla yakınlık göstermesi engellenmeli” ifadelerini kullandı.<br/><br/>Cezayir Bağımsız Seçim Kurumu Medya Sorumlusu Ali Zira da Cezayir resmi haber ajansına APS'ye yaptığı açıklamada, tüzüğün imzalanmasının yanı sıra her adayın medya organları açısından kampanyasını yürütmesi için kura işleminin gerçekleştiğini ifade etti.<br/><br/><b>Beşinci dönem suçlaması</b><br/><br/>Seçimlerin şu anki sürecinde iki önemli aday olan Abdulmecid Tebbun ve Ali Benflis arasında bir anlaşmazlık mevcut. Öyle ki eski Başbakan Benflis hakkında “Buteflika’nın beşinci döneminin uzantısı” suçlamaları yapılıyor. Ulusal Seçim Otoritesi’nden bir kaynak, “Beş adaydan birine yönelik bu tür açıklamalar kaynağı ne olursa olsun yasaklanacak” dedi.<br/><br/>Cezayir Bağımsız Seçim Kurumu Başkan Yardımcısı Abdulhafız Milad ise, bu yılki kampanyalara ilişkin etik tüzüğünün, bazı adayların yandaşlarının diğerlerine karşı eylemlerinden kaçınmak için bir dizi kural ortaya koyduğuna dikkati çekti. Milad’a göre bu eylemler, milletin birliğine zarar verebilir.<br/><br/>Abdulhafız Milad ayrıca, kampanyanın ahlaki çerçevesi dışındaki her türlü eylemle ve herhangi bir adaya ayrıcalık tanınması girişimiyle mücadele edildiğine dikkati çekerek, adaylar arasında eşitliği sağlamanın bir şart olduğunu belirtti.<br/><br/>Şarku'l Avsat'ın Independent Arabia'dan aktardığı habere göre Bağımsız Seçim Kurumu Başkan Yardımcısı, yaklaşan cumhurbaşkanlığı seçimlerinden itibaren Cezayirlileri endişelendirebilecek her türlü eylemden uzak durulması gerektiğini söyledi. Cumhurbaşkanlığı seçimlerinin 12 Aralık’ta gerçekleştirilmesi kararlaştırıldı. Aynı şekilde adaylar arasında reddedilmiş davranışlar listesinde, gizli hesaplarla veya yandaşlar aracılığıyla sosyal medya organlarında karşılıklı hakaretlerde bulunma eylemi de yer alıyor.<br/><br/><b>Yasaklar listesi</b><br/><br/>Seçim kampanyası sürecindeki yasaklar kapsamında ise Seçim Otoritesi, dini işler sektörünün de aracılığıyla bir yasaklar listesi hazırlamaya yöneldi. Bu çerçevede imamların, seçim sürecinde camilerle adayların lehlerinde ya da aleyhlerinde hutbe vermesi yasaklanacak.<br/><br/>Yasaklar listesine, eğitim ve kamu yönetimi sektörleri de dahil olurken, her kampanyanın kullanacağı dil hususunda da bazı sert şartlar ortaya koyulacak.<br/><br/>Yasaklı eylemler listesinde, “yabancı kurumlardan fon alımı, ibadet yerlerinin siyasi propaganda amacıyla kullanımı, ulusal sembollere hakaret, yabancı kuruluşlardan veya bireylerden ayni ve nakdi yardım alımı, herhangi bir şekilde herhangi bir yabancı ülkeden veya yabancı uyruklu bir kişiden doğrudan ya da dolaylı bir bağış alımı” da yer alıyor.<br/><br/>Adayların, kampanyalarında yabancı dil kullanması da yasak. Aynı şekilde hükümet, adaylara seçim kampanyası sırasında “devlet ve özel medya organlarında adil bir alan tahsis etme” taahhüdünde bulundu.<br/><br/>Yetkili makamlar, seçmenlere anketlerin yapılmasını ve seçimlerden 72 saat önce (yurt dışında 5 gün önce) adayların popülaritesini kıyaslama faaliyetlerini de yasakladı. Aynı şekilde seçim kampanyası boyunca seçim propagandası amacıyla ticari reklam yoluna başvurma eylemi de yasaklılar listesi arasında yer alıyor.</p>
    </article>
  </body>
</html>