<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/uniunea-europeana-isi-va-dezvolta-propriile-sisteme-de-aparare-independent-de-statele-unite-18573042"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T14:37:39+00:00"/>
    <meta property="og:title" content="Uniunea Europeană îşi va dezvolta propriile sisteme de apărare, independent de Statele Unite"/>
    <meta property="og:description" content="Liderii statelor membre ale Blocului comunitar au aprobat marţi 13 proiecte pentru dezvoltarea unor sisteme europene de apărare, independente de cele desfăşurate în colaborare cu Statele Unite în cadrul  NATO, relatează site-ul agenţiei Reuters. "/>
  </head>
  <body>
    <article>
      <h1>Uniunea Europeană îşi va dezvolta propriile sisteme de apărare, independent de Statele Unite</h1>
      <address><time datetime="2019-11-12T14:37:39+00:00">12 Nov 2019, 14:37</time> by <a rel="author">Lacramioara Ivaz, Mediafax</a></address>
      <p>Liderii statelor membre ale Blocului comunitar au aprobat marţi 13 proiecte pentru dezvoltarea unor sisteme europene de apărare, independente de cele desfăşurate în colaborare cu Statele Unite în cadrul  NATO, relatează site-ul agenţiei Reuters. </p>
      <p>Planurile, aprobate de miniştrii de Apărare ai statelor membre, reuniţi la Bruxelles, prevăd realizarea unor nave de patrulă maritimă, a unui echipament de bruiaj electronic pentru aeronave şi a unei tehnologii de monitorizare a rachetelor balistice.</p>
      <p>Negocierile privind proiectele de apărare europeană s-au desfăşurat pe parcursul mai multor luni, decizia de adoptare a acestora urmând apelului făcut de preşedintele francez Emmanuel Macron, în urmă cu o săptămână, la consolidarea cooperării statelor europene în domeniul apărării, după ce a apreciat că Alianţa Nord-Atlantică este „pe moarte”.</p>
      <p>Alte 47 de proiecte europene pentru apărare se află în lucru în acest moment, ca urmare a semnării unui pact de către Franţa, Germania şi alte 23 de state membre ale Blocului comunitar, la sfârşitul anului 2017, în urma deciziei Marii Britanii de a se retrage din Uniunea Europeană.</p>
    </article>
  </body>
</html>