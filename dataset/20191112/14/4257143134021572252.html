<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/12/szakerto-az-elso-kerdes-hogy-ki-legyen-a-spanyol-kormanyfo"/>
    <meta property="og:site_name" content="infostart"/>
    <meta property="article:published_time" content="2019-11-12T14:00:00+00:00"/>
    <meta property="og:title" content="Szakértő: az első kérdés, hogy ki legyen a spanyol kormányfő"/>
    <meta property="og:description" content="Főleg a jobboldali pártok megerősödését hozta a vasárnapi spanyol parlamenti választás - mondta az InfoRádió Aréna című műsorában a Külügyi és Külgazdasági Intézet kutatási igazgatóhelyettese. Nagy Sándor Gyula arról is beszélt, hogy az elmúlt időszakban az elszakadáspárti mozgalmak vezetése miatt a katalán politikusoknak nem jut idejük a régió irányítására."/>
  </head>
  <body>
    <article>
      <h1>Szakértő: az első kérdés, hogy ki legyen a spanyol kormányfő</h1>
      <address><time datetime="2019-11-12T14:00:00+00:00">12 Nov 2019, 14:00</time> by <a rel="author">Infostart / InfoRádió - Király István Dániel</a></address>
      <h3>Főleg a jobboldali pártok megerősödését hozta a vasárnapi spanyol parlamenti választás - mondta az InfoRádió Aréna című műsorában a Külügyi és Külgazdasági Intézet kutatási igazgatóhelyettese. Nagy Sándor Gyula arról is beszélt, hogy az elmúlt időszakban az elszakadáspárti mozgalmak vezetése miatt a katalán politikusoknak nem jut idejük a régió irányítására.</h3>
      <p>Több párt számára is rossz eredménnyel zárult a <a href="https://infostart.hu/kulfold/2019/11/11/tizenegy-parti-felsohaza-lesz-spanyolorszagnak-fej-fej-mellett-a-ket-nagy">hétvégi spanyol parlamenti választás</a> - mondta az InfoRádió Aréna című műsorában Nagy Sándor Gyula, a Külügyi és Külgazdasági Intézet kutatási igazgatóhelyettese.</p>
      <p>A Spanyol Szocialista Munkáspárt (PSOE) három mandátumot veszítve 120-at szerzett, ez nem vészes csökkenés a szakértő szerint. Az Állampolgárok (Ciudadanos) szavazatai átvándoroltak a két másik jobboldali párthoz, a Néppárthoz (PP) és a bevándorlásellenes VOX-hoz. Utóbbi jelenleg a harmadik legerősebb párt lett, 24 helyett 52 mandátumot szerzett.</p>
      <p>Nagy Sándor Gyula kitért arra is, hogy milyen szempontok lehetnek a meghatározók a kormány megalakításakor.</p>
      <blockquote>„Az első kérdés, hogy ki legyen a miniszterelnök.</blockquote>
      <p>Nem kizárt, hogy a Néppárt és a szociáldemokraták összeállnak, de nem Pedro Sanchez vezetésével. Felmerül a kérdés, hogy az eddigi kormányfőnek van-e más alternatívája, megpróbálja-e a kispártos koalíciót összegereblyézni a saját politikai túlélése érdekében, vagy beéri egy miniszteri poszttal, és átadja másnak, akár egy technokrata kormányfőnek az irányítást” - fejtette ki.</p>
      <p>A szakértő szerint kevés pénzt lehet tologatni, és dönteni arról, hogy egészségügyre, oktatásra vagy gazdaságfejlesztésre fordítsák.</p>
      <p>A Külügyi és Külgazdasági Intézet kutatási igazgatóhelyettese hozzátette: nincs esélye a baloldali és konzervatív pártok nagykoalíciójának.</p>
      <aside>Távozik a pártelnök<br/>Lemondott az Állampolgárok (Ciudadanos) liberális középpárt elnöki posztjáról Albert Rivera, aki távozik a politikai életből, miután pártja a parlamenti választásokon elveszítette mandátumainak 70 százalékát.<br/><br/>"Amikor egy közös projekt sikeres, nekünk vezetőknek tudnunk kell, hogy a siker mindenkié, de azt is tudjuk, hogy a rossz eredmény csak a vezetőé" - fogalmazott a politikus.<br/><br/>Mint mondta, vállalja a felelőséget pártja rossz választási szerepléséért, ezért lemondása mellett arról is döntött, hogy nem veszi át az új parlamentben elnyert mandátumát sem.<br/><br/>A pártból több meghatározó politikus is kilépett az elmúlt hónapokban, mert úgy vélték, hogy az eltávolodik eredeti alapértékeitől.</aside>
      <h4>Visszaesés Katalóniában</h4>
      <p>Az utóbbi években jelentősen változott Katalónia vezető szerepe a spanyol gazdaságban - mondta Nagy Sándor Gyula.</p>
      <blockquote>„Nincsenek tartományi szintű gazdasági, szociális programok, sem oktatási reform.</blockquote>
      <p>Semmire sem marad idejük a függetlenségi mozgalom irányítása és az ezzel kapcsolatos politikai harcok mellett. Ez sajnálatos, hiszen Spanyolország egyik leggazdagabb tartományáról beszélünk, ahol jelentősen csökkent a GDP az EU-s átlaghoz képest az elmúlt években a függetlenségpárti felvonulások, sztrájkok, felvonulások miatt” - fejtette ki, hozzátéve, hogy sok cég elköltözött Katalóniából.</p>
      <p>A Külügyi és Külgazdasági Intézet kutatási igazgatóhelyettese arról is beszélt, hogy milyen céljai lehetnek az elszakadáspárti katalán politikusoknak.</p>
      <p>„Egy Bajorország mértékű autonómia talán elég lehetne ideiglenesen, de nem biztos, hogy a spanyol társadalom kész arra, hogy a meglévő autonóm tartományok autonómiáját még jobban megemeljék. Nem valószínű, hogy ez rövid távon megoldás, de hosszú távon elindulhat erről egy gondolkodás” - közölte a szakértő. Kiemelte azt is, a spanyol politikusok többsége és azok szimpatizánsai nem akarják tudomásul venni a katalán problémát.</p>
      <figure>
        <iframe src="https://www.youtube.com/embed/ujbQsNUzO4U" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/sClf6R7QxsQ" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI/EPA/EFE/J.J. Guillen</i>
      </p>
      <p>
        <b>Kapcsolódó hang</b>
      </p>
      <p>Nagy Sándor Gyula a spanyol választásokról</p>
      <figure>
        <audio src="https://infostart.hu/audio/00005/000050a4b.mp3"/>
      </figure>
      <p> </p>
      <p>Nagy Sándor Gyula a katalánokról</p>
      <figure>
        <audio src="https://infostart.hu/audio/00005/000050a7b.mp3"/>
      </figure>
      <p> </p>
    </article>
  </body>
</html>