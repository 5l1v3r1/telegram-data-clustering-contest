<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kvuli-odmenam-pro-cleny-zavodni-rady-obvinilo-nemecko-manazery-vw/1820153?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T14:55:00+00:00"/>
    <meta property="og:title" content="Kvůli odměnám pro členy závodní rady obvinilo Německo manažery VW"/>
    <meta property="og:description" content="Frankfurt - Německá prokuratura obvinila čtyři současné a bývalé vysoké představitele automobilky Volkswagen z porušení důvěry v souvislosti s nepřiměřeně vysokými odměnami pro členy odborů. Manažeři zodpovědní za personální záležitosti u značky VW podle obvinění nepřiměřeně zvýšili členům vlivné závodní rady mzdy a odměny v letech 2011 až 2016 a způsobili firmě škodu 5,05 milionu eur (128,8 milionu Kč). Vyplývá to z prohlášení státního zastupitelství v Braunschweigu."/>
  </head>
  <body>
    <article>
      <h1>Kvůli odměnám pro členy závodní rady obvinilo Německo manažery VW</h1>
      <address><time datetime="2019-11-12T14:55:00+00:00">12 Nov 2019, 14:55</time> by <a rel="author" href="http://www.ctk.cz/" target="_blank">ČTK</a></address>
      <p>Frankfurt - Německá prokuratura obvinila čtyři současné a bývalé vysoké představitele automobilky Volkswagen z porušení důvěry v souvislosti s nepřiměřeně vysokými odměnami pro členy odborů. Manažeři zodpovědní za personální záležitosti u značky VW podle obvinění nepřiměřeně zvýšili členům vlivné závodní rady mzdy a odměny v letech 2011 až 2016 a způsobili firmě škodu 5,05 milionu eur (128,8 milionu Kč). Vyplývá to z prohlášení státního zastupitelství v Braunschweigu.</p>
      <p>Jména obviněných prokuratura podle tiskových agentur nezveřejnila. Pouze uvedla, že jsou mezi nimi dva bývalí členové představenstva a jeden současný a jeden bývalý vyšší manažer.</p>
      <p>Výplata vysokých odměn pro pět členů závodní rady byla podle státního zastupitelství pro firmu nevýhodná. V Německu je plýtvání firemními prostředky právně považováno za zneužití důvěry. Nadměrná odměna také může nepřiměřeně zvýšit provozní náklady, takže firma pak platí nízkou daň.</p>
      <p>Samostatně je v současnosti vyšetřován také šéf odborů Bernd Osterloh, a to kvůli podezření z napomáhání k porušení důvěry, uvedla agentura DPA. Osterloh jako šéf zástupců zaměstnanců patří k nejmocnějším členům největšího evropského automobilového koncernu. Je také členem dozorčí rady a může vetovat významné změny. Ve funkci je od roku 2005.</p>
    </article>
  </body>
</html>