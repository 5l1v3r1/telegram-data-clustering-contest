<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197126/ypoyrgeio-ygeias-midenikes-ayxiseis-kai-meioseis-eos-7-sto-neo-deltio-timon-farmakon"/>
    <meta property="og:site_name" content="CNN.gr"/>
    <meta property="article:published_time" content="2019-11-12T14:08:59+00:00"/>
    <meta property="og:title" content="Υπουργείο Υγείας: Μηδενικές αυξήσεις και μειώσεις έως 7% στο νέο δελτίο τιμών φαρμάκων"/>
    <meta property="og:description" content="Αλλαγές στον τρόπο ανατιμολόγησης των φαρμάκων φέρνει η τροπολογία του υπουργείου Υγείας, η οποία κατατέθηκε στο σχέδιο νόμου του υπουργείου Οικονομικών για τη"/>
  </head>
  <body>
    <article>
      <h1>Υπουργείο Υγείας: Μηδενικές αυξήσεις και μειώσεις έως 7% στο νέο δελτίο τιμών φαρμάκων</h1>
      <h2> Αλλαγές στον τρόπο ανατιμολόγησης των φαρμάκων φέρνει η τροπολογία του υπουργείου Υγείας, η οποία κατατέθηκε στο σχέδιο νόμου του υπουργείου Οικονομικών για την κύρωση Πράξης Νομοθετικού Περιεχομένου «για την απαλλαγή από την υποχρέωση απόδοσης του φόρου διαμονής». Στο ίδιο νομοσχέδιο περιλαμβάνεται και η κύρωση της ΠΝΠ για την κατάργηση του αυτοδιοίκητου του ΚΕΘΕΑ.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Διονυσία Προκόπη, CNN Greece 16:08 , 12 November 2019</p>
      <p>Η σημαντικότερη αλλαγή είναι ότι <b>καταργείται η δυνατότητα αυξήσεων</b> στις τιμές των φαρμάκων υπό προϋποθέσεις, όπως προέβλεπε η προηγούμενη ρύθμιση της κυβέρνησης ΣΥΡΙΖΑ. Αυξήσεις μέχρι ενός ποσοστού μπορούσαν να γίνουν σε περίπτωση που η τιμή του φαρμάκου στην Ελλάδα ήταν χαμηλότερη από την ελάχιστη τιμή της ευρωζώνης. Ειδικότερα, προβλεπόταν <b>σταδιακή αύξηση μέχρι 10% και έως τη χαμηλότερη τιμή της ευρωζώνης. </b>Στόχος ήταν η αποφυγή ελλείψεων ή αποσύρσεων φαρμάκων από την αγορά. </p>
      <p>Επίσης, στην τροπολογία που κατατέθηκε το βράδυ της Δευτέρας (11/11/2019) αναφέρεται ότι για να λάβει τιμή για πρώτη φορά ένα φάρμακο αναφοράς πρέπει να έχει τιμολογηθεί σε τουλάχιστον τρία κράτη μέλη της ευρωζώνης. Οι <b>μειώσεις</b> στις τιμές των φαρμάκων δεν μπορούν να υπερβαίνουν το<b> 7% σε σχέση με το προηγούμενο δελτίο τιμών.</b></p>
      <p>Ο υπουργός Υγείας, Βασίλης Κικίλιας είχε το πρωί της Τρίτης (12/11/2019) συνάντηση με τον πρωθυπουργό, Κυριάκο Μητσοτάκη, στο Μέγαρο Μαξίμου. Εξερχόμενος από το Μέγαρο Μαξίμου, ο κ. <a href="https://www.cnn.gr/eidhseis/tag/20107/vasilhs-kikilias"><b>Κικίλιας</b> </a>δήλωσε:</p>
      <p>«Ο πρωθυπουργός της χώρας <a href="https://www.cnn.gr/eidhseis/tag/215/kyriakos-mitsotakis"><b>Κυριάκος Μητσοτάκης</b></a> είχε πει προεκλογικά “το καλύτερο φάρμακο στην καλύτερη τιμή”. Ερχόμαστε ως υπουργείο Υγείας να υλοποιήσουμε αυτή την προεκλογική δέσμευση της Νέας Δημοκρατίας και του πρωθυπουργού, νομοθετώντας ότι δεν επιτρέπουμε καμία αύξηση στις τιμές των φαρμάκων και θα φτάσουμε έως 7% μειώσεις. Έχουμε ήδη καταθέσει την κείμενη διάταξη, στο νομοσχέδιο που θα ψηφιστεί την Πέμπτη στην Ολομέλεια.</p>
      <blockquote>Αυτό σημαίνει πρώτον, εξοικονόμηση πόρων για το κράτος. Κυρίως, όμως, μειώνεται σημαντικά η συμμετοχή των ασφαλισμένων, στα φάρμακα τα οποία έχουν ανάγκη.</blockquote>
      <p>Είναι μια πολύ σημαντική πρωτοβουλία της κυβέρνησης που δείχνει το κοινωνικό της πρόσωπο. Επαναλαμβάνω ότι η προηγούμενη Κυβέρνηση είχε νομοθετήσει για αυξήσεις στις τιμές των φαρμάκων μέχρι 10% και εμείς νομοθετούμε 0% αυξήσεις και μέχρι 7% μειώσεις».</p>
      <p>Οι αλλαγές είχαν γνωστοποιηθεί στους εκπροσώπους της φαρμακοβιομηχανίας, σε συνάντηση με την πολιτική ηγεσία του υπουργείου Υγείας το προηγούμενο διάστημα.</p>
      <h3>ΣΦΕΕ: Απλουστεύεται η διαδικασία, αλλά δεν διορθώνονται οι στρεβλώσεις</h3>
      <p>Ο <a href="https://www.cnn.gr/eidhseis/tag/61977/sfee"><b>Σύνδεσμος Φαρμακευτικών Επιχειρήσεων Ελλάδας</b></a> (ΣΦΕΕ) σχολιάζοντας την τροπολογία του υπουργείου Υγείας, σημειώνει:</p>
      <p>«Δρομολογείται επιτέλους η διαδικασία ανατιμολόγησης των φαρμάκων που έχει καθυστερήσει αρκετούς μήνες. Θα πρέπει, επίσης, να δρομολογηθεί και η διαδικασία ορισμού τιμών νέων φαρμάκων που και αυτή έχει καθυστερήσει. Η προτεινόμενη τροπολογία δίνει <b>μεγαλύτερη προβλεψιμότητα</b> στις τιμές, αφού αποφεύγονται οι διακυμάνσεις λόγω συναλλαγματικών ισοτιμιών και προβλέπεται μέγιστη ετήσια μείωση. Έντονο προβληματισμό προκαλεί, ωστόσο, το γεγονός ότι <b>δεν προβλέπεται διόρθωση των στρεβλώσεων</b> στις τιμές των φαρμάκων, ακόμα και σε βάθος χρόνου, με συνέπεια να παραμένει για τους Έλληνες ασθενείς ο κίνδυνος ελλείψεων και αποσύρσεων φαρμάκων.</p>
      <blockquote>Σε κάθε περίπτωση χρειάζεται ένα σταθερό και ισορροπημένο σύστημα τιμολόγησης και ανατιμολόγησης φαρμάκων σε βάθος χρόνου, ώστε αφενός να εξασφαλίζεται η επάρκεια φαρμάκων για τους ασθενείς και αφετέρου να δοθεί η δυνατότητα να εστιαστούμε στο σύστημα αποζημίωσης φαρμάκων που είναι ένα από τα κλειδιά για τον έλεγχο της φαρμακευτικής δαπάνης».</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/epixeiriseis/story/197118/h-vianex-sti-diethni-farmakeytiki-ekthesi-cphi-worldwide-2019">Η ΒΙΑΝΕΞ στη διεθνή φαρμακευτική έκθεση CpHI Worldwide 2019</a>
        </li>
        <li>
          <a href="https://www.cnn.gr/reportaz/video/10852/cnn-now-triti-12-noemvrioy">CNN NOW: Τρίτη 12 Νοεμβρίου</a>
        </li>
        <li>
          <a href="https://www.cnn.gr/news/kosmos/story/197022/epixeirisi-epanapatrismos-o-kindynos-piso-apo-tis-epistrofes-maxiton-toy-isis-se-hpa-kai-ee">Επιχείρηση «Επαναπατρισμός»: Ο κίνδυνος πίσω από τις επιστροφές μαχητών του ISIS σε ΗΠΑ και ΕΕ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/4913/ypoyrgeio-ygeias">ΥΠΟΥΡΓΕΙΟ ΥΓΕΙΑΣ</a>
        </li>
        <li>
          <a href="https://www.cnn.gr/eidhseis/tag/6904/farmaka">ΦΑΡΜΑΚΑ</a>
        </li>
        <li>
          <a href="https://www.cnn.gr/eidhseis/tag/20107/vasilhs-kikilias">ΒΑΣΙΛΗΣ ΚΙΚΙΛΙΑΣ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/5353/tropologia">ΤΡΟΠΟΛΟΓΙΑ</a>
        </li>
        <li>
          <a href="https://www.cnn.gr/eidhseis/tag/61977/sfee">ΣΦΕΕ</a>
        </li>
        <li>
          <a href="https://www.cnn.gr/eidhseis/tag/12417/farmakoviomixania">ΦΑΡΜΑΚΟΒΙΟΜΗΧΑΝΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197113/snapshot/2754268.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197114/snapshot/2754373.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197095/snapshot/AP_19316344475286.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197088/snapshot/2746699-1.jpg"/>
      </figure>
    </article>
  </body>
</html>