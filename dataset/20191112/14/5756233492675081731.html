<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621168/%DA%A9%D8%B4%D9%81-%D8%AC%D8%A7%D9%86%D9%88%D8%B1-%D8%B9%D8%AC%DB%8C%D8%A8%DB%8C-%DA%A9%D9%87-%D8%AA%D8%B5%D9%88%D8%B1-%D9%85%DB%8C%E2%80%8C%D8%B4%D8%AF-%D9%85%D9%86%D9%82%D8%B1%D8%B6-%D8%B4%D8%AF%D9%87-%D8%A7%D8%B3%D8%AA-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T14:35:00+00:00"/>
    <meta property="og:title" content="کشف جانور عجیبی که تصور می‌شد منقرض شده است/ عکس"/>
    <meta property="og:description" content="اگر چه گرمایش زمین تداوم حیات بسیاری از گونه های جانوری را در معرض خطر قرار داده اما کشف یک گونه جانوری که تصور می شد منقرض شده باعث خوشحالی محققان شده است."/>
  </head>
  <body>
    <article>
      <h1>کشف جانور عجیبی که تصور می‌شد منقرض شده است/ عکس</h1>
      <address>
        <time datetime="2019-11-12T14:35:00+00:00">12 Nov 2019, 14:35</time>
      </address>
      <p>
        <i>اگر چه گرمایش زمین تداوم حیات بسیاری از گونه های جانوری را در معرض خطر قرار داده اما کشف یک گونه جانوری که تصور می شد منقرض شده باعث خوشحالی محققان شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>موش آهوی پشت نقره ای ویتنامی، موجودی کوچک است که از نظر ظاهری به آهو شباهت دارد ولی از نظر برخی خصوصیات جسمانی شبیه به موش است. آخرین بار این حیوان منحصر به فرد سی سال قبل در حیات وحش مشاهده شده و تصور می شد نسل آن به طور کامل منقرض شده است. اما به تازگی دوربین های تله ای حضور این حیوان را در جنگل های ویتنام ثبت کرده اند.</p>
      <figure>
        <img src="https://aftabnews.ir/files/fa/news/1398/8/21/358416_687.jpg"/>
      </figure>
      <p>موش آهوی ویتنامی از نظر جثه ابعادی به اندازه خرگوش دارد و اولین بار یک قرن قبل در ویتنام کشف شد. آخرین بار در سال ۱۹۹۰ یک موش آهو توسط شکارچی در ویتنام کشته شد و پس از آن هرگز این حیوان رویت نشد.</p>
      <p>طی این مدت برخی افراد محلی در ویتنام مدعی شده بودند که این حیوان را در جنگل ها و نواحی سرسبز دورافتاده رویت کرده اند، اما عدم ارائه شواهد کافی موجب می شد تا دانشمندان و جانورشناسان به این نتیجه برسند که موش آهو جانوری منقرض شده است.</p>
      <p>در نهایت سه گروه بین‌المللی از محققان با نصب ۳۰ دوربین تله ای حساس به حرکت در سه استان ویتنام برای عکس برداری از این حیوان تلاش کردند و در نهایت بعد از شش ماه انتظار یکی از این دوربین ها تصویری از حیوان مذکور را شکار کرد. محققان در تلاش هستند با بررسی های بیشتر دریابند چه تعداد از این حیوان در نقاط مختلف ویتنام زندگی می کند.</p>
    </article>
  </body>
</html>