<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/modi-calls-a-cabinet-meeting.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T14:26:00+00:00"/>
    <meta property="og:title" content="മോദി ബ്രസീലിലേക്ക് പോവുന്നതിന് തൊട്ടുമുമ്പ് കേന്ദ്ര മന്ത്രിസഭായോഗം; ഉന്നം മഹാരാഷ്ട്ര പ്രതിസന്ധിയോ?"/>
    <meta property="og:description" content="Amit Shah Bjp Maharashtra Narendra Modi National News India ന്യൂദല്‍ഹി: കേന്ദ്രമന്ത്രിസഭാ യോഗം ഉടനെയുണ്ടാകുമെന്ന് റിപ്പോര്‍ട്ട്. മഹാരാഷ്ട്രയിലെ സര്‍ക്കാര്‍ രൂപീകരണത്തിലെ"/>
  </head>
  <body>
    <article>
      <h1>മോദി ബ്രസീലിലേക്ക് പോവുന്നതിന് തൊട്ടുമുമ്പ് കേന്ദ്ര മന്ത്രിസഭായോഗം; ഉന്നം മഹാരാഷ്ട്ര പ്രതിസന്ധിയോ?</h1>
      <address><time datetime="2019-11-12T14:26:00+00:00">12 Nov 2019, 14:26</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: കേന്ദ്രമന്ത്രിസഭാ യോഗം ഉടനെയുണ്ടാകുമെന്ന് റിപ്പോര്‍ട്ട്. മഹാരാഷ്ട്രയിലെ സര്‍ക്കാര്‍ രൂപീകരണത്തിലെ പ്രതിസന്ധി യോഗം ചര്‍ച്ച ചെയ്‌തേക്കും. പ്രധാനമന്ത്രി നരേന്ദ്രമോദി ബ്രസീലിലേക്ക് പോവുന്നതിന് മുന്നോടിയായിട്ടാണ് യോഗം.</p>
      <p>അതിനിടെ, മഹാരാഷ്ട്രയില്‍ രാഷ്ട്രീയ കരുനീക്കങ്ങളിലാണ് ശിവസേനയും എന്‍.സി.പിയും. രാഷ്ട്രപതി ഭരണം ഏര്‍പ്പെടുത്തിയാല്‍ സുപ്രീംകോടതിയില്‍ പോകുമെന്ന് ശിവസേന അറിയിച്ചു. ഇന്നു രാത്രി ഏഴര വരെ എന്‍.സി.പിക്കു സമയം നല്‍കിയിട്ടും ഗവര്‍ണര്‍ ഭഗത് സിങ് കോശ്യാരി ഇന്നു രാഷ്ട്രപതി ഭരണത്തിനു ശുപാര്‍ശ ചെയ്തതിനെത്തുടര്‍ന്നാണ് ശിവസേന ഇക്കാര്യം അറിയിച്ചത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ശിവസേനാ നേതാവ് ആദിത്യ താക്കറെ മൂന്നുദിവസം കൂടി അധികസമയം ചോദിച്ചിട്ടും ഗവര്‍ണര്‍ അനുവദിച്ചില്ല. 20 ദിവസം പിന്നിട്ടിട്ടും സര്‍ക്കാര്‍ രൂപീകരണം ഉണ്ടാകാത്തതിനാലാണ് ഗവര്‍ണറുടെ ശുപാര്‍ശ. രാഷ്ട്രപതി ഭരണം മാത്രമാണ് ഏക മാര്‍ഗമെന്നും ശുപാര്‍ശയില്‍ പറയുന്നു.</p>
      <related>
        <a href="https://www.doolnews.com/shivsena-will-go-to-supreme-court-if-president-s-rule-imposed822.html?utm_source=doolnews&amp;utm_medium=related"/>
      </related>
      <p>അതിനിടെ ഇക്കാര്യം സംസാരിക്കാന്‍ ശിവസേനാ നേതാവ് ഉദ്ധവ് താക്കറെ കോണ്‍ഗ്രസ് നേതാക്കളായ കപില്‍ സിബല്‍, അഹമ്മദ് പട്ടേല്‍ എന്നിവരെക്കണ്ടു.</p>
      <p>എന്‍.സി.പിക്കു നല്‍കിയ സമയം അവസാനിക്കാതെ എങ്ങനെയാണ് ഗവര്‍ണര്‍ക്കു രാഷ്ട്രപതിഭരണം ശുപാര്‍ശ ചെയ്യാനാവുകയെന്ന് ശിവസേനാ നേതാവ് പ്രിയങ്കാ ചതുര്‍വേദി ചോദിച്ചു. ട്വിറ്ററിലായിരുന്നു അവരുടെ പ്രതികരണം.</p>
      <related>
        <a href="https://www.doolnews.com/governor-recommends-president-s-rule-in-maharashtra822.html?utm_source=doolnews&amp;utm_medium=related"/>
      </related>
      <p>ഇന്നാണ് എന്‍.സി.പിക്കു നല്‍കിയ സമയം അവസാനിക്കുക. ഇതിനുമുന്‍പ് അവസാനവട്ട ചര്‍ച്ചകള്‍ക്കായി എന്‍.സി.പി അധ്യക്ഷന്‍ ശരദ് പവാറുമായി കൂടിക്കാഴ്ച നടത്താനായി കോണ്‍ഗ്രസ് നേതാക്കളായ കെ.സി വേണുഗോപാല്‍, മല്ലികാര്‍ജുന്‍ ഖാര്‍ഗെ, അഹമ്മദ് പട്ടേല്‍ എന്നിവര്‍ മുംബൈയിലെത്തി. അല്‍പ്പസമയത്തിനകം അവര്‍ കൂടിക്കാഴ്ച നടത്തും.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>