<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/12/653618/"/>
    <meta property="og:site_name" content="Економічна правда"/>
    <meta property="article:published_time" content="2019-11-12T14:48:00+00:00"/>
    <meta property="og:title" content="У Мінінфраструктури анонсували відкриття нових залізничних маршрутів"/>
    <meta property="og:description" content="У 2020 році Міністерство інфраструктури планує оновити рухомий склад Укрзалізниці, електрифікувати 110 кілометрів колії для пришвидшення руху потягів, після чого запустити нові маршрути."/>
  </head>
  <body>
    <article>
      <h1>У Мінінфраструктури анонсували відкриття нових залізничних маршрутів</h1>
      <address>
        <time datetime="2019-11-12T14:48:00+00:00">12 Nov 2019, 14:48</time>
      </address>
      <p>У 2020 році Міністерство інфраструктури планує оновити рухомий склад Укрзалізниці, електрифікувати 110 кілометрів колії для пришвидшення руху потягів, після чого запустити нові маршрути.</p>
      <p>Про це заявив міністр інраструктури Владислав Криклій, <a href="https://www.kmu.gov.ua/news/optimizaciya-neprofilnih-aktiviv-ta-koncesiya-vokzaliv-mininfrastrukturi-povernulo-kontrol-nad-ukrzalizniceyu-ta-pochinaye-yiyi-onovlennya-vladislav-kriklij">передає</a> пресслужба Кабміну.</p>
      <p>Він розповів, що у планах міністерства на 2020 рік - придбання Укрзалізницею 2000 вантажних і 26 пасажирських вагонів, укладення договорів на 40 тепловозів та 200 електровозів, електрифікація 110 км колії для пришвидшення руху потягів, локалізація виробництва тяги в Україні, що дозволить створювати нові робочі місця.</p>
      <p>Після оновлення рухомого складу планується відкриття нових маршрутів. Зокрема, у межах України: Ужгород – Херсон через Миколаїв, Кривий Ріг , Запоріжжя – Івано-Франківськ через Дніпро, Запоріжжя – Чернівці, Київ – Ковель, Київ – Запоріжжя через Кривий Ріг, Лисичанськ - Одеса, Київ-Миколаїв - Херсон.</p>
      <p>У міжнародному сполученні, зокрема з країнами ЄС та Республікою Білорусь, плануються: маршрути до Польщі, приєднання до потягу 4 столиць – 5 столиці (Таллінн), Львів – Мінськ через Ковель і Брест, Гомель – Київ.</p>
      <p>У міністерстві також обіцяють покращити рівень сервісу та комфорту для пасажирів. Зокрема, запланована заміна освітлення у вагонах, оновлення постільної білизни, вдосконалення системи прибирання у потягах.</p>
      <p>Економічна правда</p>
    </article>
  </body>
</html>