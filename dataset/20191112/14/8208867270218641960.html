<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/12/news/ex_ilva_arcelor_mittal_desposita_atto_di_citazione_su_recesso-240927679/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T14:25:00+00:00"/>
    <meta property="og:title" content="Ex Ilva a Taranto, Arcelor Mittal deposita l'atto per il recesso. Conte-M5s, scontro sullo scudo"/>
    <meta property="og:description" content="Sale la tensione nel governo sulla reintroduzione delle tutele legali. L'azienda ferma la produzione a Cracovia, i sindacati italiani chiedono di &quot;non fermare il confronto&quot;"/>
  </head>
  <body>
    <article>
      <h1>Ex Ilva a Taranto, Arcelor Mittal deposita l'atto per il recesso. Conte-M5s, scontro sullo scudo</h1>
      <h2>Sale la tensione nel governo sulla reintroduzione delle tutele legali. L'azienda ferma la produzione a Cracovia, i sindacati italiani chiedono di "non fermare il confronto"</h2>
      <address>
        <time datetime="2019-11-12T14:25:00+00:00">12 Nov 2019, 14:25</time>
      </address>
      <p><b>MILANO -</b> Arcelor Mittal tira dritto sul suo <a href="https://www.repubblica.it/economia/2019/11/04/news/acciaio_arcelormittal_pronta_a_lasciare_la_ex_ilva-240214503/">disimpegno dall'ex Ilva</a>. I legali della società hanno depositato all'iscrizione a ruolo in Tribunale a Milano l'atto di citazione per il recesso del contratto di affitto, preliminare all'acquisto, dell'ex Ilva. Il documento è già sul tavolo del presidente del Tribunale di Milano Roberto Bichi. Con il deposito, la causa è stata iscritta a ruolo e ora il presidente Bichi dovrà assegnare il procedimento, in base a rigidi criteri tabellari, a una delle due sezioni specializzate in materia di imprese.<br/><br/>L'atto è il documento con cui l'azienda formalizza la volontà di recedere dal contratto di affitto che, secondo l'accordo, avrebbe portato all'acquisto il primo maggio 2021. Di fronte al passo formale, i sindacati dei metalmeccanici rimarcano che dal loro punto di vista non sussistono le condizioni per la rescissione. Fiom, Fim e Uilm, indicando come "urgente l'incontro ed il confronto per discutere sulle prospettive e sul rispetto degli accordi e degli impegni assunti" e auspicano che la sede sia il ministero dello Sviluppo.</p>
      <h3>Bagarre politica, scintille Conte-M5s</h3>
      <p>Sarebbe stato incandescente l'incontro di oggi tra il presidente del Consiglio <b>Giuseppe Conte</b> e i parlamentari pugliesi M5s. Il presidente del Consiglio ha tentato di ragionare sulla possibilità di <a href="https://www.repubblica.it/economia/2019/11/11/news/decreto_fiscale_emendamento_di_italia_viva_per_rimettere_lo_scudo_penale_sull_ex_ilva-240842064/">reinserire lo scudo penale</a>, "così da togliere ogni alibi - avrebbe spiegato il premier ai presenti - ad AncelorMittal, anche in vista della battaglia legale che ci attende". Ma <b>Barbara Lezzi</b>, già ministra nel primo governo Conte, sarebbe stata fermissima sul punto: "Non lo voterò mai, puoi scordartelo", avrebbe detto l'ex ministro.<br/><br/><b>Silvio Berlusconi</b>, alla registrazione del Maurizio Costanzo Show, ha parlato del futuro dell'ex Ilva. Quale futuro? "Non lo so, francamente. Purtroppo penso che sull'Ilva e probabilmente anche su Alitalia ci dovrà essere un intervento con i nostri soldi, con i soldi pubblici. Questo per l'incapacità di questi signori al Governo di risolvere i problemi e le situazioni. Ma noi siamo contrari".<br/><br/>Un richiamo all'unità dell'esecutivo è arrivato dal capogruppo Pd alla Camera, <b>Graziano Delrio</b>, a Sky TG24: "Attenzione: ci vogliono nervi saldi" e "il governo deve parlare con una voce sola". Per il Dem, "non è possibile che non è un ministro dica una cosa, un altro ministro ne dica un'altra".<br/><br/>Sul tema è tornato poi il ministro dell'Economia, <b>Roberto Gualtieri</b>, che in commissione Bilancio ha spiegato che il tema all'ordine del giorno per il gruppo dell'acciaio non è la nazionalizzazione, ma "il rispetto degli accordi e l'individuazione di una soluzione sostenibile di mercato e di rilancio, anche per il conseguimento degli obiettivi di bonifica". "Piano industriale e ambientale sono strettamente collegati, si deve puntare al ripristino degli approvigionamenti e che l'Ilva continui a produrre. Il governo è impegnato collettivamente e collegialmente a questo obiettivo".<br/> </p>
      <h3>Stop alla produzione a Cracovia</h3>
      <p>Nel frattempo l'azienda ha fermato la produzione anche nel proprio impianto di Cracovia, spiegando che la decisione era stata già presa a maggio che lo stop avrebbe dovuto avvenire già a settembre, salvo poi essere stato rinviato.  ArcelorMittal Polonia, si legge nella nota, "è costretta a interrompere temporaneamente le operazioni primarie a Cracovia il 23 novembre". Si ripartirà, prosegue la nota, "quando le condizioni del mercato miglioreranno" a sufficienza.</p>
    </article>
  </body>
</html>