<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nejkrasnejsim-nadrazim-jsou-letos-rozsochy-na-vysocine/1820133?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T14:25:00+00:00"/>
    <meta property="og:title" content="Nejkrásnějším nádražím jsou letos Rozsochy na Vysočině"/>
    <meta property="og:description" content="Praha - Titul Nejkrásnější nádraží letos získala stanice Rozsochy v kraji Vysočina. Z deseti finalistů vybrala veřejnost na druhé místo Čelákovice ve Středočeském kraji, na třetím místě je nádraží ve Slezských Rudolticích v Moravskoslezském kraji. Výsledky třináctého ročníku soutěže dnes v sídle Senátu vyhlásili pořadatelé ankety z Asociace Entente Florale CZ - Souznění. Loni se nejkrásnějším nádraží staly Blíževedly na Českolipsku."/>
  </head>
  <body>
    <article>
      <h1>Nejkrásnějším nádražím jsou letos Rozsochy na Vysočině</h1>
      <address><time datetime="2019-11-12T14:25:00+00:00">12 Nov 2019, 14:25</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Titul <a href="http://www.nejnadrazi.cz/">Nejkrásnější nádraží</a> letos získala stanice Rozsochy v kraji Vysočina. Z deseti finalistů vybrala veřejnost na druhé místo Čelákovice ve Středočeském kraji, na třetím místě je nádraží ve Slezských Rudolticích v Moravskoslezském kraji. Výsledky třináctého ročníku soutěže dnes v sídle Senátu vyhlásili pořadatelé ankety z Asociace Entente Florale CZ - Souznění. Loni se nejkrásnějším nádraží staly Blíževedly na Českolipsku.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573565227_P201911120643001.jpg"/>
        </figure>
        <figure>
          <img src="https://i3.cn.cz/6/1573565941_P201911120660701.jpg"/>
        </figure>
        <figure>
          <img src="https://i3.cn.cz/6/1573566031_P201911120661601.jpg"/>
        </figure>
        <figure>
          <img src="https://i3.cn.cz/6/1573566472_P201911120676301.jpg"/>
        </figure>
        <figure>
          <img src="https://i3.cn.cz/6/1573566505_P201911120676501.jpg"/>
        </figure>
      </slideshow>
      <p>Tento rok lidé navrhli na titul Nejkrásnější nádraží 67 stanic. Do finále postoupily Božejovice, Čeladná, Čelákovice, Frýdlant nad Ostravicí, Harrachov, Kouty nad Desnou, Kynšperk nad Ohří, Rozsochy, Slezské Rudoltice a Železná Ruda-Alžbětín.</p>
      <p>O oceněných rozhodlo 11.457 platných hlasů. Rozsochy vyhrály se ziskem 2578 hlasů, Čelákovice dostaly 1882 a Slezské Rudoltice 1758 hlasů.</p>
      <p>Rozsochy jsou podle pořadatelů představitelem typického vesnického nádraží v malebné krajině Vysočiny. Leží na trati ze Žďáru nad Sázavou do Tišnova. Výpravní budova nádraží v Čelákovicích nabízí po nedávné rekonstrukci nové provozovny, dva podchody spojující město i cyklověž. Stanice Slezské Rudoltice je na osoblažské úzkokolejce z Třemešné do Osoblahy. V minulém roce prošla budova rekonstrukcí, díky které získala svou prvorepublikovou podobu pamatující vznik této trati.</p>
      <p>Cenu generálního ředitele Správy železniční dopravní cesty dnes převzali zástupci stanice Karlštejn ve středních Čechách. Letos byla poprvé udělena cena Osobnost ročníku. Získala ji výpravčí Milena Vyčítalová za mnohaletou péči o květinovou výzdobu středomoravských stanic, kde působila.</p>
      <p>Pořadatelé předali také Cenu souznění za spolupráci a výjimečné počiny při obnově nebo provozu objektů. Získaly ji zastávka Černošice a stanice Nižbor a Podbořany.</p>
      <p>Soutěž, která je prezentací dobrých příkladů péče o železniční nádraží, stanice a zastávky, se koná od roku 2007. "Prostředí je totiž jedním ze základních limitů, které určují oblíbenost tohoto druhu cestování. Ani nejkrásnější vlaky nebudou oblíbené, pokud nechají své cestující vystupovat na nevzhledných a neútulných stanicích," uvedla ředitelka Asociace Entente Florale CZ - Souznění Drahomíra Kolmanová.</p>
    </article>
  </body>
</html>