<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/society/el-as-to-megalo-kykloma-diafthoras-kai-prostasias-pos-drouse/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T14:49:38+00:00"/>
    <meta property="og:title" content="ΕΛ.ΑΣ. : Το μεγάλο κύκλωμα διαφθοράς και «προστασίας» – Πώς δρούσε"/>
    <meta property="og:description" content="Οι στρατολογήσεις αξιωματικών"/>
  </head>
  <body>
    <article>
      <h1>ΕΛ.ΑΣ. : Το μεγάλο κύκλωμα διαφθοράς και «προστασίας» – Πώς δρούσε</h1>
      <h2>Οι στρατολογήσεις αξιωματικών</h2>
      <address><time datetime="2019-11-12T14:49:38+00:00">12 Nov 2019, 14:49</time> by <a rel="author">Λαμπρόπουλος Βασίλης Γ.</a></address>
      <p>Εισβολές ΕΚΑΜ στη λεωφόρο Κατεχάκη, βομβιστικές επιθέσεις στα δικαστήρια της Σχολής Ευελπίδων, πώληση «προστασίας» μέχρι και σε πρατήρια βενζίνης, επέκταση ύποπτων συναλλαγών σε Θεσσαλονίκη αλλά και σε Μύκονο, καθορισμό των κρίσεων της ΕΛ.ΑΣ. σε μεταμεσονύκτια ραντεβού σε κατοικίες της Βούλας περιλαμβάνει το μεγαλύτερο σκάνδαλο στη ιστορία της Αστυνομίας που αποκαλύπτει «Το Βήμα της Κυριακής».</p>
      <p>Πρόκειται για σειρά αναφορών και στοιχείων που αναδεικνύονται το τελευταίο χρονικό διάστημα έπειτα από διαδοχικές δολοφονίες στον χώρο της νύχτας αλλά και την ενέδρα θανάτου σε βάρος ενός 50χρονου επιχειρηματία πριν από δύο εβδομάδες στο Χαϊδάρι. Το μεγάλο «δίκτυο» διαφθοράς στο εσωτερικό της ΕΛ.ΑΣ., που φαίνεται να είχε κάλυψη από πολιτικούς, επιχειρηματίες και κρατικούς λειτουργούς, είχε ορισμένες επαφές και με περιφερειακούς εκκλησιαστικούς παράγοντες προκειμένου να νομιμοποιεί τη δραστηριότητά του και να αποκτά έξωθεν καλή μαρτυρία.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <h3>Κερκόπορτα επιόρκων</h3>
      <p>Η δολοφονία του 50χρονου – η 17η εγκληματική ενέργεια τους τελευταίους 30 μήνες που αποδίδεται σε «συμβόλαιο θανάτου» – σημειώθηκε το πρωί της Δευτέρας 28 Οκτωβρίου στη λεωφόρο Αθηνών, στο Χαϊδάρι. Η ΕΛ.ΑΣ. ήδη πραγματοποιεί δύο παράλληλες έρευνες για την εξιχνίασή της και για τις σχέσεις του επιχειρηματία με στελέχη των αρχών ασφαλείας – και όχι μόνο. Με δεδομένο ότι τους τελευταίους μήνες ήταν στη φρούρησή του τουλάχιστον τρεις αστυνομικοί, ορισμένοι από τους οποίους θεωρούνται και ύποπτοι για την εξαφάνιση του κινητού του από τον τόπο του εγκλήματος. Κάτι που θεωρείται δείγμα της ισχύος του «δικτύου».</p>
      <figure>
        <img src="https://www.in.gr/wp-content/uploads/2019/11/w29-210457098-compressor-600x338.jpg"/>
      </figure>
      <p>Σύμφωνα με νεότερα στοιχεία ο 50χρονος μαζί με έναν πρώην αστυνομικό των ΕΚΑΜ από τη Θεσσαλονίκη, που είχε μνημονευθεί στην υπόθεση του «συνδικάτου των εκτελεστών» την περίοδο 1993-1996, έναν επίορκο αξιωματικό της ΕΛ.ΑΣ. που υπηρετούσε στην Ομόνοια αλλά και έναν ιδιοκτήτη νυκτερινών κέντρων που είχε δολοφονηθεί πριν από 10 χρόνια στα νότια προάστια της Αθήνας, είχαν σειρά μπαρ και λεσχών σε όλη την Αθήνα. Επιπλέον ορισμένοι από αυτούς κάλυπταν κυκλώματα σωματεμπορίας και οίκους ανοχής.</p>
      <p>Σε αυτό το κύκλωμα στρατολογήθηκαν ή προσκολλήθηκαν αξιωματικοί της ΕΛ.ΑΣ., από αστυνομικά τμήματα αλλά και κεντρικές υπηρεσίες όπως από το Τμήμα Ηθών της Ασφάλειας Αττικής, υπηρεσίες οικονομικού ελέγχου αλλά και υπηρεσιακοί παράγοντες στη λεωφόρο Κατεχάκη. Με παράλληλο ενδιαφέρον και στις νομιμοποιήσεις αλλοδαπών. Στο ίδιο σύστημα εντάχθηκαν στα τέλη της δεκαετίας του ’90 πρώην αστυνομικοί των ΕΚΑΜ. Είναι ενδεικτικό ότι ορισμένοι από αυτούς τους αστυνομικούς των ειδικών δυνάμεων της ΕΛ.ΑΣ. είχαν φθάσει στο σημείο να εισβάλουν με όχημα βαν στο αρχηγείο της Αστυνομίας στη λεωφόρο Κατεχάκη και ένοπλοι να απαιτούν τη μη απομάκρυνση ορισμένων συναδέλφων τους από την υπηρεσία!</p>
      <h4>Η έρευνα Γεράκη</h4>
      <p>Τη δράση αυτού του πολυδιάστατου κυκλώματος σε όλη την ιεραρχία της ΕΛ.ΑΣ. είχε επιχειρήσει να διαλευκάνει ο εισαγγελέας κ. <b>Γιώργος Γεράκης</b>, ο οποίος την περίοδο 1997-1999 συνέταξε τεράστια δικογραφία σε βάρος 28 ατόμων, ανάμεσα σε αυτούς δύο ανώτατα στελέχη της ΕΛ.ΑΣ., σύμβουλοι του υπουργείου, διοικητές αστυνομικών τμημάτων, άνδρες των ΕΚΑΜ αλλά και του 50χρονου που δολοφονήθηκε στο Χαϊδάρι.</p>
      <figure>
        <img src="https://www.in.gr/wp-content/uploads/2019/11/%CE%B1%CF%81%CF%87%CE%B5%CE%AF%CE%BF-%CE%BB%CE%AE%CF%88%CE%B7%CF%82-1.jpg"/>
      </figure>
      <p>Σύμφωνα με τα δικαστικά έγγραφα που έχει στην κατοχή του «Το Βήμα», έναυσμα της έρευνας ήταν οι καταγγελίες ενός αστυνομικού διευθυντή αλλά και οι αναφορές υπευθύνων οίκων ανοχής ότι «συγκέντρωναν χρήματα και τα έδιναν σε αστυνομικούς για την παροχή «προστασίας» και την αποφυγή ελέγχων των αστυνομικών τμημάτων». Ακόμα μνημονεύονταν οι επαφές με στελέχη του υπουργείου για νομιμοποιήσεις αλλοδαπών.</p>
      <p>Τεράστια ερωτήματα για τη δυναμική αυτού του κυκλώματος των επίορκων αστυνομικών προκάλεσαν οι δύο εκρήξεις βομβών στις 13 Ιουλίου 1998 – η έρευνα Γεράκη τότε ήταν σε πλήρη εξέλιξη – στα κτίρια της Σχολής Ευελπίδων. Σε ανακοίνωση μάλιστα της Ενωσης Εισαγγελέων η διπλή αυτή έκρηξη συνδεόταν με τα κυκλώματα των επίορκων αστυνομικών που ερευνούσε ο κ. Γεράκης.</p>
      <p>Τότε μάλιστα είχε εμφανιστεί μια προκήρυξη ανάληψης ευθύνης από την οργάνωση «Απελευθερωτικός Αγώνας» που δεν εμφανίστηκε ξανά. Στο αμφιλεγόμενο κείμενο ανάληψης της ευθύνης επικαλέστηκε ότι προχώρησε στη διπλή βομβιστική επίθεση για θέματα προστριβών σε εξεταστικά κέντρα για εισαγωγή σε ΑΕΙ και ΤΕΙ! Με αξιωματικούς της Αντιτρομοκρατικής Υπηρεσίας να αμφισβητούν τα αναφερόμενα στην προκήρυξη και να μιλούν αργότερα για έργο του εν λόγω κυκλώματος. Σύμφωνα με μεταγενέστερες αναφορές τα μέλη του κυκλώματος είχαν συντάξει και άλλα κείμενα με ψευδείς καταγγελίες εναντίον έντιμων συναδέλφων τους, κρατικών παραγόντων και δικηγόρων, που θεωρούσαν ότι στέκονται εμπόδιο στις κινήσεις τους.</p>
      <figure>
        <img src="https://www.in.gr/wp-content/uploads/2019/11/neo-proswpo-sti-dimosia-asfaleia-o-topikos-serifis_3.w_l-600x337.jpg"/>
      </figure>
      <p>Με εντυπωσιακή καθυστέρηση 10 ετών, τον Ιούλιο του 2008, εκδόθηκε τελικώς το βούλευμα που απήλλασσε πολλούς από τους κατηγορουμένους της έρευνας Γεράκη, με επίκληση την έλλειψη αποδεικτικών στοιχείων. Ανάμεσα στους απαλλαγέντες ήταν και ο δολοφονηθείς στο Χαϊδάρι.</p>
      <p>Τα τελευταία χρόνια το κύκλωμα είχε αποκτήσει νέες σημαντικές προσβάσεις στην ΕΛ.ΑΣ. και καθοδηγούσε μεγάλο τμήμα των κρίσεων στις αρχές ασφαλείας. Υπάρχουν αναφορές ότι οι πλέον κρίσιμες αποφάσεις λαμβάνονταν σε σπίτι παραλιακής περιοχής που ανήκε σε ιδιώτη μέλος του κυκλώματος με την παρουσία ορισμένων ανώτατων αξιωματικών!</p>
      <h4>«Μηνιάτικο» 3.000-5.000 ευρώ</h4>
      <p>Οπως κατήγγειλαν στο «Βήμα» υψηλόβαθμοι αξιωματικοί, «οι περισσότεροι από εμάς είχαμε δεχθεί οχλήσεις να ενταχθούμε στο κύκλωμα για να έχουμε οφέλη της τάξεως των 3.000-5.000 ευρώ τον μήνα και να έχουμε καλή υπηρεσιακή εξέλιξη».</p>
      <h4>Οι στρατολογήσεις αξιωματικών και η πώληση προστασίας</h4>
      <p>Σύμφωνα με σειρά μαρτυριών και έγγραφων αναφορών στους «Αδιάφθορους» της ΕΛ.ΑΣ., αυτό το κύκλωμα δρούσε στο εσωτερικό των αρχών ασφαλείας μέχρι και σήμερα. Με νέες στρατολογήσεις αξιωματικών σε κρίσιμες υπηρεσίες όπως και άλλων κρατικών παραγόντων. Εχοντας διαρκείς προσβάσεις ακόμη και σε τμήματα της ηγεσίας της ΕΛ.ΑΣ. Είναι ενδεικτικό ότι μέλη του κυκλώματος πωλούσαν προστασία μέχρι και σε ιδιοκτήτες πρατηρίων καυσίμων στην Αττική και αλλού μέσω προσβάσεων που είχαν αποκτήσει σε ορισμένες ελεγκτικές υπηρεσίες της ΕΛ.ΑΣ. και άλλων υπουργείων. Επίσης άλλα μέλη του κυκλώματος είχαν αρχίσει στενή συνεργασία με ρωσοπόντιους λαθρεμπόρους τσιγάρων που κατασκεύαζαν μάλιστα στην Ελλάδα εργοστάσια παραγωγής λαθραίων τσιγάρων. Σύμφωνα με νεότερες πληροφορίες η ΕΛ.ΑΣ. ανακάλυψε την τελευταία τριετία πολλά από αυτά τα εργοστάσια γιατί οι επίορκοι αστυνομικοί είχαν έλθει σε προστριβή με τους αλλοδαπούς λαθρεμπόρους. Ετσι, εκδικητικά, «κάρφωσαν» στις αρμόδιες υπηρεσίες της ΕΛ.ΑΣ. και στους έντιμους συναδέλφους τους τους χώρους που αυτά βρίσκονταν.</p>
      <p>
        <i>
          <b>ΕΝΤΥΠΗ ΕΚΔΟΣΗ ΒΗΜΑ</b>
        </i>
      </p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>