<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913220.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T14:05:00+00:00"/>
    <meta property="og:title" content="Курдов за Миланов: Бърка ме с дядо си! Щях да го разнасям като пръскачка из лозе"/>
    <meta property="og:description" content="Бившият нападател на Марица, Ботев (Пд) и Левски Петър Курдов се почувства засегнат от изказването н..."/>
  </head>
  <body>
    <article>
      <h1>Курдов за Миланов: Бърка ме с дядо си! Щях да го разнасям като пръскачка из лозе</h1>
      <address>
        <time datetime="2019-11-12T14:05:00+00:00">12 Nov 2019, 14:05</time>
      </address>
      <p>Бившият нападател на Марица, Ботев (Пд) и Левски <a href="https://www.plovdiv24.bg/sport/persons/2753.html">Петър Курдов</a> се почувства засегнат от <b><a href="https://www.plovdiv24.bg/sport/sport/913094.html">изказването на Живко Миланов по негов адрес, че "ракията не прощава"</a></b> и пожела да отговори на капитана на "сините".</p>
      <p>"Искам да му кажа някои неща на този хубавец. Във вчерашното изказване не твърдя, че е играл напук на Хубчев. Защото както главният прокурор обича да се изказва "аз само чувам, нищо не твърдя". Просто казах това, което чувам, и то от няколко места. Включително и от левскари. Няма нужда да казвам от кого съм го чул, защото много хора говорят, не мога сега да започна да изреждам сто имена. Този младеж явно ме бърка с дядо си, аз нито пия, нито пуша. И това е известно на всички хора, които ме познават. Но Живко явно не знае", каза <a href="https://www.plovdiv24.bg/sport/persons/2753.html">Петър Курдов</a>.</p>
      <p>"Ако играеше по мое време, щях да го разнасям като пръскачка из лозето. Той няма кураж да ми звънне, а ми отговаря пред медиите", продължи пловдивчанинът.</p>
      <p>"Доста хора ми се обадиха да ме поздравят след вчерашното ми изказване - и известни личности, включително и лекари. Той казва, че изреченото от мен щяло да го амбицира, дай боже да е така. Но аз смятам, че Миланов отдавна е свършил с футбола. Защо тези аванти, които му се дават, на други футболисти в Левски не се дават?", добави Курдов, цитиран от Блиц.</p>
      <p>"Явно ме бърка с дядо си (б.р. Борислав Михайлов). Да попита него дали пия и пуша. Не виждам с какво толкова се е засегнал от изказването ми. Но щом тръгва да ми отговаря и се засяга, значи има нещо...", каза още бившият нападател от 80-те години.</p>
      <p>"Ако има нещо за ракията, да ми се обади. Да провери и да се увери, че наистина не пия. Сериозно се излага с това изказване по мой адрес. Нямам случай в моя съзнателен живот да съм се напивал, никога. Това могат да потвърдят поне сто човека. Така че да не излиза с рогата напред, защото ще си намери майстора", завърши <a href="https://www.plovdiv24.bg/sport/persons/2753.html">Петър Курдов</a>.</p>
    </article>
  </body>
</html>