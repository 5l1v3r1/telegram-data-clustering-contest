<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/volox/24-kvartiri-ta-17-avto-hto-same-ta-za-shcho-tak-shchedro-plativ-sluzi-narodu-dubinskomu-639441.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T14:21:08+00:00"/>
    <meta property="og:title" content="24 квартири та 17 авто. Хто саме та за що так щедро платив «слузі народу» Дубінському?"/>
    <meta property="og:description" content="Чи буде «100-процентно свій» Генпрокурор Рябошапка розслідувати справу, принаймні, про ухилення від сплати податків у особливо великих розмірах щодо депутата з монобільшості?"/>
  </head>
  <body>
    <article>
      <h1>24 квартири та 17 авто. Хто саме та за що так щедро платив «слузі народу» Дубінському?</h1>
      <address><time datetime="2019-11-12T14:21:08+00:00">12 Nov 2019, 14:21</time> by <a rel="author">Карл Волох</a></address>
      <h4>Чи буде «100-процентно свій» Генпрокурор Рябошапка розслідувати справу, принаймні, про ухилення від сплати податків у особливо великих розмірах щодо депутата з монобільшості?</h4>
      <p>Дубінський сказав, я думаю, абсолютну правду: <a href="https://glavcom.ua/news/zmi-znayshli-u-rodini-nardepa-dubinskogo-24-kvartiri-ta-17-avtomobiliv-639292.html">свої статки він заробив журналістським талантом</a>. Якщо, звичайно, його заняття можна називати журналістикою.</p>
      <p>Але питання, все-таки, виникають (елементарні, але так звана розслідувачка до них не додумалася).</p>
      <p>1. Хто саме так щедро оплачував його талант?</p>
      <p>Як вам відомо, в усьому світі оплата послуг повинна проходити офіційно, а з доходу слід сплачувати податки. Тому цілком резонними є питання: хто саме платив, наскільки ці проплати відповідають багатомільйонним придбаним активам і скільки податків за них сплачено?</p>
      <p>2. Враховуючи, що величезна кількість активів, як нам довели, оформлені на маму і дружину, дозволю собі висловити припущення, що офіційно пан Дубінський довести походження своїх активів не зможе. І цей факт тягне за собою інше питання: чи буде «100-процентно свій» Генпрокурор Рябошапка розслідувати справу, принаймні, про ухилення від сплати податків у особливо великих розмірах щодо депутата з монобільшості? Думаю, відповідь вам зрозуміла, так само, як і мені.</p>
      <p>3. І головне. Ми з вами досить непогано уявляємо рівень зарплат журналістів. Навіть найліпші з них - Казарін, Портников, Кошкіна, Рибніков, Бігус та ще декілька зірок не заробляють десятки (якщо не сотні) тисяч доларів на місяць, щоб купувати таку кількість нерухомості і підтримувати спосіб життя з водіями, охоронцями і десятками автомобілів. За що ж таке щастя конкретному Дубінському, чому, раптом, саме його талант оплачується так високо?</p>
      <p>Тому що мова не про журналістику, а про медіакілерство, коли талановита людина, користуючись статусом журналіста, нищить репутації політиків, посадових осіб чи бізнесменів на замовлення. І це оплачується по зовсім іншому тарифу. Я не зумію оцінити у відсотках внесок Дубінського в компрометацію Порошенка і його команди під час конфлікту з Коломойським, але він (внесок) цілком відчутний. Я не можу сказати, чи єдиним замовником Дубінського був Коломойський у хрестовому поході на Гонтареву (чув, що ні), але знищення її репутації великою мірою - його заслуга. А оскільки без такого знищення марно було б навіть мріяти про «переговори держави з Коломойським щодо Привату», а на кону в цій справі мільярди доларів, то такого роду послуги оплачуються дуже щедро. Свідками чого ми з вами і стали.</p>
      <p>Уже роки для мене однією з головних проблем української держави є жалюгідний стан української журналістики, контроль олігархів та Москви над інформаційним полем, майже тотальна відсутність професійних стандартів і вимог до репутації. Я щиро вважаю четверту владу не менш корумпованою, ніж третю, судову, котру всі так люблять критикувати. А враховуючи, що суспільну думку в країні формує невелика група володільців рейтингових медіа і вони щойно довели свою спроможність скидати владу і навіть призначати нову, думаю, що ця проблема для України екзистенціальна.</p>
      <footer>Джерело: <a href="https://www.facebook.com/karl.volokh?fref=nf">блог Карла Волоха</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/publications/partiya-maje-buti-seksi-slugi-narodu-vzyali-kurs-na-639053.html"/>
        <a href="https://glavcom.ua/news/suprun-prograla-sud-dubinskomu-638785.html"/>
        <a href="https://glavcom.ua/publications/zabudte-pro-las-vegas-yaki-nebezpeki-prihovuje-zakonoproekt-pro-legalizaciyu-gralnogo-biznesu-638286.html"/>
      </related>
    </article>
  </body>
</html>