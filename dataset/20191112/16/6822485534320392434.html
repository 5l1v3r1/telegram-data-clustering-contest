<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821133.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T16:10:00+00:00"/>
    <meta property="og:title" content="ترامپ دوباره به بایدن حمله کرد"/>
    <meta property="og:description" content="به گزارش مهر، «دونالد ترامپ» رئیس جمهور آمریکا، در این پیام ها با متهم کردن فرزند جو بایدن به فساد مالی، عنوان داشت که به عنوان رئیس جمهور آمریکا وظیفه دارد تا پیگیر مسائل فساد باشد. "/>
  </head>
  <body>
    <article>
      <h1>ترامپ دوباره به بایدن حمله کرد</h1>
      <address>
        <time datetime="2019-11-12T16:10:00+00:00">12 Nov 2019, 16:10</time>
      </address>
      <p>رئیس جمور آمریکا روز کاری خود را با انتشار پیام هایی در توئیتر و حمله مجدد به «جو بایدن» و دموکرات هایی که در حال پیگیری طرح استیضاح وی هستند آغاز کرد.</p>
      <p>به گزارش مهر، «دونالد ترامپ» رئیس جمهور آمریکا، در این پیام ها با متهم کردن فرزند جو بایدن به فساد مالی، عنوان داشت که به عنوان رئیس جمهور آمریکا وظیفه دارد تا پیگیر مسائل فساد باشد. </p>
      <p>وی در یکی از پیام ها معاون رئیس جمهور سابق مریکا را فردی «خواب آلود» خطاب کرده و دموکرات ها را متهم می کند که علاقه ای به پیگری اتهاماتی که به خانواده بایدن در خصوص فساد مالی وارد است، ندارند.</p>
      <p>حمله ترامپ به دموکرات ها در حالی است که  دموکرات‌های آمریکا به عنوان بخشی از تلاش‌ها برای پیشبرد فرایند استیضاح دونالد ترامپ رئیس‌جمهوری این کشور، بخش‌هایی از اظهارات کتبی دستیاران سابق «کورت ولکر» نماینده پیشین آمریکا در امور اوکراین را منتشر کردند.</p>
      <p>در همین راستا، دموکرات‌های مجلس نمایندگان آمریکا با صدور بیانیه‌ای از انتشار بخش‌هایی از اظهارات کتبی «کریستنوفر اندرسون» و «کاترین کرافت» خبر داده و از دغدغه آنها درباره اعمال فشار بر اوکراین در راستای برآورده شدن اهداف سیاسی ترامپ سخن گفتند.</p>
      <p>این در حالی است که بامداد سه‌شنبه متن جلسه استماع و شهادت «لائورا کوپر» معاون وزیر دفاع آمریکا نیز منتشر شد.</p>
      <p>‌ وی در این جلسه که پشت درهای بسته برگزار شد اذعان کرد که ترامپ در تابستان سال گذشته به سازمان‌های مربوطه دستور تعلیق کمک‌های نظامی اوکراین را داده بود.</p>
      <p>کوپر در پاسخ به سوال اعضای کمیته تحقیق مبنی بر اینکه آیا ترامپ از اختیارات قانونی لازم برای تعلیق ارسال کمک‌های نظامی و بشردوستانه به اوکراین برخوردار بوده است، گفت: برخی مقامات دفتر مدیریت و بودجه نگران بودند که وی چنین مجوزی نداشته باشد.</p>
      <p>گفتنی است ترامپ برای تعلیق ارسال کمک‌ها به اوکراین حتی کنگره را هم در جریان نگذاشته و این در حالی است که ملزم به چنین کاری بوده است.</p>
      <p>دموکرات‌های مجلس نمایندگان آمریکا روند استیضاح و برکناری قانونی ترامپ را در سپتامبر ۲۰۱۹ و پس از طرح اتهام سوء استفاده از قدرت علیه رئیس جمهور آمریکا در پرونده موسوم به «اوکراین گیت» آغاز کردند.</p>
      <p>دموکرات‌ها بر این باورند که ترامپ به منظور «اعمال فشار» بر رئیس جمهور اوکراین، از اعطای کمک به این کشور اروپایی خودداری کرد و ارائه این کمک را به انجام تحقیقات در خصوص فعالیتهای «هانتر بایدن» پسر «جو بایدن» - معاون پیشین رئیس جمهور آمریکا و رقیب احتمالی در انتخابات ۲۰۲۰ آمریکا- مشروط ساخت.</p>
      <p>این در حالی است که ترامپ انجام هرگونه اقدام خلاف قانون را به شدت رد کرده و آنچه را که به ادعای کاخ سفید متن بدون ویرایش گفتگوی تلفنی او با «ولادیمیر زلنسکی» همتای اوکراینی اش است، منتشر کرد. نسخه مکتوب این گفتگوی تلفنی نشان می دهد که ترامپ به تحقیقات علیه بایدن علاقمند بوده، اما هیچ شواهد و مدرکی دال بر اعمال فشار بر رئیس جمهور اوکراین در این نسخه مکتوب وجود ندارد.</p>
      <p>گفتنی است ترامپ بارها اعلام کرده که روند استیضاح او یک «بگیر و ببند» [سیاسی] و یک «شوخی زننده» است و وی به شهادت‌های ادا شده در برابر هیأت تحقیق مجلس نمایندگان اهمیتی نمی‌دهد.</p>
    </article>
  </body>
</html>