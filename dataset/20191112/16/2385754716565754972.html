<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597012/sti-lista-gia-ton-antintampiza-o-giozef-koslei"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T16:03:00+00:00"/>
    <meta property="og:title" content="Στη λίστα για τον αντι-Νταμπίζα ο Γιόζεφ Κόσλεϊ"/>
    <meta property="og:description" content="Έναν παλιό γνώριμο στο κυπριακό ποδοσφαιρικό κοινό φέρει ως υποψήφιο για την αντικατάσταση του Νίκου Νταμπίζα στο πόστο του τεχνικού διευθυντή του..."/>
  </head>
  <body>
    <article>
      <h1>Στη λίστα για τον αντι-Νταμπίζα ο Γιόζεφ Κόσλεϊ</h1>
      <address><time datetime="2019-11-12T16:03:00+00:00">12 Nov 2019, 16:03</time> by <a rel="author">Sigmalive/sports</a></address>
      <p>Έναν παλιό γνώριμο στο κυπριακό ποδοσφαιρικό κοινό φέρει ως υποψήφιο για την αντικατάσταση του Νίκου Νταμπίζα στο πόστο του τεχνικού διευθυντή του Παναθηναϊκού ελλαδικό δημοσίευμα.<br/> <br/>Σύμφωνα με την ιστοσελίδα to10.gr, o Σλοβάκος πρώην επιθετικός των Ολυμπιακού, Ομόνοιας και Ανόρθωσης έχει προταθεί στους «πράσινους» και η περίπτωσή του εξετάζεται.<br/> <br/>Αναλυτικά τα όσα αναφέρει το δημοσίευμα:<br/> <br/>Την αναζήτηση για τον αντί – Νταμπίζα συνεχίζει ο Παναθηναϊκός προκειμένου να καλύψει το κενό που έχει δημιουργηθεί στη θέση του τεχνικού διευθυντή. Με τα ανοιχτά… μέτωπα να είναι πολλά (ανανεώσεις, αποχωρήσεις, μεταγραφές), η ανάγκη να βρεθεί νέος τεχνικός διευθυντής είναι μεγάλη. Και τα ονόματα που προτείνονται καθημερινά είναι πολλά.<br/> <br/>Ο Γιάννης Αλαφούζος θα πάρει την τελική απόφαση για τον άνθρωπο που θα αναλάβει έναν πολύ σημαντικό ρόλο, με τη σύμφωνη γνώμη φυσικά και του Γιώργου Δώνη, ο οποίος θα έχει άμεση επαφή και συνεργασία με τον νέο τεχνικό διευθυντή.<br/> <br/>Οι πράσινοι κοιτάζουν περιπτώσεις κυρίως από το εξωτερικό. Και το πιθανότερο είναι πως από εκεί θα είναι η τελική επιλογή τους. Ένα από τα ονόματα που προστέθηκαν τις τελευταίες μέρες στη μακρά λίστα των υποψήφιων τεχνικών διευθυντών είναι αυτό του Γιόζεφ Κόσλεϊ. Του Σλοβάκου πρώην ποδοσφαιριστή, ο οποίος έχει περάσει από την Ελλάδα και πλέον εκτελεί χρέη ατζέντη ποδοσφαιριστών.<br/> <br/>Ο Κόσλεϊ έχει συνεργαστεί μάλιστα με τον Δώνη, όταν ο 50χρονος τεχνικός ήταν προπονητής στη Λάρισα και ο Σλοβάκος αγωνιζόταν στη θεσσαλική ομάδα. Αποτέλεσε τότε επιλογή του Δώνη, ο οποίος τον είχε φέρει στην Ελλάδα το 2006 και αγωνίστηκε στον κάμπο για δύο χρόνια, πριν κατηφορίσει στην Αθήνα για λογαριασμό του Θρασύβουλου, ομάδα στην οποία έκλεισε και την καριέρα του. Ο Κόσλεϊ έχει αγωνιστεί για πολλά χρόνια και στην Κύπρο, στην οποία ενεργοποιείται επαγγελματικά τα τελευταία χρόνια.<br/> <br/>Πληροφορίες από την Κύπρο αναφέρουν πως η περίπτωσή του έχει προταθεί εδώ και λίγες μέρες στον Παναθηναϊκό, ο οποίος δεν τον έχει απορρίψει και ίσως προκύψει και επαφή με τον Δώνη με τον οποίο γνωρίζονται πολύ καλά. Καλή σχέση, μάλιστα, έχει και με τον Νίκο Νταμπίζα, με τον οποίο είχαν βρεθεί πολλές φορές όταν ο πρώην τεχνικός διευθυντής του Παναθηναϊκού δούλευε στην Ομόνοια της Κύπρου.</p>
    </article>
  </body>
</html>