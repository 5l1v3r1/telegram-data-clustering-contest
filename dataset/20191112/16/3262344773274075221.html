<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dday.it/redazione/33048/a-facebook-non-ne-va-dritta-una-lapplicazione-per-iphone-accede-di-nascosto-alla-fotocamera"/>
    <meta property="og:site_name" content="DDay.it"/>
    <meta property="article:published_time" content="2019-11-12T16:44:00+00:00"/>
    <meta property="og:title" content="A Facebook non ne va dritta una. L'applicazione per iPhone accede di nascosto alla fotocamera"/>
    <meta property="og:description" content="Un bug dell'applicazione di Facebook su iOS accende la fotocamera di nascosto mentre si guardano le pubblicità. Non è un comportamento voluto, ma è l'ennesimo problema che solleva dubbi sulla privacy."/>
  </head>
  <body>
    <article>
      <h1>A Facebook non ne va dritta una. L'applicazione per iPhone accede di nascosto alla fotocamera</h1>
      <h2>Un bug dell'applicazione di Facebook su iOS accende la fotocamera di nascosto mentre si guardano le pubblicità. Non è un comportamento voluto, ma è l'ennesimo problema che solleva dubbi sulla privacy.</h2>
      <address><time datetime="2019-11-12T16:44:00+00:00">12 Nov 2019, 16:44</time> by <a rel="author">Roberto Pezzali</a></address>
      <p>Piove ancora sul bagnato per Facebook. Questa volta nessuna fuga di dati, ma un brutto bug che solleva ancora una volta il problema legato alla privacy. L’applicazione di Facebook per iPhone, infatti, <b>accede di nascosto alla fotocamera mentre si scorre la timeline</b>.</p>
      <p>Ad accorgersene è stato uno sviluppatore con un video su Twitter che dimostra il problema, anche se è facilmente replicabile da chiunque: mentre si usa l’app di Facebook su iPhone la videocamera in background è accesa e sta riprendendo, ovviamente <b>solo se l’utente ha dato all’app di Facebook le autorizzazione di accesso alla camera</b> perché nessuna app può rompere il blocco imposto dal sistema operativo, per fortuna aggiungiamo noi.</p>
      <figure>
        <iframe data-src="https://twitter.com/JoshuaMaddux/status/1193434937824702464?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Un bug, bruttissimo, ma comunque un bug, perché il problema <b>c’è solo su iPhone con iOS 13.2.2 installato</b> ed è dovuto quasi sicuramente a qualche modifica fatta da Apple sulle api, visto che la stessa versione dell’app su iOS 13.1.3 non presenta le stesse problematiche, assenti anche su smartphone Android. </p>
      <p>Non esiste nessuna prova che Facebook abbia realmente accesso al flusso della videocamera, e che l’app possa in qualche modo capire cosa la videocamera sta inquadrando, quindi niente allarmismo. Ma la vicenda dimostra come, dopo aver dato i permessi di utilizzo della fotocamera, <b>questa possa essere usata di nascosto da una applicazione senza che l’utente se ne renda conto</b>. Non è il caso di Facebook, sarebbe uno scandalo di proporzioni enormi, ma altre app potrebbero farlo. Alla luce del sole.</p>
      <p>Un motivo valido per prendere tutte le precauzioni possibili quando si consente l’accesso al microfono o alla videocamera: ogni volta è meglio chiedersi se davvero l’applicazione ne ha bisogno per funzionare prima di premere “ok”.</p>
    </article>
  </body>
</html>