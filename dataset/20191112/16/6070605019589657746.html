<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Telefonica-historica-placa-Catalunya-MEUR_0_2342765860.html?utm_medium=social&amp;utm_campaign=echobox&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-12T16:04:30+00:00"/>
    <meta property="og:title" content="Telefónica es ven la històrica seu de plaça Catalunya per 100 M€"/>
    <meta property="og:description" content="El cèntric edifici el compra el milionari basc Daniel Maté, una de les grans fortunes espanyoles"/>
  </head>
  <body>
    <article>
      <h1>Telefónica es ven la històrica seu de plaça Catalunya per 100 M€</h1>
      <h2>El cèntric edifici el compra el milionari basc Daniel Maté, una de les grans fortunes espanyoles</h2>
      <address>
        <time datetime="2019-11-12T16:04:30+00:00">12 Nov 2019, 16:04</time>
      </address>
      <p>Telefónica s'ha venut l'emblemàtica seu històrica de la companyia a Barcelona, l'edifici de la cantonada de la plaça Catalunya amb el Portal de l'Àngel, segons ha avançat TV3 i han confirmat a l'ARA fonts de Telefónica. El comprador és l'empresari basc Daniel Maté, una de les principals fortunes espanyoles -malgrat que resideix a Suïssa- que ja ha fet importants inversions immobiliàries a l'Estat i que hauria pagat uns 100 milions d'euros per l'immoble.</p>
      <p>Telefónica ja va anunciar al mes de març que posava a la venda aquest edifici per un preu calculat en 110 milions d'euros i, de fet, l'operació ja fa uns mesos que es va tancar malgrat que s'ha conegut ara. El procés s'ha portat amb la màxima confidencialitat, en una mena de subhasta restringida per part de l'operadora sense la intervenció de consultores immobiliàries.</p>
      <p>No obstant la venda, Telefónica continuarà ocupant l'edifici en règim de lloguer, tant en els baixos i el primer pis, on té un centre i una botiga -Movistar Centre-, com en els altres pisos, on l'operadora té oficines. L'espai també va acollir durant un temps la fundació Mobile World Capital.</p>
      <p>Aquest no és el primer edifici que es ven Telefónica a Barcelona. La companyia ja es va vendre diversos immobles durant la primera dècada d'aquest segle. També es va vendre la seva antiga seu a l'avinguda Roma, on ara es construeixen pisos i, ja més recentment, <a href="https://www.ara.cat/economia/Telefonica-seva-Barcelona-milions-euros_0_2231176936.html">va traspassar la seva seu central, l'edifici de Diagonal 00</a>. Aquesta seu, davant de l'edifici blau del Fòrum, la va vendre al mes de maig al magnat filipí Andrew L. Tan -a través del seu grup cellerer Emperador- per valor d'uns 150 milions d'euros.</p>
      <p>Maté ja va comprar fa uns anys a Telefónica una cartera de quatre edificis, a Madrid, Santander i Barcelona, per 50 milions d'euros, i en va canviar l'ús d'oficines a residencial per obtenir rendibilitat per lloguer.</p>
      <p>A l'edifici també hi ha una central de coure de l'operadora que la Comissió Nacional dels Mercats i de la Competència (CNMC) va autoritzar tancar aquest mateix anys, després que la companyia decidís traspassar els abonats a una altra central de fibra òptica.</p>
      <p>L'edifici va ser projectat el 1926 per Francesc de Paula Nebot i Torrents en la finca coneguda anteriorment com l'antiga Casa Baixeres, que havia acollit l'Hotel Bristol. Telefónica va comprar l'immoble, de 8.530 metres quadrats, onze plantes i un soterrani. Aquest edifici va ser un important objectiu durant la Guerra Civil, època en què va ser col·lectivitzat per CNT.</p>
      <h3>Traspàs d'El Corte Inglés</h3>
      <p>D'altra banda, l'antic Corte Inglés de la cantonada de la rambla amb plaça Catalunya, que també havia estat, entre d'altres, un Marks and Spencer, tornarà a canviar de mans. Ara mateix l'edifici és propietat del fons estranger IBA Capital (a través de la socimi Zambal), que el va comprar a El Corte Inglés per 80 milions d'euros l'any 2013, en plena crisi.</p>
      <p>Aquest fons estaria a punt de traspassar aquest edifici a un vehicle d'inversió liderat per Bankinter, segons ha informat TV3. Aquest edifici va albergar el Banc Central, que va ser objecte d'un assalt els anys 80, just després de l'intent de cop d'estat del tinent coronel Tejero.</p>
    </article>
  </body>
</html>