<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/joker-najdonosnejsi-film-po-stripovski-predlogi"/>
    <meta property="og:site_name" content="Primorske novice"/>
    <meta property="article:published_time" content="2019-11-12T16:00:14+00:00"/>
    <meta property="og:title" content="Joker najdonosnejši film po stripovski predlogi"/>
    <meta property="og:description" content="Film Joker v režiji Todda Phillipsa je z več kot 950 milijoni ameriških dolarjev zaslužka postal najdonosnejši film, nastal po stripovski predlogi. Po pisanju Forbesa je zaslužek filma na globalni ravni za kar 15-krat višji od vložka, ki je znašal 62,5 milijona dolarjev."/>
  </head>
  <body>
    <article>
      <h1>Joker najdonosnejši film po stripovski predlogi</h1>
      <address><time datetime="2019-11-12T16:00:14+00:00">12 Nov 2019, 16:00</time> by <a rel="author">STA</a></address>
      <p>
        <b>Film Joker v režiji Todda Phillipsa je z več kot 950 milijoni ameriških dolarjev zaslužka postal najdonosnejši film, nastal po stripovski predlogi. Po pisanju Forbesa je zaslužek filma na globalni ravni za kar 15-krat višji od vložka, ki je znašal 62,5 milijona dolarjev.</b>
      </p>
      <figure>
        <img src="https://static.primorske.si/foto/highres/gnweb/719383_260-joker.jpg"/>
      </figure>
      <p><b>LOS ANGELES</b> &gt; Joker je eden najbolj znanih negativcev v stripovskem svetu. Predstavljen je kot visoko inteligenten kriminalec, njegova karakterizacija pa se je skozi različna obdobja spreminjala. Prvič se je Joker pojavil v prvem delu stripa Batman leta 1940, odtlej pa lik nastopa v stripovskih izdajah DC Comics. Ustvarili so ga Jerry Robinson, Bill Finger in Bob Kane, so ob distribuciji filma po slovenskih kinih zapisali v Koloseju.</p>
      <p>V filmu <b>Todda Phillipsa</b>, nagrajenem z beneškim zlatim levom, je predstavljena zgodba o tem, kako smrtnik Arthur Fleck postane sloviti Joker. Protagonista igra <b>Joaquin Phoenix</b>, pred njim pa sta v kožo zloglasnega junaka v filmih o Batmanu stopila že <b>Jack Nicholson</b> in pokojni Heath Ledger.</p>
      <h3>Producenti doslej zaslužili 15-kratni vložek v film</h3>
      <p>Film je nastal z budgetom 62,5 milijona dolarjev, kar v luči velikih produkcij filmov o superjunakih sicer ni visok znesek. Film Maščevalci: Zaključek v režiji bratov Russo je denimo stal 356 milijonov evrov. A v primerjavi s slednjim je Joker uspešnejši zaslužkar, saj so njegovi producenti doslej zaslužili 15-kratni vložek v film, medtem ko so zadnji Maščevalci zaslužili 2,8 milijarde dolarjev, kar je manj kot 8-kratni vložek v film.</p>
      <p>Joker je prav tako po donosnosti uspešnejši od filmov s primerljivim budgetom, kot sta znanstvenofantastični Venom (2018) v režiji <b>Rubena Fleischerja</b> s <b>Tomom Hardyjem</b> v glavni vlogi, ki je bil ustvarjen z 90 milijoni dolarjev vložka, zaslužil pa je 854 milijonov, in Deadpool (2016) režiserja <b>Tima Millerja</b> z <b>Ryanom Reynoldsom</b>, ki je bil posnet za 58 milijonov dolarjev in je zaslužil 783 milijonov, navaja BBC.</p>
      <h3>Filma ni na sporedih kitajskih kinematografov</h3>
      <p>Kot piše na spletni strani britanskega medija, je morda skrivnost uspeha filma v tem, da so ga že pred premiero napovedovali kot intelektualni superjunaški film, mnogi pa menijo, da si bo prislužil tudi nominacijo za oskarja. Britanska novinarka <b>Helen O'Hara</b>, specializirana za film, je presodila, da Jocker beleži uspehe, ker so si ga ljubitelji filmov o superjunakih tako ali tako ogledali, na račun intelektualne note pa je pridobil tudi gledalce, ki so sicer “preveč kul za filme s superjunaki”.</p>
      <p>Zanimivo je tudi, da Joker beleži izreden uspeh ob tem, da ni na sporedih kitajskih kinematografov, kjer imajo strogo cenzorsko politiko. Je pa Helen O'Hara dejala, da bi film ob prikazovanju na Kitajskem pridobil še vsaj pol milijarde dodatnega zaslužka.</p>
    </article>
  </body>
</html>