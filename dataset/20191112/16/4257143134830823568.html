<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/12/nemszeretem-targyat-oktatnak-varazslatosan-a-richter-dijazottjai"/>
    <meta property="og:site_name" content="infostart"/>
    <meta property="article:published_time" content="2019-11-12T16:46:00+00:00"/>
    <meta property="og:title" content="&quot;Nemszeretem&quot; tárgyat oktatnak varázslatosan a Richter díjazottjai"/>
    <meta property="og:description" content="Öten kapták meg idén a Kémiaoktatásért díjat. A Richter Gedeon gyógyszercég alapítványa egy dunaszerdahelyi, egy gödöllői, egy soproni, egy pécsi és egy fővárosi pedagógus munkáját ismerte el."/>
  </head>
  <body>
    <article>
      <h1>"Nemszeretem" tárgyat oktatnak varázslatosan a Richter díjazottjai</h1>
      <address><time datetime="2019-11-12T16:46:00+00:00">12 Nov 2019, 16:46</time> by <a rel="author">InfoRádió</a></address>
      <h3>Öten kapták meg idén a Kémiaoktatásért díjat. A Richter Gedeon gyógyszercég alapítványa egy dunaszerdahelyi, egy gödöllői, egy soproni, egy pécsi és egy fővárosi pedagógus munkáját ismerte el.</h3>
      <p>Szántay Csaba, az MTA doktora és az alapítvány kuratóriumának elnöke szerint fontos így is motiválják a tanárokat, az országnak ugyanis sokkal több kémikusra lenne szüksége.</p>
      <p>Szántay Csaba elmondta, rossz most a tanári pálya megítélése az országban több szempontból is, a díj célja kettős, egyfelől az elismerés, másfelől a jövőbe mutató inspiráció.</p>
      <p>Azt, hogy kik lesznek a díjazottak, egy nagyon komplex elemzés alapján állapítja meg a kuratórium, amelynek tagjai figyelembe veszik a versenyeredményeket, de azt is, hogy milyen a tanárok kisugárzása, hogyan hatnak a diákjaikra, akár a tanár kollégáikra szakmai, emberi szempontból, hogyan próbálják megszerettetni a kémiát akár tágabb kontextusban is.</p>
      <p>Általában négy pedagógust díjaznak, de mivel idén van az alapítvány huszadik évfordulója, ebből az alkalomból öt tanár teljesítményét ismerték el az 500 ezer forinttal járó díjjal.</p>
      <ol>
        <li>Bartal Mónika, a dunaszerdahelyi Szabó Gyula Alapiskola tanára</li>
        <li>Kalocsai Ottó, a gödöllői Török Ignác Gimnázium tanára</li>
        <li>Kussinszkyné Takács Ildikó, a soproni Deák Téri Általános Iskola tanára</li>
        <li>Petz Andrea, a pécsi Ciszterci Rend Nagy Lajos Gimnáziuma<br/>és Kollégiuma tanára</li>
        <li>Rakota Edina, a Budapesti Fazekas Mihály Gyakorló Általános Iskola és Gimnázium tanára.</li>
      </ol>
      <p>Szántay Csaba arról is beszélt, hogy nagyon sok visszajelzést kapnak, ez egy komoly érzelmi telítettségű díjátadás, amelyen felül az alapítvány szervez egy rendhagyó kémiaórát, amelyre meghívják a díjazott tanárokat és válogatott tanítványaikat a Richter gyárba, hogy megmutassák nekik, hogyan működik a kutatás, hogyan zajlik egy kutató mindennapja. Erről is szoktak visszajelzést adni a tanárok, amelyből kiderül, mennyire nem látják azt, hogy mi a végcél és mennyire fontos, ezt megmutassák nekik.</p>
      <p>
        <i>Nyitókép: MTI/Ujvári Sándor</i>
      </p>
      <p>
        <b>Kapcsolódó hang</b>
      </p>
      <p>Richter Kémiaoktatásért díj</p>
      <figure>
        <audio src="https://infostart.hu/audio/00005/000050d1b.mp3"/>
      </figure>
      <p> </p>
    </article>
  </body>
</html>