<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-yevrosoyuzi-prokomentuvali-rozvedennya-sil-na-troh-dilyankah-v-donbasi-329388_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T16:16:00+00:00"/>
    <meta property="og:title" content="У Євросоюзі прокоментували розведення сил на трьох ділянках в Донбасі"/>
    <meta property="og:description" content="11 листопада завершилося розведення на ділянці Богданівка-Петрівське."/>
  </head>
  <body>
    <article>
      <h1>У Євросоюзі прокоментували розведення сил на трьох ділянках в Донбасі</h1>
      <h2>11 листопада завершилося розведення на ділянці Богданівка-Петрівське.</h2>
      <address>
        <time datetime="2019-11-12T16:16:00+00:00">12 Nov 2019, 16:16</time>
      </address>
      <p>Розведення сил і засобів на трьох ділянках у Донецькій і Луганській областях обнадіює, Росія також повинна зробити позитивні кроки для виконання Мінських домовленостей, заявила прессекретарка верховного представника ЄС з питань закордонних справ і політики безпеки Мая Косьянчич.</p>
      <p>"Початок процесу розведення у Петрівському, завершення виведення сил і техніки в Золотому, а також прогрес, досягнутий у Станиці Луганській, включаючи ремонтні роботи на мосту, є позитивними сигналами зі східної України", - наголосила Косьянчич.</p>
      <p>На її думку, ці дії "полегшать страждання цивільних осіб, що живуть поблизу лінії зіткнення, які несуть основний тягар конфлікту".</p>
      <p>Прессекретарка також додала: "Україна продемонструвала конструктивний підхід до просування в реалізації Мінських угод. Ми також очікуємо, що Росія активно робитиме позитивні кроки і використовуватиме свій значний вплив на збройні формування, які вона підтримує, для повного виконання Мінських зобов'язань".</p>
      <p>За словами Косьянчич, моніторингова місія ОБСЄ повинна мати безпечний та безперешкодний доступ до всієї території України, зокрема для моніторингу непідконтрольних районів.</p>
      <p>Як повідомлялося, опівдні 9 листопада почалося <b><a href="https://dt.ua/UKRAINE/u-shtabi-oos-rozpovili-podrobici-rozvedennya-sil-bilya-petrivskogo-329076_.html">розведення військ у районі Богданівки і Петрівського на Донеччині</a></b>. Відведенню підлягали 42 українських бійці і три бойових машини піхоти. Військовослужбовці мали відійти на 1 км від своїх позицій і зайняти нові. 11 листопада <a href="https://dt.ua/UKRAINE/poblizu-petrivskogo-zavershilosya-rozvedennya-sil-ta-zasobiv-zmi-329230_.html"><b>розведення на ділянці завершилося</b></a>.</p>
      <p>З 29 по 31 жовтня тривало <b><a href="https://dt.ua/UKRAINE/shtab-oos-nazvav-chas-i-datu-rozvedennya-v-zolotomu-327719_.html">розведення в районі Золотого на Луганщині</a></b>. Займані позиції залишив 21 військовослужбовець Збройних сил України. Відведення ЗСУ почалося незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків.</p>
      <p>У червні, ще до узгодження чергового "хлібного перемир'я", <b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">українські підрозділи під контролем ОБСЄ були відведені від Станиці Луганської</a></b>.</p>
      <p>Детальніше про відведення підрозділів Об'єднаних сил із займаних позицій і прогнозовані наслідки цього кроку читайте в матеріалі Юрія Бутусова <b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">"Війна Зеленського: чи можна зупинити Путіна розведенням?"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>