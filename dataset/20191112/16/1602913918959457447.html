<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/compania-nationala-transelectrica-a-semnat-contracte-in-valoare-de-357-milioane-de-lei-pentru-executia-lea-cernavoda-stalpu-18573824"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T16:24:14+00:00"/>
    <meta property="og:title" content="Compania Naţională Transelectrica a semnat contracte în valoare de 357 milioane de lei pentru execuţia LEA Cernavodă - Stâlpu"/>
    <meta property="og:description" content="Compania Naţională de Transport al Energiei Electrice “Transelectrica” a anunţat marţi la bursă semnarea contractelor de execuţie pentru proiectul de interes comun „Linia internă dintre Cernavodă şi Stâlpu” finanţat din fonduri europene în cadrul ”Mecanismul pentru Interconectarea  Europei”."/>
  </head>
  <body>
    <article>
      <h1>Compania Naţională Transelectrica a semnat contracte în valoare de 357 milioane de lei pentru execuţia LEA Cernavodă - Stâlpu</h1>
      <address><time datetime="2019-11-12T16:24:14+00:00">12 Nov 2019, 16:24</time> by <a rel="author">Mihai Gongoroi, Mediafax</a></address>
      <p>Compania Naţională de Transport al Energiei Electrice “Transelectrica” a anunţat marţi la bursă semnarea contractelor de execuţie pentru proiectul de interes comun „Linia internă dintre Cernavodă şi Stâlpu” finanţat din fonduri europene în cadrul ”Mecanismul pentru Interconectarea  Europei”.</p>
      <p>În urma derulării procedurilor de achiziţie, Transelectrica a semnat contracte de execuţie pentru 3 dintre cele 4 componente ale proiectului, respectiv pentru LEA 400 kV Cernavodă - Stâlpu (contract 919/30.10.2019, în valoare de 287 de milioane de lei), Staţia 400 kV Stâlpu (contract 920/31.10.2019, în valoare de 58,4 milioane de lei) şi extinderea Staţiei 400 kV Cernavodă (contract 168/11.02.2019, în valoare de 11,5 milioane de lei). Termenul de execuţie este de 24 de luni de la data înscrisă în ordinul de începere a lucrărilor.</p>
      <p>Linia internă dintre Cernavodă şi Stâlpu vizează consolidarea secţiunii transversale între coasta de vest a Mării Negre (estul României) şi restul sistemului european, contribuind totodată la întărirea reţelei de transport al energiei electrice din România, la creşterea capacităţii de interconexiune dintre România şi Bulgaria şi la integrarea energiei eoliene din zona Dobrogei. Noua linie de 400 kV va avea o lungime de circa 160 de kilometri, iar pentru punerea ei în funcţiune este necesară construirea Staţiei 400 kV Stâlpu şi extinderea staţiilor de 400 kV Cernavodă şi Gura Ialomiţei, potrivit companiei.</p>
      <p>Proiectul „Linia internă dintre Cernavodă şi Stâlpu” este primul proiect de interes comun derulat de CNTEE Transelectrica SA, care a primit finanţare europeană în sumă de maxim 27 de milioane de euro în cadrul mecanismului CEF.</p>
    </article>
  </body>
</html>