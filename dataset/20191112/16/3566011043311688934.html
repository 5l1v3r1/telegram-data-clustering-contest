<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546821.html/%D8%A8%D8%A7-%D8%B3%D8%AE%D8%AA-%DA%AF%DB%8C%D8%B1%DB%8C-%DA%86%D9%88%D8%A8-%D9%84%D8%A7%DB%8C-%D8%BA%D9%84%D8%AA%DA%A9-%D8%A7%D9%86%D9%82%D9%84%D8%A7%D8%A8-%D9%86%DA%AF%D8%B0%D8%A7%D8%B1%DB%8C%D8%AF--%D9%85%D8%AF%DB%8C%D8%B1%D8%A7%D9%86-%D9%84%D8%A7%D8%A7-%D8%A8%D8%A7%D9%84%DB%8C-%D8%A8%D8%B1%DA%A9%D9%86%D8%A7%D8%B1-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T16:22:00+00:00"/>
    <meta property="og:title" content="با سخت‌گیری چوب لای غلتک انقلاب نگذارید/ مدیران لااُبالی برکنار شوند"/>
    <meta property="og:description" content="مرتضوی مقدم گفت: باید مدیران لاابالی در ادارات عوض شوند چراکه به درد نظام جموری اسلامی نمی‌خورند."/>
  </head>
  <body>
    <article>
      <h1>با سخت‌گیری چوب لای غلتک انقلاب نگذارید/ مدیران لااُبالی برکنار شوند</h1>
      <h2>رئیس دیوانعالی کشور:</h2>
      <address>
        <time datetime="2019-11-12T16:22:00+00:00">12 Nov 2019, 16:22</time>
      </address>
      <p>مرتضوی مقدم گفت: باید مدیران لاابالی در ادارات عوض شوند چراکه به درد نظام جموری اسلامی نمی‌خورند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/">خاورستان</a>، </b>حجت الاسلام سید احمد مرتضوی‌مقدم رئیس دیوانعالی کشور پیش از ظهر امروز در شورای اداری استان خراسان‌جنوبی، اظهار کرد: آنچه من در این استان کشف کردم وجود انگیزه خوب برای خدمت به مردم در این خطه است.</p>
      <p>وی با اشاره به سخنی از امام علی (ع)، افزود: برای کار کردن در هر منطقه امنیت، صَلاح مردم و انجام کارهای عمرانی ضرورت دارد.</p>
      <p>رئیس دیوان عالی کشور بیان کرد: ما مدیران جامعه هستیم و مردم از ما توقع کار و برخورد خوب دارند.</p>
      <p>مرتضوی‌مقدم با بیان اینکه مردم بعضی استان‌ها از برخی دستگاه‌ها و برخوردها شکایت دارند، عنوان کرد: شرایط در خراسان‌جنوبی خوب است.</p>
      <p>وی تصریح کرد: ما خدمت‌رسان مردم بوده و از مردم طلبکار نیستیم. بلکه مردم از ما طلبکار بوده و این حقشان است.</p>
      <p>رئیس دیوانعالی کشور گفت: باید مدیران لاابالی در ادارات عوض شوند چراکه به درد نظام جموری اسلامی نمی‌خورند. مدیری که اراده کار نداشته، به حقوق مردم بی توجه بوده و حوصله کار و شنیدن درخواست مردم را ندارد باید برکنار شود.</p>
      <p>مرتضوی‌مقدم بیان کرد: مردم خیلی نجیب بوده و پای نظام ایستاده‌اند این مردم شایسته خدمت‌اند و باید به آنها خدمت کرد.</p>
      <p>
        <b>ریشه فساد خشکیده شود</b>
      </p>
      <p>وی با بیان اینکه فسادزدایی در ادارات بسیار مهم است، افزود: دستگاه قضا وظیفه دارد مدیران فاسد را به پایین بیاورد و ما وظیفه خود را انجام می‌دهیم. رئیس دستگاه قضا عَلم مبارزه با فساد را برداشته و ما نیز پای این عَلم ایستاده‌ایم.</p>
      <p>رئیس دیوانعالی کشور اظهار کرد: ریشه فساد باید خشک شود و امروز و فردا کردن در کارها زیبنده نظام جمهوری اسلامی نیست.</p>
      <p>مرتضوی‌مقدم بیان کرد: اگر هر مدیری به کار خود واقف بوده و امورات را به موقع انجام دهد فساد انجام نمی‌شود.</p>
      <p>وی با بیان اینکه خراسان‌جنوبی استان نمونه و خوبی است، گفت: افرادی که برای انجام امور در ادارات هستند باید کارها را به درستی انجام دهد و موانع کار از سر راه برداشته شود.</p>
      <p>رئیس دیوانعالی کشور با بیان اینکه زمینه‌های فساد باید از بین برود، تاکید کرد: هر دستگاهی وظیفه دارد فسادزدایی را از خودش آغاز کند و این مسئله به تنهایی وظیفه دستگاه قضا نیست.</p>
      <p>
        <b>حذف سختگیری‌های بی مورد</b>
      </p>
      <p>مرتضوی مقدم گفت: سختگیری‌های بی مورد را در ادارات حذف کنید. جایی که قرار است کاری بر اساس قانون انجام شود سخت نگیرید و با سخت‌گیری چوب لای غلتک انقلاب نگذارید.</p>
      <p>وی با بیان اینکه در آستانه انتخابات مجلس شورای اسلامی هستیم، افزود: همیشه باید خدمت گذار مردم بود نه اینکه فقط موقع انتخابات کار کرد.</p>
      <p>رئیس دیوانعالی کشور اظهار کرد: تعامل به معنای تمکین از قانون است و مقاومت در برابر قانون درست نیست بلکه ضد تعامل است.</p>
      <p>
        <b>حمایت از تولید</b>
      </p>
      <p>مرتضوی‌مقدم عنوان کرد: همکاران قضایی از تولید حمایت کنند.</p>
      <p>وی عنوان کرد: دستگیری از کارخانه‌های زمین خورده بسیار مهم است البته زمین خوردگی که بر اساس مسائل اقتصادی و روز جامعه است نه مسئله اختلاس و سایر موارد.</p>
      <p>انتهای پیام/</p>
    </article>
  </body>
</html>