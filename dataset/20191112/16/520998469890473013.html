<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/ukraine/ministr-anonsuvav-novi-poyizdi-z-zaporizhzhya-do-chernivciv-frankivska-i-kieva-380195"/>
    <meta property="og:site_name" content="Погляд"/>
    <meta property="article:published_time" content="2019-11-12T16:51:00+00:00"/>
    <meta property="og:title" content="Міністр Криклій анонсував нові поїзди з Запоріжжя до Чернівців, Франківська і Києва"/>
    <meta property="og:description" content="Міністерство інфраструктури України ініціює оновлення рухомого складу Укрзалізниці, підвищення якості та безпеки вантажних та пасажирських перевезень, а також запуск нових внутрішніх та міжнародних маршрутів"/>
  </head>
  <body>
    <article>
      <h1>Міністр Криклій анонсував нові поїзди з Запоріжжя до Чернівців, Франківська і Києва</h1>
      <h2>Про це повідомив Владислав Криклій під час представлення «To do list»</h2>
      <address>
        <time datetime="2019-11-12T16:51:00+00:00">12 Nov 2019, 16:51</time>
      </address>
      <p>Міністерство інфраструктури України ініціює оновлення рухомого складу Укрзалізниці, підвищення якості та безпеки вантажних та пасажирських перевезень, а також запуск нових внутрішніх та міжнародних маршрутів. Про це повідомив <b>міністр інфраструктури Владислав Криклій</b> під час представлення «To do list»  - змін, які плануються у сфері інфраструктури та транспорту до кінця 2019 року, впродовж 2020 року та наступні 5 років.</p>
      <p>Захід відбувся 12 листопада 2019 року на залізничному вокзалі Харкова. </p>
      <p>- Укрзалізниця повернулася до складу Міністерства інфраструктури України і ми нарешті почнемо її змінювати. Це необхідно робити негайно, бо середній вік локомотивів складає понад 40 років, рівень зношеності вантажних і пасажирських вагонів - понад 85%, пасажирські перевезення та діяльність вокзалів збиткові для залізниці, - зазначив Владислав Криклій.</p>
      <p>У планах міністерства інфраструктури в 2020 році придбання Укрзалізницею 2000 вантажних і 26 пасажирських вагонів, укладення договорів на 40 тепловозів та 200 електровозів, електрифікація 110 км колії для пришвидшення руху потягів, локалізація виробництва тяги в Україні, що дозволить створювати нові робочі місця для українців.</p>
      <p>Як повідомляють на офіційному сайті mtu.gov.ua, після оновлення рухомого складу <b>планується відкриття нових маршрутів</b></p>
      <p>
        <b>у межах України:</b>
      </p>
      <ul>
        <li>Ужгород – Херсон через Миколаїв, Кривий Ріг </li>
        <li>Запоріжжя – Івано-Франківськ через Дніпро </li>
        <li>Запоріжжя – Чернівці </li>
        <li>Київ – Ковель</li>
        <li>Київ – Запоріжжя через Кривий Ріг</li>
        <li>Лисичанськ - Одеса</li>
        <li>Київ-Миколаїв- Херсон;</li>
      </ul>
      <p><b>у міжнародному сполученні</b>, зокрема з країнами ЄС та Республікою Білорусь:</p>
      <ul>
        <li>маршрути до Польщі</li>
        <li>приєднання до потягу 4 столиць – 5 столиці (Таллінн)</li>
        <li>Львів – Мінськ через Ковель, Брест</li>
        <li>Гомель – Київ.</li>
      </ul>
      <p>Паралельно з цим планується покращити рівень сервісу та комфорту для пасажирів. Для цього у наступному році заплановані: заміна освітлення у вагонах, оновлення постільної білизни, вдосконалення системи прибирання у потягах тощо.</p>
      <related>
        <h4>Схожі записи</h4>
        <a href="https://pogliad.ua/news/ukraine/marshrut-potyaga-harkiv---ivano-frankivsk-prodovzhili-do-chernivciv-319816"/>
        <a href="https://pogliad.ua/news/ukraine/z-27-zhovtnya-po-7-listopada-kursuvatime-dodatkoviy-potyag-kiyiv-ivano-frankivsk-chernivci-315280"/>
        <a href="https://pogliad.ua/news/ukraine/uz-povernuli-mininfrastrukturi-ministr-anonsuvav-globalnu-reformu-378967"/>
        <a href="https://pogliad.ua/news/ukraine/u-mininfrastrukturi-poyasnili-chomu-ne-zakrivatimut-zaliznichne-spoluchennya-z-rf-378819"/>
      </related>
    </article>
  </body>
</html>