<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bikerovi-kulhavemu-hrozi-ze-bude-chybet-na-oh-v-tokiu/1820227?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T16:53:00+00:00"/>
    <meta property="og:title" content="Bikerovi Kulhavému hrozí, že bude chybět na OH v Tokiu"/>
    <meta property="og:description" content="Praha - Biker Jaroslav Kulhavý se za současných okolností nepředstaví na olympijských hrách příští rok v Tokiu. Předběžně nominováni v disciplíně cross country byli Ondřej Cink a Jitka Čábelická. Pomyslnými náhradníky jsou Karla Štěpánová a Jan Škarnitzl."/>
  </head>
  <body>
    <article>
      <h1>Bikerovi Kulhavému hrozí, že bude chybět na OH v Tokiu</h1>
      <address><time datetime="2019-11-12T16:53:00+00:00">12 Nov 2019, 16:53</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Biker Jaroslav Kulhavý se za současných okolností nepředstaví na olympijských hrách příští rok v Tokiu. Předběžně nominováni v disciplíně cross country byli Ondřej Cink a Jitka Čábelická. Pomyslnými náhradníky jsou Karla Štěpánová a Jan Škarnitzl.</p>
      <p>K 1. listopadu tohoto roku mají čeští jezdci zajištěno v kvalifikačním žebříčku Mezinárodní cyklistické unie UCI pouze jedno místo. Jméno Kulhavého, jedné z největších postav historie závodů horských kol, je nyní pouze mezi šesti závodníky, z nichž by se vybíralo za předpokladu, že se České republice podaří k 28. květnu 2020 navýšit účastnickou kvótu.</p>
      <p>Dalšími jsou vedle Škarnitzla s Kulhavým Jan Vastl, Martin Stošek, Tomáš Paprstka a Matěj Průdek. Hodnocen bude součet dvou nejlepších výsledků každého jezdce v závodech sezony 2020, kde se předpokládá společný start všech, tedy na mistrovství Evropy v polovině května ve Štýrském Hradci, týden nato při závodě Světového poháru v Novém Městě na Moravě a koncem června na světovém šampionátu v Albstadtu. V případě shody rozhodne o případné nominaci výsledek ze závodu MS.</p>
      <p>Pro čtyřiatřicetiletého olympijského vítěze z Londýna 2012 a držitele stříbra z poslední olympiády v Riu de Janeiro Kulhavého bylo přitom vystoupení pod pěti kruhy v Japonsku dlouhodobě hnacím motorem a důvodem k odložení konce kariéry.</p>
      <p>Pokud by se vítěz všech hlavních závodů světa horských kol do Tokia nakonec přece jen dostal, zúčastnil by se již páté olympiády. V roce 2004 v Aténách závod nedokončil, čtyři roky nato v Pekingu skončil osmnáctý.</p>
      <p>O konečné nominaci rozhodne aktuální forma Čábelické a Cinka v olympijské sezoně, v té letošní byli ale jasnými českými lídry. Cink, který si v kariéře zkusil i silnici a jel Tour de France 2017, startoval už na olympijských hrách v Londýně, kde skončil čtrnáctý. Stejně si držitel bronzu z mistrovství světa (2015) vedl o čtyři roky později v Riu.</p>
      <p>"Nominační jistota je podmíněna výkonnostní a výsledkovou stabilitou v roce 2020. Ta musí být podobná výkonnosti projevené v sezonách 2018 a 2019. V případě zranění, zásadního poklesu výkonnosti či jiné nepředvídatelné události bude účastnické místo postoupeno dalšímu jezdci v nominačním pořadí," uvedl reprezentační trenér Viktor Zapletal.</p>
      <p>Za stejných podmínek, jaké mají nastavené muži, mohou doufat v místo v olympijské výpravě do Tokia Štěpánová s Janou Czeczinkarovou. Za určitých okolností si ho mohou vybojovat i reprezentantky z kategorie do 23 let Tereza Sásková a Tereza Tvarůžková.</p>
      <p>Zapletal zároveň využil svého práva a do širší nominace - mimo uvedená kritéria - zařadil zkušenou Kateřinu Nash.</p>
    </article>
  </body>
</html>