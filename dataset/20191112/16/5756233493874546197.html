<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/592004/%DB%B1%DB%B2-%D9%85%DB%8C%D8%A7%D9%86%E2%80%8C%D9%88%D8%B9%D8%AF%D9%87-%D8%B3%D8%A7%D9%84%D9%85-%DA%A9%D9%87-%DA%AF%D8%B1%D8%B3%D9%86%DA%AF%DB%8C-%D8%B9%D8%B5%D8%B1%D8%A7%D9%86%D9%87-%D8%B4%D9%85%D8%A7-%D8%B1%D8%A7-%D8%A8%D8%B1%D8%B7%D8%B1%D9%81-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T16:38:00+00:00"/>
    <meta property="og:title" content="۱۲ میان‌وعده سالم که گرسنگی عصرانه شما را برطرف می‌کند"/>
    <meta property="og:description" content="محققان می‌گویند بهتر است به‌جای اینکه در طول روز چند وعده غذایی سنگین داشته باشید، تعداد میان وعده‌های سبک و سالم را بیشتر کنید."/>
  </head>
  <body>
    <article>
      <h1>۱۲ میان‌وعده سالم که گرسنگی عصرانه شما را برطرف می‌کند</h1>
      <address>
        <time datetime="2019-11-12T16:38:00+00:00">12 Nov 2019, 16:38</time>
      </address>
      <p>
        <i>محققان می‌گویند بهتر است به‌جای اینکه در طول روز چند وعده غذایی سنگین داشته باشید، تعداد میان وعده‌های سبک و سالم را بیشتر کنید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اگر شما هم عصرها احساس می‌کنید دلتان ضعف می‌رود و گرسنه می‌شوید، خوب است با بعضی از انواع میان وعده‌های سالم و خوشمزه آشنا شوید.</p>
      <p>
        <b>1. بروکلی و ماست</b>
      </p>
      <p>یکی از میان وعده‌های خوشمزه و سالمی که می‌توانید برای خودتان درست کنید بروکلی و ماست است. برای درست کردن این میان وعده بهتر است بروکلی را بشویید و سپس در آب جوش قرار دهید تا کمی بجوشد. جوشیدن این سبزی نباید آنقدر طول بکشد که سبزی خیلی نرم شود و رنگش تغییر پیدا کند. بعد آن را در یخچال بگذارید تا سرد شود. یک ظرف ماست مورد علاقه‌تان را تهیه کنید و بروکلی را در ماست بزنید و نوش جان کنید.</p>
      <figure>
        <img src="https://aftabnews.ir/files/fa/news/1398/8/21/358469_862.jpg"/>
      </figure>
      <p>
        <b>2. شیر بادام؛ یک میان وعده سالم</b>
      </p>
      <p>نحوه درست کردن شیر بادام بسیار آسان است و در کشورهای غربی و بعضی فروشگاه‌های داخلی هم به صورت آماده پیدا می‌شود. این خوراکی مقوی می‌تواند میان وعده‌ای بسیار سالم و خوشمزه برای شما باشد؛ به خصوص اگر گیاهخوار هستید. برای درست کردن این میان وعده لذیذ می‌توانید <a href="https://www.digikala.com/search/category-milk/">شیر کم چرب یا پر چرب</a> را از برندهای شناخته شده که کیفیت مطلوبی دارند تهیه کنید، حتی یک شیر کوچک پاکتی هم برای آماده کردن آن کفایت می‌کند. قیمت تمام شده این شیر ممکن است کمی بیشتر دربیاید، اما بسیار سالم است.</p>
      <p>
        <b>3. چیپس هویج</b>
      </p>
      <p>شاید هویج رنده شده احساس سیری به شما ندهد؛ گاز زدن هویج درسته یا خرد شده هم ممکن است برای دندان‌ها آسیب‌زا باشد. برای اینکه بتوانید هویج را به عنوان میان وعده مورد استفاده قرار دهید، خوب است که آن را به شکل ورقه‌های نازک یا به صورت چیپسی دربیاورید و در یک ظرف قرار دهید تا خنک شود. بعد با خیال راحت چیپس هویجتان را به عنوان یک میان وعده خوشمزه بخورید.</p>
      <p>
        <b>4. مغز آجیل‌ها</b>
      </p>
      <figure>
        <img src="https://aftabnews.ir/files/fa/news/1398/8/21/358470_432.jpg"/>
      </figure>
      <p>اگر برایتان امکان دارد سعی کنید همیشه مقداری آجیل در منزل یا کیفتان داشته باشید. آجیل خیلی سریع ضعف دل را بر طرف می‌کند و بسیار هم مقوی هست. بهتر است به جای آجیل شور از آجیل خام استفاده کنید که سالم‌تر است. خوردن چند دانه مغز آجیل خیلی زود احساس سیری به شما می‌دهد، ضمن اینکه سالم است.</p>
      <p>
        <b>5. میوه خشک شده</b>
      </p>
      <p>اگر عادت به خشک کردن میوه‌ها دارید، باید بدانید که میوه‌های ورقه شده و خشک هم یکی دیگر از میان وعده‌های سالمی است که می‌توانید برای خودتان درست کنید. برگه میوه‌ها به خصوص برای افرادی مناسب است که به طعم بعضی میوه‌ها به صورت تازه علاقه‌ای ندارند؛ مثلا از انبه تازه خوششان نمی‌آید؛ اما به راحتی انبه خشک شده را مصرف می‌کنند.</p>
      <p>
        <b>6. آووکادوی تازه</b>
      </p>
      <p>هر سال تحقیقات بیشتری روی این میوه شگفت انگیز انجام شده و خواص بیشتری از آن به مردم معرفی می‌شود. آووکادو سرشار از فیبر و چربی‌های مفید برای بدن است. به همین دلیل است که این میوه می‌تواند به راحتی احساس سیری را در شما ایجاد کند و به تنهایی نقش یک میان وعده بسیار سالم را برایتان به اجرا برساند. اگر از طعم آووکادو به تنهایی خوشتان نمی‎‌آید، از ادویه یا طعم‌دهنده‌های سالم و سازگار با این میوه استفاده کنید.</p>
      <p>
        <b>7. زیتونی که شور نباشد!</b>
      </p>
      <p>زیتون یکی از بهترین و پر خاصیت‌ترین میان وعده‌هایی است که می‌تواند عصرها حالتان را خوب کند. بهتر است این میوه بهشتی را به صورت تازه و باز از مراکز معتبر تهیه کنید تا از اضافه نشدن مواد افزودنی به آن مطمئن شوید. ضمن اینکه هر چقدر نمک زیتون کمتر باشد، برای سلامت شما مفیدتر خواهد بود.</p>
      <p>
        <b>8. ورقه‌های نارگیل تازه</b>
      </p>
      <p>کافی است یک نارگیل تازه تهیه کنید و میوه آن را به صورت ورقه ورقه دربیاورید، در یک ظرف قرار دهید و سر کار ببرید. عصر وقتی گرسنه‌تان شد چند ورق نارگیل تازه نوش جان کنید تا هم قند خونتان تنظیم شود، هم فیبر مورد نیاز برای احساس سیری را به بدنتان بدهد و هم از انواع ویتامین‌هایش بهره‌مند شوید.</p>
      <p>
        <b>9. شکلات، فقط تلخ</b>
      </p>
      <figure>
        <img src="https://aftabnews.ir/files/fa/news/1398/8/21/358471_738.jpg"/>
      </figure>
      <p>اگر عاشق طعم شکلات هستید و عادت دارید عصرها چای بنوشید، خوب است چایتان را با شکلات تلخ همراه کنید. شکلات تلخ مرغوب حاوی مقادیر بالای آنتی اکسیدان است و به ترشح هورمون شادی بخش سروتونین هم کمک می‌کند. بنابراین یک تکه شکلات هم میان وعده کوچکی خواهد بود و خلق و خویتان را بهتر خواهد کرد. همچنین با مطالعه این مطلب می‌توانید <a href="https://www.everydayhealth.com/diet-and-nutrition-pictures/delicious-reasons-to-eat-dark-chocolate.aspx">به رمز و راز پنهان در شکلات تلخ نیز پی ببرید</a>.</p>
      <p>
        <b>10. تخم مرغ آب پز</b>
      </p>
      <p>از دیگر میان وعده‌های سالم و خوشمزه‌ای که می‌تواند پروتئین بدنتان را تامین کند، تخم مرغ آب پز است. می‌توانید صبح‌ها برای خودتان یک تخم مرغ سفت کنید و در یخچال محل کار بگذارید و عصر وقتی گرسنه‌تان شد، پوسته آن را بشکنید و با کمی نمک یا سایر ادویه‌ها میل کنید. این میان وعده به خصوص برای کسانی مناسب است که عصرها دلشان بهانه خوراکی‌های شور را می‌گیرد و تمایل چندانی به طعم شیرین ندارند. با همین تخم مرغ آب پز می‌توانید یک ساندویچ کوچک با نان جو و گوجه هم درست کنید تا حسابی دلتان را بگیرد و به شما انرژی دهد.</p>
      <p>
        <b>11. کرفس، یار همیشگی میان وعده‌ها</b>
      </p>
      <p>کرفس تازه، تمیز و شسته شده از دیگر خوراکی‌هایی است که می‌تواند فیبر مورد نیاز بدن را تامین کند. چند تکه ساقه کرفس به همراه داشته باشید و هر وقت که احساس گرسنگی کردید، آن را میل کنید تا احساس گرسنگی‌تان را با یک میان وعده سالم برطرف کرده باشید.</p>
      <p>
        <b>12. اگر چیزی از خانه نبرده‌اید</b>
      </p>
      <p>خیلی وقت‌ها ممکن است دلتان هوس شیرینی کرده باشد و چیزی هم از خانه به همراه نبرده باشید. در این شرایط به جای خرید کیک و شکلات می‌توانید سراغ بیسکویت‌هایی با قند کمتر بروید که سالم‌تر هستند. انواع برندهای بیسکویت مثل بیسکویت سلامت لاین‌هایی دارند به تولید بیسکویت با غلات بیشتر و چربی و شکر کمتر می‌پردازند. همچنین <a href="https://www.digikala.com/search/category-biscuits-wafers/">خرید بیسکویت مادر و پتی بور</a> هم که از قدیم شناخته شده‌اند و به خصوص پتی بور قند بسیار پایینی دارد که آن را در نقطه مقابل انواع ویفر، شکلات و کیک قرار می‌دهد، راه حل خوبی به نظر می‌رسد. البته بهتر است مصرف بیسکویت را محدود کنید و فقط در صورت لزوم سراغ آن بروید.</p>
    </article>
  </body>
</html>