<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/castells/Minyons-elaboren-conte-infantil-finalitatssolidaries_0_2342765882.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T16:35:51+00:00"/>
    <meta property="og:title" content="Els Minyons elaboren un conte infantil amb finalitats solidàries"/>
    <meta property="og:description" content="Els beneficis del llibre aniran destinats a l'Hospital Sant Joan de Déu"/>
  </head>
  <body>
    <article>
      <h1>Els Minyons elaboren un conte infantil amb finalitats solidàries</h1>
      <h2>Els beneficis del llibre aniran destinats a l'Hospital Sant Joan de Déu</h2>
      <address>
        <time datetime="2019-11-12T16:35:51+00:00">12 Nov 2019, 16:35</time>
      </address>
      <p>La commemoració d'una xifra rodona de creació de la colla acostuma a ser una bona data per fer diversos actes que ajudin a difondre l'activitat castellera. En aquest cas, amb motiu del 40è aniversari, els Minyons de Terrassa han elaborat un llibre infantil titulat <i>La família Timbal i els Minyons de Terrassa,</i> escrit per Núria Riera i amb il·lustracions de Mercè Ortí. Alhora, tots els beneficis d'aquest llibre aniran destinats a l'Hospital Sant Joan de Déu.</p>
      <p>El llibre se centra en com una colla castellera és una gran família, quin és el procés d'evolució de la canalla i com aquest procés va canviant segons es va fent gran. Precisament, Riera detalla que un dels fets que l'han sorprès més del món casteller és com en una colla es creen aquestes sinergies. La idea d'elaborar el llibre va ser dels mateixos Minyons, que van marcar algunes línies, i a partir d'aquí l'autora ha anat construint el fil narratiu amb l'ajuda de l'equip de canalla dels malves.</p>
      <p>Aquest, per tant, és el segon llibre de la col·lecció de <i>La Família Timbal</i>, d'Edicions La Finestra, que s'endinsa en alguns aspectes folklòrics i festius de Terrassa. El primer va ser sobre el Patge Xiu-Xiu i de cara a Sant Jordi està previst que se'n publiqui un altre sobre la festa major de Terrassa.</p>
      <p>En la primera tirada s'han editat 1.000 exemplars que, de la mateixa manera que la resta de la col·lecció de <i>La Família Timbal</i>, tenen un preu de 8,95 €. El llibre, de moment, es pot trobar majoritàriament a les llibreries de Terrassa.</p>
    </article>
  </body>
</html>