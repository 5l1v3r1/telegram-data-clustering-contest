<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/12/nel-centro-di-caldarola-ritorna-la-prima-famiglia/1324105/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-12T16:20:57+00:00"/>
    <meta property="og:title" content="Nel centro di Caldarola ritorna la prima famiglia"/>
    <meta property="og:description" content="SISMA - A tre anni dal terremoto una casa riaccoglie i suoi proprietari costretti a lasciare il comune per l'inagibilità delle abitazioni vicine che ora sono state messe in sicurezza. Il sindaco: «Se si fossero fatte altre scelte e messi meno paletti saremmo più avanti»"/>
  </head>
  <body>
    <article>
      <h1>Nel centro di Caldarola ritorna la prima famiglia</h1>
      <h2>SISMA - A tre anni dal terremoto una casa riaccoglie i suoi proprietari costretti a lasciare il comune per l'inagibilità delle abitazioni vicine che ora sono state messe in sicurezza. Il sindaco: «Se si fossero fatte altre scelte e messi meno paletti saremmo più avanti»</h2>
      <address><time datetime="2019-11-12T16:20:57+00:00">12 Nov 2019, 16:20</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F12%2Fnel-centro-di-caldarola-ritorna-la-prima-famiglia%2F1324105%2F">Condividi77</a><a href="https://twitter.com/intent/tweet?text=Nel+centro+di+Caldarola++ritorna+la+prima+famiglia&amp;url=https%3A%2F%2Fwww.cronachemaceratesi.it%2F2019%2F11%2F12%2Fnel-centro-di-caldarola-ritorna-la-prima-famiglia%2F1324105%2F">Tweet</a>Email77 Condivisioni</p>
      <p> </p>
      <p><b>La loro casa non era stata danneggiata dal sisma ma lo erano state le abitazioni vicine: dopo tre anni dal terremoto torna a vivere nel centro storico di Caldarola la prima famiglia.</b> Vincenzo, la moglie Maria, con il figlio, sono rientrati nella loro abitazione lo scorso fine settimana dopo la messa in sicurezza delle abitazioni vicine.<b> Per tre anni in attesa di riaprire la porta di casa hanno vissuto in appartamenti in affitto prima a Civitanova poi a Tolentino e gli era stata assegnata una sae. Tre anni durante i quali sono state fatte poche cose a causa delle lungaggini burocratiche, i muri pericolanti sono stati messi in sicurezza ma le pietre e calcinacci caduti quel terribile 30 ottobre 2016 sono ancora lì.</b> Il comune di Caldarola sta attendendo la risposta da parte della Protezione civile in merito all’apertura di un capitolo di spesa che riguardi personalmente il caso della famiglia perché a sue spese ha dovuto sostenere alcuni lavori interni per danni causati da infiltrazioni provenienti dell’abitazione a fianco. <b>«Sono dei primi, importantissimi, passi verso il centro storico – ha detto il sindaco Luca Maria Giuseppetti -, molti altri ancora da fare ma se si fossero scelte altre procedure con meno paletti e meno “carte” forse saremmo più avanti. Noi malgrado questo stiamo lavorando sodo per la zona perimetrata, piani attuativi e aggregati volontari. Non ci fermiamo».</b></p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/caldarola-650x332.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/caldarola-2-650x362.jpg"/>
      </figure>
      <p> </p>
    </article>
  </body>
</html>