<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546843.html/%D8%A7%D9%87%D8%AA%D9%85%D8%A7%D9%85-%D8%B1%D8%B3%D8%A7%D9%86%D9%87-%D9%87%D8%A7-%D8%AF%D8%B1-%D9%81%D8%B6%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A8%D9%87-%D8%A2%DA%AF%D8%A7%D9%87%DB%8C-%D8%A8%D8%AE%D8%B4%DB%8C-%D8%A8%D8%A7%D8%B4%D8%AF--%D8%AD%D8%B6%D9%88%D8%B1-%D8%AD%D8%AF%D8%A7%DA%A9%D8%AB%D8%B1%DB%8C-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%81%D8%B2%D8%A7%DB%8C%D8%B4-%D9%82%D8%AF%D8%B1%D8%AA-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T16:25:00+00:00"/>
    <meta property="og:title" content="اهتمام رسانه‌ها در فضای انتخابات به آگاهی‌بخشی باشد/ حضور حداکثری در انتخابات افزایش قدرت جمهوری اسلامی ایران است"/>
    <meta property="og:description" content="فرماندار سبزوار گفت: رسانه در آستانه انتخابات نسبت به افزایش آگاهی و دوری از سیاه نمایی اقدام کنند."/>
  </head>
  <body>
    <article>
      <h1>اهتمام رسانه‌ها در فضای انتخابات به آگاهی‌بخشی باشد/ حضور حداکثری در انتخابات افزایش قدرت جمهوری اسلامی ایران است</h1>
      <h2>فرماندار سبزوار در جلسه با اصحاب رسانه:</h2>
      <address>
        <time datetime="2019-11-12T16:25:00+00:00">12 Nov 2019, 16:25</time>
      </address>
      <p>فرماندار سبزوار گفت: رسانه در آستانه انتخابات نسبت به افزایش آگاهی و دوری از سیاه نمایی اقدام کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>، احمد برادران ظهر امروز در جلسه ساماندهی و نظارت بر فعالیت های تبلیغاتی در فضای مجازی  که در اداره ارشاد این شهرستان برگزار شد با بیان اینکه نقش رسانه و فضای مجازی در آستانه انتخابات بسیار حائز اهمیت است اظهارداشت: رسانه در این ایام و در آستانه انتخابات نسبت به آگاهی بخشی به اقشار جامعه اهتمام کرده و از سیاه نمایی دوری کنند.</p>
      <p>وی با بیان اینکه امروزه مرزی بین فضای مجازی و حقیقی وجود ندارد ادامه داد: در حال حاضر شبکه های اجتماعی گروه ها و کانال هایی وجود دارد که جمعیتی بیش از یک شهر را در برگرفته که می توان از آن به عنوان فرصت و یا تهدید استفاده کرد.</p>
      <p>برادران در ادامه با اشاره به اینکه برآیند و مجموعه سه قوا در کنار یکدیگر کلیت نظام جمهوری اسلامی را شکل می دهد تصریح کرد: آنچه در انتخابات مهم ترین رکن است اعتلای کل نظام جمهوری اسلامی با حضور و مشارکت حداکثری مردم است.</p>
      <p>وی به نقش رسانه در این انتخابات اشاره کرد و افزود: رسانه با آگاهی بخشی نسبت به حضور حداکثری مردم و پیامدهای مثبت آن برای کشور می توانند به ایفای نقش بپردازند.</p>
      <p>حسین اردمه دادستان سبزوار نیز در این نشست با اشاره به فرمایشات رهبری در خصوص نگاه حق الناسی به انتخابات تشریح کرد: خبرنگاران بدون توجه به گرایشات حزبی در قول،عمل و قلم موضع گیری کرده و به بیان حقایق بپردازند.</p>
      <p>دادستان سبزوار همچنین به چهار هدف مورد انتظار از فضای انتخابات اشاره کرد و افزود: ابتدایی ترین هدف ایجاد فضای رقابتی و سالم است که باید ایجاد شود.</p>
      <p>وی ادامه داد: شور و نشاط، ارتقا و اعتماد حداکثری به حاکمیت و حضور حداکثری مردم و مشارکت در انتخابت از اهدافی است که باید مورد توجه قرار گیرد.</p>
      <p>اردمه همچنین پیشنهاد تشکیل چند کمیته از جمله کمیته حفظ حقوق بیت المال، کمیته فضای مجازی و کمیته هشدار و ارشاد را برای برگزاری انتخابات سالم تر با اعضای مشخص ارائه کرد.</p>
      <p>انتهای پیام/</p>
    </article>
  </body>
</html>