<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639669/%D8%AA%D8%AC%D8%A7%D8%B1%D8%AA-%D8%A2%D8%B2%D8%A7%D8%AF-%D8%A7%DB%8C%D8%B1%D8%A7%D9%86-%D9%88-%D8%B3%D9%88%D8%B1%DB%8C%D9%87-%D8%AF%D8%B1-%DB%B8%DB%B8-%D9%82%D9%84%D9%85-%DA%A9%D8%A7%D9%84%D8%A7-%D8%AF%D9%88%D8%A8%D8%A7%D8%B1%D9%87-%D8%A8%D8%B1%D9%82%D8%B1%D8%A7%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T16:18:00+00:00"/>
    <meta property="og:title" content="تجارت آزاد ایران و سوریه در ۸۸ قلم کالا دوباره برقرار شد"/>
    <meta property="og:description" content="رئیس سازمان توسعه تجارت در خصوص مذاکرات تجارت آزاد با سوریه گفت: در مذاکرات طرفین، بنا به درخواست طرف سوری، مقرر شد ۸۸ قلم کالایی که از ...."/>
  </head>
  <body>
    <article>
      <h1>
        <a href="https://www.bultannews.com/fa/news/639669/%D8%AA%D8%AC%D8%A7%D8%B1%D8%AA-%D8%A2%D8%B2%D8%A7%D8%AF-%D8%A7%DB%8C%D8%B1%D8%A7%D9%86-%D9%88-%D8%B3%D9%88%D8%B1%DB%8C%D9%87-%D8%AF%D8%B1-%DB%B8%DB%B8-%D9%82%D9%84%D9%85-%DA%A9%D8%A7%D9%84%D8%A7-%D8%AF%D9%88%D8%A8%D8%A7%D8%B1%D9%87-%D8%A8%D8%B1%D9%82%D8%B1%D8%A7%D8%B1-%D8%B4%D8%AF">تجارت آزاد ایران و سوریه در ۸۸ قلم کالا دوباره برقرار شد</a>
      </h1>
      <h2>رئیس سازمان توسعه تجارت در خصوص مذاکرات تجارت آزاد با سوریه گفت: در مذاکرات طرفین، بنا به درخواست طرف سوری، مقرر شد ۸۸ قلم کالایی که از ....</h2>
      <address><time datetime="2019-11-12T16:18:00+00:00">12 Nov 2019, 16:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حمید زادبوم در دومین همایش معرفی<b> فرصت‌های تجاری سوریه</b> با تأکید بر علاقمندی ایران به تعامل بیشتر و توسعۀ روابط تجاری با کشورهای مسلمان اظهار داشت: مسلمانان باید در کنار یکدیگر و با تمام توان برای برای رشد رفاه تلاش کنند و در این راستا با توجه به قرابت فرهنگی و دینی دو کشور، مشارکت فعالانۀ بخش خصوصی، حسن نیت دولت و سفیر سوریه در ایران و کوشش‌های اتاق بازرگانی مشترک ایران و سوریه به نتایج درخشانی دست خواهیم یافت.</p>
      <p>وی ضمن اشاره به چهاردهمین کمیسیون عالی مشترک همکاری‌های ایران و سوریه که سال گذشته در دمشق برگزار شد، افزود: با توجه به توافقات قبلی با کشور سوریه، همایش امروز می‌تواند با معرفی فرصت‌های تجاری و سرمایه‌گذاری، زمینه‌ساز توافقات آتی میان دو کشور باشد.</p>
      <p>زادبوم در ادامه اضافه کرد: در چهاردهمین کمیسیون مشترک دو کشور توافقاتی در زمینۀ معدن، انرژی، تأمین مالی، بانک، بهداشت، حمل و نقل، مسکن و شهرسازی صورت گرفته و در زمینه‌های کشاورزی، خدمات فنی و مهندسی و اجرای پروژه‌ها، فرصت‌های مناسبی برای سرمایه‌گذاری‌های مشترک با تأمین مالی برای توسعۀ روابط طرفین وجود دارد.</p>
      <p>معاون وزیر صمت و ریاست کل سازمان توسعه تجارت ایران، بیان کرد: کشور ایران با دارا بودن زیرساخت‌های حقوقی مناسب و وجود مناطق آزاد موقعیت استراتژیک قابل توجهی برای سرمایه‌گذاران خارجی است تا با تولید بهره‌ور و به واسطۀ قیمت مناسب انرژی، سرمایه‌گذاری موفقیت‌آمیزی داشته باشند.</p>
      <p>وی حجم تجارت خارجی ایران با سوریه را متأثر از کاهش حجم تجارت خارجی سوریه با دنیا عنوان کرد و گفت: در بازۀ زمانی ۱۰ ساله از ۲۰۰۸ تا ۲۰۱۸ تجارت خارجی سوریه از بالاترین رقم خود، ۳۰ میلیارد دلار به پایین‌ترین حد خود یعنی ۶ میلیارد دلار کاهش یافته است.</p>
      <p>زادبوم در خصوص مذاکرات تجارت آزاد با سوریه اظهار داشت: در مذاکرات میان طرفین، بنا به درخواست طرف سوری، مقرر شد ۸۸ قلم کالایی، شامل ۱۴ قلم محصولات کشاورزی و ۷۴ قلم کالای صنعتی را که از موافقتنامه مستثنی شده بود، از حالت استثنا خارج کنیم تا تجارت بین دو کشور توسعه یابد.</p>
      <p>معاون وزیر صمت و ریاست کل سازمان توسعه تجارت ایران افزود: اکنون تعرفه‌ها بر روی کالاهای توافق شده، به غیر از ۸۸ قلم کالای یاد شده، به ۴ درصد کاهش پیدا کرده و در مرحلۀ بعد به صفر خواهد رسید.</p>
      <p>وی گفت: سوریه در خصوص قواعد مبدأ موافقتنامه تجارت آزاد، خواستار آن است تا ارزش افزوده کمتری لحاظ شود. همچنین تشکیل کمیتۀ همکاری‌های صنعتی معدنی و تجاری بین دو کشور در حال برنامه‌ریزی است.</p>
      <p>معاون وزیر و ریاست کل سازمان توسعه تجارت ایران عنوان کرد: در نیمۀ اول سال جاری، دو مجوز برای برگزاری نمایشگاه در فضایی به وسعت ۱۲۰۰ متر صادر شد که ۱۵۰ مشارکت‌کنندۀ ایرانی در این دو رویداد حضور داشتند. همچنین در طرح تبادل زمین نمایشگاهی دو کشور، قرار است نمایشگاه‌هایی به صورت متقابل در دو کشور برگزار شود.</p>
      <p>زادبوم همچنین از بررسی امکان تهاتر، فعال کردن شورای بازرگانی مشترک دو کشور، تأسیس مرکز تجاری ایران در دمشق و راه‌اندازی شرکت حمل و نقل مشترک خبر داد.</p>
      <p>معاون وزیر صمت و ریاست کل سازمان توسعه تجارت ایران در ادامۀ سخنان خود بیان داشت: مشکلات بانکی و مسائل ناشی از تحریم، عمده موانع توسعۀ روابط میان ایران و سوریه است که سازمان توسعه تجارت ایران در تلاش است با اتخاذ تدابیر مناسب، سطح روابط دو کشور را افزایش دهد که از این میان ترک تشریفات مناقصات، تسهیل صدور ویزا و اطلاع‌رسانی قوانین دو کشور در اولویت قرار دارد.</p>
      <p>نشانه‌های شکست جنگ اقتصادی ناجوانمردانه آمریکا علیه ایران و سوریه</p>
      <p>در ادامۀ این همایش، عدنان محمود، سفیر سوریه در ایران از آمادگی کامل کشورش برای ارائه تسهیلات به منظور حضور بخش‌های دولتی و خصوصی ایران در پروژه‌های سرمایه‌گذاری مشترک و سایر پروژه‌ها خبر داد و اظهار داشت: فرصت های کاری و سرمایه‌گذاری بسیاری از جمله در ساخت واحدهای مسکونی، امور زیربنایی، بازسازی اقتصاد و کارخانه های سوریه و تامین مواد اولیه مورد نیاز کارخانه‌ها و همچنین فعال سازی موافقتنامه تجارت آزاد بین دو کشور وجود دارد، همچنین، دولت های دو کشور به منظور رفع مشکلات انتقال پول فعالیت می‌کنند و در همین راستا یادداشت تفاهمی بین بانک‌های مرکزی دو کشور امضا شده که گشایش بانک‌های مختلف در دو کشور و تاسیس بانک مشترک در دستور کار قرار دارد.</p>
      <p>وی افزود: تاسیس اتاق مشترک بازرگانی می تواند در راستای فعال سازی توسعه اقتصادی دو کشور مفید باشد و بخش خصوصی ایران و سوریه در این شرایط ناجوانمردانه جنگ اقتصادی ماموریت دارند تهدیدهای موجود علیه دو کشور را به فرصت تبدیل کنند.</p>
      <p>افزایش ۴ برابری مشارکت ایرانیان در نمایشگاه‌های سوریه</p>
      <p>در ادامۀ دومین همایش معرفی فرصت‌های تجاری سوریه، کیوان کاشفی، رئیس اتاق مشترک بازرگانی ایران و سوریه و عضو هیأت رئیسه اتاق ایران، ضمن ارائۀ گزارشی از روابط تجاری دو کشور، از تبادل بیش از ۱۰ هیات تجاری در سال جاری خبر داد و گفت: حضور مشارکت‌کنندگان ایرانی در دو رویداد اکسپو دمشق و نمایشگاه بازسازی سوریه افزایش ۴ برابری داشته است.</p>
      <p>وی همچنین از ایجاد خط اعتباری ۱ میلیارد دلاری میان ایران و سوریه در آیندۀ نزدیک خبر داد و افزود: موافقتنامه تجاری بین دو کشور می تواند عامل شتاب دهنده روابط تجاری و اقتصادی دو کشور باشد.</p>
      <p>گفتنی است، در بخش پایانی این همایش، جلسۀ پرسش و پاسخ با حضور نمایندگان گمرک، صندوق ضمانت صادرات، سازمان توسعه تجارت ایران، وزارت امور خارجه، مؤسسه استاندارد و تحقیقات صنعتی ایران، بانک مرکزی و کشتیرانی جمهوری اسلامی ایران برگزار شد.</p>
    </article>
  </body>
</html>