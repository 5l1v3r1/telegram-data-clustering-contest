<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621186/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%A8%D8%A7-%D9%81%D8%B1%D9%88%D8%B4-%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%84%D9%88%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T16:23:00+00:00"/>
    <meta property="og:title" content="کلاهبرداری میلیاردی با فروش خودروهای لوکس"/>
    <meta property="og:description" content="دو کلاهبردار که پس از اجاره نمایشگاه اتومبیل، خودروهای امانتی فروشندگان را فروخته و بیش از یک و نیم میلیارد تومان کلاهبرداری کرده بودند، دستگیر شدند."/>
  </head>
  <body>
    <article>
      <h1>کلاهبرداری میلیاردی با فروش خودروهای لوکس</h1>
      <address>
        <time datetime="2019-11-12T16:23:00+00:00">12 Nov 2019, 16:23</time>
      </address>
      <p>
        <i>دو کلاهبردار که پس از اجاره نمایشگاه اتومبیل، خودروهای امانتی فروشندگان را فروخته و بیش از یک و نیم میلیارد تومان کلاهبرداری کرده بودند، دستگیر شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>درتاریخ بیست و پنجم فروردین ماه امسال زنی میانسال با مراجعه به دادسرا از صاحب یک نمایشگاه فروش خودرو به دلیل کلاهبرداری شکایت کرد که در همین راستا رسیدگی به موضوع در دستورکار ماموران پلیس آگاهی قرار گرفت و شاکی با حضور در پایگاه سوم پلیس آگاهی پایتخت به کارآگاهان گفت: مدتی قبل خودروی رنو کلیوس خود را برای فروش به نمایشگاهی در خیابان مطهری برده و به فردی حدودا 40 ساله به نام یاسر تحویل دادم. این فرد هم بدون اطلاع من با قیمتی کمتر از عرف بازار، خودرو را به مبلغ 500 میلیون تومان فروخته و پس از دریافت پول متواری شده است.</p>
      <p>با کسب این اطلاعات، کارآگاهان تحقیقات خود را آغاز کرده و در همان تحقیقات اولیه متوجه شدند که سه شکایت مشابه به این شیوه و شگرد در پلیس به ثبت رسیده است. کارآگاهان در جریان تحقیقات میدانی متوجه شدند دو مرد به نام‌های یاسر و حامد با معرفی خود به عنوان نمایشگاه‌دار و اجاره‌کردن فضای نمایشگاه، اعتماد شهروندان را جلب کرده و با وعده این که خودروی آنان را با قیمت بالاتر از بازار به فروش خواهند رساند اسناد آن را از مالکان تحویل گرفته اما خودروها را با قیمت پایین‌تر از نرخ بازار فروخته و در مجموع با 15 میلیارد ریال پول متواری شده‌اند.</p>
      <p>کارآگاهان در گام بعدی تحقیقات خود ، مالک نمایشگاه را شناسایی و اقدام به تحقیق از او کردند.این فرد نیز در جریان تحقیقات گفت که مغازه‌اش را به فردی که خود را حامد معرفی کرده بود اجاره داده است. با ادامه تحقیقات کارآگاهان با بهره گیری از روش‌های علمی کشف جرم موفق به شناسایی مخفیگاه حامد در محدوده خیابان مطهری شده و در تاریخ 19 آبان ماه در جریان یک عملیات پلیسی او را دستگیر و به مقر انتظامی منتقل کردند.</p>
      <p>با دستگیری حامد و اعتراف او به کلاهبرداری، کارآگاهان متوجه شدند یاسر به شهری در غرب کشور فرار کرده و قصد دارد تا با پول‌های مردم از کشور خارج شود که در همین راستا با هماهنگی بازپرس پرونده، یک تیم مجرب به شهرستان ماکو مراجعه و یاسر را قبل از خروج از کشور دستگیر و به پلیس آگاهی منتقل کردند که این فرد نیز در تحقیقات اولیه به جرم خود اعتراف کرد.</p>
      <p>مرکز اطلاع رسانی پلیس آگاهی تهران بزرگ با تایید این خبر اعلام کرد که با توجه به دستگیری هر دو متهم پرونده ، این افراد با صدور قرار قانونی و برای انجام تحقیقات تکمیلی در اختیار کارآگاهان پایگاه سوم پلیس آگاهی قرار دارند.</p>
    </article>
  </body>
</html>