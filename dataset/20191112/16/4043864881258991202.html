<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231777/"/>
    <meta property="og:site_name" content="Українська правда"/>
    <meta property="article:published_time" content="2019-11-12T16:50:48+00:00"/>
    <meta property="og:title" content="Дубінський: Я не журналіст і мої прибутки поза політикою"/>
    <meta property="og:description" content="Народний депутат фракції “Слуга народу” Олександр Дубінський не був журналістом і всі квартири та машини, про які йдеться в розслідуванні Bihus.Info, заробив до того, як потрапив у політику."/>
  </head>
  <body>
    <article>
      <h1>Дубінський: Я не журналіст і мої прибутки поза політикою</h1>
      <address>
        <time datetime="2019-11-12T16:50:48+00:00">12 Nov 2019, 16:50</time>
      </address>
      <p>Народний депутат фракції "Слуга народу" Олександр Дубінський не був журналістом і всі квартири та машини, про які йдеться в розслідуванні журналістів проекту Bihus.Info, заробив до того, як потрапив у політику.</p>
      <p><b>Джерело:</b> Олександр Дубінський у коментарі <a href="https://www.radiosvoboda.org/a/news-dubinsky/30266455.html?fbclid=IwAR199-r-zQIAWNgio-DLbWu-U8g68z4cW9barQUpSpu1zomo18hUByX3XHw">Радіо Свобода</a></p>
      <p><b>Пряма мова:</b> "Я купив багато ще до журналістики, до того, як я взагалі пішов на телебачення працювати…Жодне майно, про яке ви говорите у цьому псевдорозслідуванні, не було здобуте мною після початку роботи в політиці. Політика не формує ні мої прибутки, ні можливість купувати якесь майно".</p>
      <p><b>Деталі:</b> Депутат повідомив, що не живе зі своєю дружиною з 2014 року, хоча офіційно вони не розлучені. Водночас, він згадав про "питання перерозподілу ресурсів після розлучення".</p>
      <p>На запитання, навіщо йому стільки майна, Дубінський відповів: "Навіщо вам різні сукні?". І запевнив, що в нього "все в Україні, офшорних компаній немає, податки всі сплачені".</p>
      <p>Дубінський відзначив, що на телеканалі "1+1" не був журналістом, а лише телеведучим. При цьому нардеп відмовився назвати зарплату, за яку працював на телеканалі.</p>
      <p>
        <b>Передісторія:</b>
      </p>
      <ul>
        <li>Згідно з розслідуванням "Наших Грошей" на Bihus.Info, Дубінський, його дружина і його мати володіють 24-ма квартирами загальною площею 2000 кв.м, земельними ділянками площею 70 соток і 17 автомобілями. </li>
        <li>Загальна вартість майна становить <a href="https://www.pravda.com.ua/news/2019/11/11/7231666/">2,5 мільйона доларів</a>.</li>
        <li>Глава фракції "Слуга народу" <a href="https://www.pravda.com.ua/news/2019/11/12/7231738/">Давид Арахамія</a> заявив, що матеріал Bihus.info про статки Дубінського не містить підстав для корупційного розслідування.</li>
      </ul>
      <related>
        <a href="https://www.pravda.com.ua/news/2019/11/13/7231859/"/>
        <a href="https://www.pravda.com.ua/news/2019/11/13/7231816/"/>
        <a href="https://www.pravda.com.ua/news/2019/11/12/7231738/"/>
      </related>
    </article>
  </body>
</html>