<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/37-na-osvitu-i-17-na-dorogi-v-kmda-prezentuvali-byudzhet-stolici-na-2020-rik-329387_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T16:05:00+00:00"/>
    <meta property="og:title" content="37% на освіту і 17% на дороги: в КМДА презентували бюджет столиці на 2020 рік"/>
    <meta property="og:description" content="Також планують збільшити видатки на ЖКГ.  "/>
  </head>
  <body>
    <article>
      <h1>37% на освіту і 17% на дороги: в КМДА презентували бюджет столиці на 2020 рік</h1>
      <h2>Також планують збільшити видатки на ЖКГ.  </h2>
      <address>
        <time datetime="2019-11-12T16:05:00+00:00">12 Nov 2019, 16:05</time>
      </address>
      <p>Прогнозований бюджет Києва на 2020 рік складає 57 млрд 991 млн гривень та передбачає на 16% збільшено фінансування галузі освіти, на 6% – житлово-комунального і на 15% – дорожньо-транспортного господарства, повідомив під час презентації бюджету столиці на наступний рік директор Департаменту фінансів КМДА Володимир Репік.</p>
      <p>За його словами, за загальним фондом доходи проекту бюджету складають 52 млрд 832 млн грн, за спеціальним – 5 млрд 158 млн. Видатки складають 57 млрд 991 млн грн, які розподілено таким чином: освіта – 21 млрд 633 млн (37% у структурі бюджету), охорона здоров'я – 6 млрд 717 млн (12%), соціальний захист – 4 млрд 443 млн (8%), ЖКГ – 6 млрд 766 млн (12%), транспорт і дорожнє господарство – 10 млрд 185 млн (17%), культура – 1 млрд 633 млн (3%), інші заходи з економічної діяльності – 1 млрд 56 млн (2%), інші – 5 млрд 545 млн (9%).</p>
      <p>Таким чином наступного року найбільше видатків із міського бюджету буде спрямовано на галузь ЖКГ, транспортну інфраструктуру та освіту. Загалом на капітальні видатки у 2020 році проєктом Програми соціального та економічного розвитку міста передбачено 14,56 млрд грн.</p>
      <p>"Це на 1 мільярд гривень перевищує початкові показники поточного року. Зокрема, видатки на будівництво та реконструкцію становлять майже 8,4 млрд грн. На капітальні ремонти закладено 6,18 млрд грн", – зазначила директорка Департаменту економіки та інвестицій Наталія Мельник.</p>
      <p>У бюджеті закладені гроші на завершення реконструкції Шулявського шляхопроводу, будівництво Подільського мостового переходу через річку Дніпро, будівництво Великої окружної дороги на ділянці від проспекту Маршала Рокосовського до вулиці Богатирської та будівництво метрополітену на житловий масив "Виноградар". На виконання цих робіт, а також капітальних ремонтів шляхової мережі, мостів, шляхопроводів, зовнішнього освітлення та капітальний ремонт об'єктів метрополітену у 2020 році передбачено 5,1 млрд грн.</p>
      <p>Зазначимо, що бюджети столиці, областей та міст затверджують після прийняття головного фінансового документу країни на наступний рік. Цьогоріч <a href="https://dt.ua/ECONOMICS/derzhbyudzhet-20202-planuyut-uhvaliti-cogo-tizhnya-razumkov-329189_.html"><b>Держбюджет-2020 планують затвердити вже 14 листопад</b></a>а.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>