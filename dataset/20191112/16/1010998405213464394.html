<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/turska-sociologicheska-agencija-blizo-60-deputati-shte-napusnat-upravljavashtata-partija-na-erdogan.html"/>
    <meta property="og:site_name" content="bTV Новините"/>
    <meta property="article:published_time" content="2019-11-12T16:41:00+00:00"/>
    <meta property="og:title" content="Турска социологическа агенция: Близо 60 депутати ще напуснат партията на Ердоган"/>
    <meta property="og:description" content="Проблемите в ПСР ще засилят Партията на националистическото действие, прогнозира социологът Кемал Йозкираз"/>
  </head>
  <body>
    <article>
      <h1>Турска социологическа агенция: Близо 60 депутати ще напуснат партията на Ердоган</h1>
      <h2>Проблемите в ПСР ще засилят Партията на националистическото действие, прогнозира социологът Кемал Йозкираз</h2>
      <address>
        <time datetime="2019-11-12T16:41:00+00:00">12 Nov 2019, 16:41</time>
      </address>
      <p>Известната турска социологическа агенция „Аврасия” прогнозира, че предстои най-малко 50-60 депутати от управляващата Партия на справедливостта и развитието да я напуснат.</p>
      <p>Директорът на агенцията Кемал Йозкираз публикува прогнозата си в „Туитър”. Той смята, че в периода 2020-2022 г. ще настъпи голямо разцепление в ПСР.</p>
      <p>Прогнозата на социологическата агенция буквално предизвика шок в управляващите среди, тъй като е известна с това, че на местните избори прогнозира с най-голяма точност в сравнение с други агенции изборния успех на Екрем Имамоглу за кмет на Истанбул.</p>
      <p>„Не само, че значителна група депутати ще напуснат партията на Ердоган, тя ще бъде силно отслабена", написа Йозкираз. Според него в ПСР „ще са благодарни, ако партията изобщо успее да влезе в парламента при следващите избори".</p>
      <p>Загубата на местните избори наистина предизвика голямо сътресение в управляващата партия на Ердоган. Малко след вота се появиха информации, че вицепремиерът Али Бабаджан и предишният президент Абдулах Гюл смятат да създадат собствена организация, която да се върне към „корените на ПСР”.</p>
      <p>Прогнозите на Йозкираз са в синхрон с тези информации за разцепление в Партията на справедливостта и развитието. Все пак трябва да отбележем, че макар в последно време анализите и проучванията на агенция „Аврасия”, нейният директор не винаги е бил прав в своите предвиждания. Такъв беше случаят с конституционния референдум през 2017 г. , когато Йозкираз прогнозира, че управляващите няма да спечелят.</p>
      <p>За Партията на националистическото действие на Девлет Бахчели, която е партньор на Ердоган, социологът посочи, че тя „винаги е печеливша. Тя ще премине в опозиция. Всеки ще си извлече поука от миналото, парламентарната система ще се утвърди."</p>
    </article>
  </body>
</html>