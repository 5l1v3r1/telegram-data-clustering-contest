<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821134.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T16:13:00+00:00"/>
    <meta property="og:title" content="نقوی‌ حسینی: روحانی دنبال دو قطبی سازی است"/>
    <meta property="og:description" content="نامه‌نیوز نوشت: سخنان اخیر حسن روحانی در یزد با واکنش‌های زیادی مواجه شد که عموم این واکنش‌ها منفی بود زیرا به باور برخی روحانی در شرایطی است که دیگر سرمایه اجتماعی سابق خود را ندارد و دیگر حتی جناح‌های سیاسی نیز روی خوشی به او نشان نمی‌دهند."/>
  </head>
  <body>
    <article>
      <h1>نقوی‌ حسینی: روحانی دنبال دو قطبی سازی است</h1>
      <address>
        <time datetime="2019-11-12T16:13:00+00:00">12 Nov 2019, 16:13</time>
      </address>
      <p>عضو کمیسیون امینت ملی مجلس گفت: آقای روحانی دیگر محبوبیتی ندارد و به دلیل ناکارآمدی‌های گسترده‌‌ دولتش در حوزه سیاست داخلی و خارجی و صدالبته در حوزه اقتصادی حامیانش را از دست داده است. او با حاشیه‌سازی‌های اخیرش می‌خواهد جامعه را دوقطبی کند تا در این فضا اندک مدافعانش را وادار به مقابله با منتقدان کند.</p>
      <p>نامه‌نیوز نوشت: سخنان اخیر حسن روحانی در یزد با واکنش‌های زیادی مواجه شد که عموم این واکنش‌ها منفی بود زیرا به باور برخی روحانی در شرایطی است که دیگر سرمایه اجتماعی سابق خود را ندارد و دیگر حتی جناح‌های سیاسی نیز روی خوشی به او نشان نمی‌دهند.</p>
      <p>سید حسین نقوی ‌حسینی، عضو کمیسیون امنیت ملی مجلس شورای اسلامی باور دارد که حسن روحانی اکنون و بعد از ناکامی‌های متعددش در حوزه‌های سیاست داخلی و سیاست خارجی می‌خواهد با ایجاد حاشیه، جامعه را دو قطبی کند.</p>
      <p>او درباره علت اظهارات اخیر رئیس‌جمهور در یزد گفت: «گویا یک اپیدمی شده است که رؤسای جمهور در اواخر دولت دوم به جای آنکه به متن مشکلات و موضوعات بپردازند، مدام توهماتی را مطرح می‌کنند و از حواشی سخن می‌گویند. آقای روحانی در یزد به‌جای آنکه به مشکلات بپردازد در پی دوقطبی کردن جامعه و سرپوش گذاشتن بر تمام ناکارآمدی‌های دولتش بود. او حتی فراتر از اینها رفت و به اقدام برجسته و قابل تقدیر آقای رئیسی یعنی مبارزه با مفاسد اقتصادی تعرض کرد و این اقدام انقلابی را زیر سؤال برد. اگر در کوچه و بازار هم قدم بزنید و از مردم درباره رویکرد اخیر قوه قضاییه بپرسید، همگان از مبارزه با فساد تقدیر می‌کنند و این درحالی است که آقای رئیس‌جمهور این عملکرد مثبت را نفی می‌کند. من در مجلس هم گفتم که این تعرض آقای روحانی غلط بود و او اگر به مبارزه با فساد باور دارد باید از نزدیکان خود شروع کند باید از برادر خود آغاز کند. آقای روحانی خود باید کمک کند که دانه‌درشت‌ها شناسایی و با مفسدان اقتصادی برخورد شود. البته حاشیه‌رفتن‌های رئیس‌جمهور محدود به این سخنرانی نیست؛ او چندی پیش گفت که اقتصاد مقاومتی به مذاکره ختم می‌شود که این سخن کاملا نادرستی است زیرا اتفاقا ما راه اقتصاد مقاومتی را در پیش گرفتیم که مذاکره نکنیم».</p>
      <p>این نماینده مجلس درباره سرمایه اجتماعی حسن روحانی اظهار کرد: «واقعیت این است که آقای روحانی دیگر محبوبیتی ندارد و به دلیل ناکارآمدی‌های گسترده‌‌ دولتش در حوزه سیاست داخلی و خارجی و صدالبته در حوزه اقتصادی حامیانش را از دست داده است؛ به‌نحوی که مشاهده می‌کنیم که حتی در بین اصلاح‌طلبان هم مغضوب است. او با حاشیه‌سازی‌های اخیرش می‌خواهد جامعه را دوقطبی کند تا در این فضا اندک مدافعانش را وادار به مقابله با منتقدان کند».</p>
      <p>نقوی‌حسینی در پاسخ به این پرسش که آیا روحانی می‌تواند در انتخابات مجلس نقش‌آفرین باشد و هم‌فکرانش را راهی بهارستان کند، گفت: «او تلاش‌هایی برای این مسئله می‌کند اما دیگر حرفی برای گفتن ندارد و مردم هم تحت تأثیر حواشی او قرار نمی‌گیرند».</p>
      <p>او درباره برجام که دولت همواره از آن به عنوان یک دستاورد مهم یاد می‌کند هم گفت: «آقای روحانی همه تخم مرغ‌هایش را در سبد برجام گذاشت. ما همان زمان می‌گفتیم که برجام سراسر منفعت نیست و باید با نگاه عقلانی با آن مواجه شد اما آقای روحانی و همراهانش آن را یک فتح‌الفتوح می‌دانستند و غرور ناشی از برجان به نقدهای ما توجه نمی‌کرد. سخن ما این است که  ضعف‌های درون برجام باعث شد که آمریکا بتواند از آن خارج شود زیرا اگر توافق محکمی امضا می‌شد آمریکا اساسا این امکان را نداشت که از این توافق خارج شود. من همان زمان گفتم که چه بندهایی برای زمانی که یک طرف برجام را فسخ کند نظر گرفته شده است که هیچ پاسخی دریافت نکردیم. در یک اجاره‌نامه برای یک خانه60متری چند بند برای فسخ معامله آورده شده است اما در برجام خروج یکی از طرفین از برجام در نظر گرفته نشده است؛ یعنی هر یک از اعضا به جز ایران می‌توانند هر زمانی که می‌خواهند این توافق را برهم بزنند. حتی وقتی ایران خواست علیه آمریکا شکایت کند، دولت به عهدنامه مودت که پیش از انقلاب امضا شده بود استناد کرد نه برجامی که همین چندوقت پیش منعقد شده بود و همه این‌ها نشان‌دهنده نواقص مشهود برجام است؛ بنابراین ضعف داخل خود برجام است و در عین حال که آمریکا بدعهدی کرده است اما این موضوع رافع مسئولیت دولت آقای روحانی نیست. اکنون که کشتی برجام به گِل نشسته و همه تخم‌مرغ‌های دولت که در سبد برجام چیده شده بود، شکسته است، آقای روحانی عصبی است و سعی می‌کند با فرافکنی و حاشیه‌سازی مسئولیت‌ ناکارآمدی‌ها را نپذیرد».</p>
    </article>
  </body>
</html>