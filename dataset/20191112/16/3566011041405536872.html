<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546866.html/%D8%B1%D9%82%D9%85-%D9%88%D8%A7%D9%82%D8%B9%DB%8C-%D9%82%D8%B1%D8%A7%D8%B1%D8%AF%D8%A7%D8%AF-%D9%88%DB%8C%D9%84%D9%85%D9%88%D8%AA%D8%B3-%D8%A8%D8%A7-%D8%A7%DB%8C%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T16:25:00+00:00"/>
    <meta property="og:title" content="رقم واقعی قرارداد ویلموتس با ایران"/>
    <meta property="og:description" content="درباره رقم قرارداد ویلموتس حرف‌وحدیث‌های زیادی به وجود آمده و سؤال اصلی این است که فدراسیون فوتبال با چه مبلغی این مربی را انتخاب کرده است."/>
  </head>
  <body>
    <article>
      <h1>رقم واقعی قرارداد ویلموتس با ایران</h1>
      <address>
        <time datetime="2019-11-12T16:25:00+00:00">12 Nov 2019, 16:25</time>
      </address>
      <p>درباره رقم قرارداد ویلموتس حرف‌وحدیث‌های زیادی به وجود آمده و سؤال اصلی این است که فدراسیون فوتبال با چه مبلغی این مربی را انتخاب کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در آستانه دیدار با عراق صحبت‌ها و حرف‌وحدیث‌هایی در خصوص مبلغ قرارداد مارک ویلموتس، سرمربی تیم ملی با فدراسیون فوتبال ایران به وجود آمده است. تا هفته گذشته در رسانه‌های خارجی بحث درخواست سرمربی بلژیکی تیم ملی برای فسخ قرارداد مطرح بود و گفته می‌شد وی در بازی با عراق هم روی نیمکت حضور ندارد، اما با این حال فدراسیون پس از حل مشکل پرداختی این مربی، عملاً چنین مسئله‌ای را رد کرد. ویلموتس نیز طبق برنامه قبلی از روز یکشنبه تمرینات تیم ملی را زیر نظر گرفت تا شاگردانش را آماده دیدار روز پنجشنبه با عراق کند.</p>
      <p> </p>
      <p>پس از حل مشکل پرداختی ویلموتس و تکذیب اخبار رسانه‌های خارجی مبنی بر فسخ قرارداد او با فدراسیون فوتبال و عدم حضورش روی نیمکت تیم ملی در بازی با عراق، این بار خبرهای دیگری منتشر شده است. اخباری هم باز هم مربوط به قرارداد ویلموتس با فدراسیون فوتبال می‌شود که البته این بار ارتباط با رقم قرارداد مرد بلژیکی دارد.</p>
      <p> </p>
      <p>گفته شده رقم قرارداد مارک ویلموتس با فدراسیون فوتبال 3 میلیون دلار است. خبری که واکنش سریع مهدی تاج، رئیس فدراسیون فوتبال و تکذیب او را به دنبال داشت. البته که تمامی رسانه‌ها در همه جای دنیا در پی کسب اطلاعات و اخبار هستند که شاید در این راه با گمانه‌زنی به دنبال رسیدن به حقیقت باشند. همانطور که از زمان مطرح شدن نام ویلموتس به عنوان گزینه سرمربیگری تیم ملی ایران، ارقام مختلفی در خصوص رقم قرارداد او با فدراسیون فوتبال مطرح می‌شد.</p>
      <p> </p>
      <p>اردیبهشت‌ماه امسال بود که نام ویلموتس به عنوان گزینه جدی سرمربیگری تیم ملی در رسانه‌های مختلف دنیا با اعلام برخی جزئیات مطرح شد. در خصوص رقم قرارداد او با فدراسیون فوتبال برخی رسانه‌ها 1.2 میلیون یورو، برخی 1.5 میلیون یورو، برخی دیگر 1.5 میلیون دلار و برخی هم ارقامی نزدیک به همین اعداد را اعلام می‌کردند. در همان مقطع و پیش از امضای قرارداد، خبرنگار تسنیم پیگیری‌هایی انجام داد و منجر به انتشار خبری در تاریخ 24 اردیبهشت‌ماه شد که در آن مقطع فدراسیون فوتبال ایران برای هدایت تیم ملی، رقم 1.5 میلیون دلار را برای ویلموتس در نظر داشت. (لینک خبر) در آن مقطع هنوز قراردادی امضا نشده بود و حتی پس از آن خبر رسید که ممکن است قرارداد نهایی نشود، اما مهدی تاج پس از یک هفته برای راضی کردن ویلموتس و عقد قرارداد راهی بلژیک شد و قرارداد با این مربی اول خردادماه در سفارت ایران در بروکسل به امضا رسید. </p>
      <p> </p>
      <p>پس از امضای قرارداد ویلموتس، عددی از سوی فدراسیون فوتبال، این مربی بلژیکی، وکلایش و رسانه‌ها درباره رقم قرارداد مطرح نشد. با این حال پس از موضوع عدم پرداخت دستمزد این مربی، صحبت‌هایی به میان آمد و رقم قرارداد ویلموتس نیز 3 میلیون دلار مطرح شد. خبرنگار تسنیم بار دیگر پیگیری‌هایی در خصوص رقم قرارداد این مربی انجام داد تا بلکه شفافیت در این خصوص به حواشی پایان دهد.</p>
      <p> </p>
      <p>هرچند هنوز جزئیات قرارداد ویلموتس از جمله میزان مرخصی‌ها، پاداش‌های سالیانه و اختیارات کسب نشده اما با این حال رقم قرارداد او تفاوتی با سرمربی پیشین تیم ملی ندارد. کارلوس کی‌روش، سرمربی سابق تیم ملی که هشت سال روی نیمکت ایران حضور داشت، براساس اخباری که در رسانه‌های معتبر ورزشی دنیا منتشر شده بود، سالیانه دو میلیون یورو از فدراسیون فوتبال ایران دریافت می‌کرد. کی‌روش در رده‌بندی مربیان گران قیمت جام جهانی 2018 در رتبه هفتم قرار داشت و مانند گریت ساوتگیت، سرمربی تیم ملی انگلیس که تا نیمه نهایی جام جهانی صعود کرد، دو میلیون یورو در سال دریافت می‌کرد. (تصویر زیر)</p>
      <p> </p>
      <p>اکنون نیز فدراسیون فوتبال قراردادی دو میلیون یورویی و همطراز با قرارداد کارلوس کی‌روش را با مارک ویلموتس امضا کرده است. یعنی فدراسیون به اندازه‌ای که توانایی پرداخت پول به کارلوس کی‌روش را داشت، به همان میزان به سرمربی فعلی تیم پرداخت می‌کند. حال اینکه او در صورت صعود تیم ملی به جام جهانی چه میزان پاداش دریافت خواهد کرد نیز می‌تواند جالب توجه باشد، چرا که کی‌روش چیزی حدود 10 درصد پاداش فیفا بابت صعود به جام جهانی (800 هزار دلار) از فدراسیون دریافت کرد.</p>
      <p> </p>
      <p>منبع: تسنیم</p>
      <p> </p>
    </article>
  </body>
</html>