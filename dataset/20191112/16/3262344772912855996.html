<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33043/disney-plus-italiano-mandalorian-4k"/>
    <meta property="og:site_name" content="DDay.it"/>
    <meta property="article:published_time" content="2019-11-12T16:00:00+00:00"/>
    <meta property="og:title" content="Abbiamo provato Disney+, qualità eccellente e ottima interfaccia. Che meraviglia Star Wars in 4K HDR"/>
    <meta property="og:description" content="Esce oggi negli States Disney+, il servizio di streaming firmato Disney. Noi Italiani dobbiamo aspettare l'anno prossimo, ma noi lo abbiamo già provato. Anche perché alcuni titoli, incluso The Mandalorian, sono già in italiano."/>
  </head>
  <body>
    <article>
      <h1>Abbiamo provato Disney+, qualità eccellente e ottima interfaccia. Che meraviglia Star Wars in 4K HDR</h1>
      <h2>Esce oggi negli States Disney+, il servizio di streaming firmato Disney. Noi Italiani dobbiamo aspettare l'anno prossimo, ma noi lo abbiamo già provato. Anche perché alcuni titoli, incluso The Mandalorian, sono già in italiano.</h2>
      <address><time datetime="2019-11-12T16:00:00+00:00">12 Nov 2019, 16:00</time> by <a rel="author">Roberto Pezzali</a></address>
      <p>Oggi è il gran giorno di Disney+, almeno per gli americani. Il servizio di streaming di proprietà di Disney è una vera e propria rivoluzione per un settore che Netflix e Amazon Prime Video hanno già cambiato radicalmente in questi anni. Disney prepara ora il colpo finale, perché il catalogo del network non solo è ampio ma è <b>di assoluta qualità, un catalogo al quale una famiglia non può proprio rinunciare</b>. Un vero terremoto anche perché il prezzo, per quello che offre, è davvero basso: 6.99 euro al mese.</p>
      <p>In Italia il servizio di Disney partirà solo il prossimo anno, il 31 marzo, ma noi abbiamo avuto già modo di provarlo: l’interfaccia sarà quella, la qualità sarà quella, i contenuti saranno più o meno quelli anche perché, fatta eccezione per qualche titolo, Disney sta gestendo i diritti a livello mondiale. Non solo: molti dei contenuti originali Disney, tra i quali la serie TV che ruota attorno ad un cacciatore di taglie ambientata nell’universo di Star Wars, The Mandalorian, <b>sono già disponibili con audio italiano e sottotitoli in italiano. </b></p>
      <p>La prima impressione aprendo l’applicazione Disney+ <b>è quella di trovarsi davanti ad un servizio curassimo nei minimi dettagli:</b> dall’interfaccia utente alle grafiche ogni cosa è al posto giusto. Disney+ ha tratto ispirazione come è giusto che sia da chi in questi anni ha dominato il settore, Netflix, e propone una interfaccia vagamente simile a quella della nota azienda di streaming.</p>
      <p>I titoli di punta ruotano nella vetrina inserita nella parte alta, subito sotto troviamo filtro per i diversi “brand” dell’universo Disney, quindi Disney, Pixar, Marvel, Star Wars e National Geographic e la poi classica distribuzione di contenuti a griglia, che permette di accedere subito ai contenuti più visti, alle serie originali e ad un gruppo di collezioni che si adattano nel tempo a seconda dei gusti di visione.</p>
      <figure>
        <img src="https://cdn.dday.it/system/uploads/picture/image/58648/content_big_IMG_0080.jpg"/>
      </figure>
      <h3>Star Wars in 4K e HDR è solo su Disney+</h3>
      <p>Il catalogo non è esagerato ma è comunque vasto, e ci sono decine di film che una famiglia riguarderebbe volentieri. Ma soprattutto <b>ci sono alcuni film che sono stati interamente restaurati e riproposti in una versione che è assolutamente inedita</b>. Ci riferiamo ad esempio all’universo di Star Wars: da “<i>Episodio 1 - La Minaccia Fantasma</i>” fino a “<i>Episodio VII - Il Risveglio della Forza</i>” tutti i film sono stati rimasterizzati in 4K HDR, con supporto HDR10, Dolby Vision e Dolby Atmos per quanto riguarda l’audio.</p>
      <hr/>
      <hr/>
      <hr/>
      <p>La trilogia di Star Wars visibile su Disney+ non è tuttavia quella originale, ma è la Special Edition rivista da Lucasfilm nel 1997 <b>con l’aggiunta di alcuni effetti in determinate scene</b>. In realtà si tratta di una versione rivista ulteriormente, perché abbiamo guardato il Ritorno dello Jedi e grazie ad un lavoro di color correction esemplare alcuni effetti in computer grafica realizzati nel 1997 <b>ora si integrano meglio con il resto del quadro, non sembrano più aggiunte</b>.</p>
      <figure>
        <img src="https://cdn.dday.it/system/uploads/picture/image/58656/content_big_P1011618.jpg"/>
      </figure>
      <p>Disney ha modificato anche alcune sequenze come la controversa scena della sparatoria tra Greedo e Han Solo nella cantina del porto spaziale di Mos Eisley, Episodio IV. Nella versione originale Han Solo sparava per primo, nella versione del 1997 era il cacciatore di taglie a esplodere il primo colpo e questo aveva fatto discutere: i puristi non accettavano la modifica voluta da Lucas. <b>Ora sparano in contemporanea.</b></p>
      <figure>
        <img src="https://cdn.dday.it/system/uploads/picture/image/58645/content_big_IMG_0077.jpg"/>
      </figure>
      <p>Gli appassionati di Star Wars potranno quindi vedere per la prima volta su Disney Plus la trilogia originale in 4K, con una qualità che ovviamente non può essere paragonabile a quella dei film girati oggi ma che è comunque un bel vedere. <b>Sempre in 4K e HDR c’è anche Rogue One, mentre mancano all’appello Solo e Episodio VIII, gli Ultimi Jedi</b>. Sicuramente Disney ci sta lavorando, anche perché ha confermato che sta lavorando per portare in 4K e HDR, dove possibile, molti contenuti di punta del suo catalogo. </p>
      <p>Un trattamento simile verrà applicato anche a parte dei titoli Marvel, fin dal primo Iron Man, e non è da escludere che il catalogo 4K HDR possa ampliarsi in questi mesi per uno sbarco in Europa e in Italia ancora più completo.</p>
      <figure>
        <img src="https://cdn.dday.it/system/uploads/picture/image/58647/content_big_IMG_0082.jpg"/>
      </figure>
      <p> </p>
      <h3>La qualità dei contenuti è elevatissima</h3>
      <p>La qualità dei contenuti come abbiamo scritto è elevatissima: abbiamo guardato su un televisore tramite Apple TV The Mandalorian, <b>già doppiato in italiano</b>, e la compressione è davvero ridotta. Non siamo davanti allo streaming “esagerato” di Apple TV+, con flussi che toccano anche i 40 Mbps di picco, ma ad una resa comunque allineata a quella dei migliori contenuti di Netflix. Con il vantaggio, per Disney, di avere tanti cartoni animati, molto più facili da comprimere e con una resa in 4K davvero esemplare. </p>
      <figure>
        <img src="https://cdn.dday.it/system/uploads/picture/image/58652/content_IMG_1789.jpg"/>
      </figure>
      <p>Nel complesso la qualità ci ha sorpreso, soprattutto sui titoli più datati: <b>il lavoro fatto da Disney è encomiabile.</b></p>
      <p>Sui contenuti originali più recenti Disney ha fatto poi di tutto per valorizzare l’uso di nuove tecnologie come l’HDR: The Mandalorian, fin dalle scene iniziali, <b>mostra una eccellente gestione della dinamica e un abile lavoro di color correction che sfrutta proprio l’HDR per dare enfasi ad alcuni elementi.</b></p>
      <figure>
        <img src="https://cdn.dday.it/system/uploads/picture/image/58655/content_big_P1011620.jpg"/>
      </figure>
      <p>L’armatura del cacciatore di taglie mandaloriano scintilla sotto le luci artificiali della cantina fin dalle prime scene, le fiamme che escono dai bruciatori dello speeder bucano lo schermo e le scene ambientate nello spazio hanno una fotografia e un impatto da grande cinema.</p>
      <p>Senza spoiler possiamo dire che, da appassionati dell’universo di Star Wars, The Mandalorian, seppur ci sia solo l’episodio pilota (un po' lento nella trama), sembra davvero una serie capace di soddisfare anche i nostalgici dei primi Star Wars.</p>
      <h3>Applicazione davvero ben fatta, con Chromecast e download</h3>
      <p>Tornando all’applicazione come abbiamo scritto è molto curata e ha preso tanto da Netflix: c’è una completa gestione dei profili di chi guarda, con i personaggi dell’universo Disney da usare come icone. <b>C’è il supporto ad AirPlay, a Chromecast, e si possono anche scaricare in locale gli episodi per guardarli in aereo</b>. Il download in realtà è presente solo su alcuni titoli, non su tutti: questione di diritti.</p>
      <hr/>
      <hr/>
      <hr/>
      <hr/>
      <p>L’utente può scegliere la qualità del download tra tre diversi profili, e anche nel caso del profilo più basso, quello che permette di risparmiare banda, la resa su uno smartphone è notevole. <b>Un download alla massima qualità occupa parecchio spazio sul dispositivo</b>, ma in molti casi siamo davanti ad un contenuto con qualità quasi perfetta.</p>
      <hr/>
      <hr/>
      <hr/>
      <hr/>
      <p>L’attesa per Disney+ era enorme e Disney ha sicuramente soddisfatto ogni aspettativa con un servizio adeguato all’eccellente catalogo. Quello firmato dalla major americana sembra essere il servizio di streaming perfetto, <b>perché propone un catalogo di assoluta qualità</b>, basta scorrere solo la prima schermata dell’applicazione per rendersi conto di quello che Disney+ offre, da vedere nel miglior modo possibile quindi con <b>4K, HDR e Dolby Digital 5.1 dove possibile</b>. E tutto a 7 euro al mese.</p>
      <p>Si, è vero, è l’ennesimo servizio di streaming, ma il rapporto qualità prezzo in questo caso non ha davvero eguali. Ora non ci resta che aspettare 4 mesi.</p>
      <figure>
        <img src="https://cdn.dday.it/system/uploads/picture/image/58653/content_big_P1011627.jpg"/>
      </figure>
    </article>
  </body>
</html>