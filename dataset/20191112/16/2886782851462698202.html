<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/12/futballedzok-var-vitaja"/>
    <meta property="og:site_name" content="euronews"/>
    <meta property="article:published_time" content="2019-11-12T16:43:59+00:00"/>
    <meta property="og:title" content="Futballedzők VAR-vitája"/>
    <meta property="og:description" content="A többség amellett foglalt állást, hogy további fejlesztés szükséges."/>
  </head>
  <body>
    <article>
      <h1>Futballedzők VAR-vitája</h1>
      <address><time datetime="2019-11-12T16:43:59+00:00">12 Nov 2019, 16:43</time> by <a rel="author">Peter Kristof</a></address>
      <figure>
        <img src="https://static.euronews.com/articles/stories/04/29/57/14/773x435_cmsv2_c10a7ad6-64c3-5c04-9d4e-51e42c701db8-4295714.jpg"/>
      </figure>
      <p>A videoasszisztens-rendszer (VAR) volt a téma az európai labdarúgó klubok edzőinek nyoni összejövetelén.</p>
      <p>Az Európai Labdarúgó Szövetség székházában megrendezett fórumon többek közt az AS Romát irányító Paulo Fonseca, az Olympique Lyon vezetőedzője, Rudi Garcia vagy az angol bajnokságban listavezető – a hét végén a Manchester City ellen fontos rangadót nyerő – Liverpool menedzsere, Jürgen Klopp is részt vett.</p>
      <p>- Fejleszteni kell a rendszert, és végül mindenki száz százalékban érteni fogja. Jó néhány dolgot lehet még tenni, mert jelenleg még mindig sok múlik az emberi tényezőn, márpedig senki sem tökéletes. Még mindig sok a hibalehetőség. Csak a fejlesztésről beszéltünk. Senki sem vár tökéletességet, de mindenki jó döntéseket akar – mondta a vitáról Klopp.</p>
      <p>Európa pályáin a hétvégén számos esetben vitatták a videoasszisztens segítségével meghozott döntéseket, Dél-Amerikában pedig a szurkolók egészen odáig mentek, hogy „Stop! Elég a VAR-ból" feliratú molinót feszítettek ki a Fortaleza – Ceara (1-0) brazil bajnoki mérkőzés első félidejében. Üzenetükkel a hazai drukkerek tiltakoztak az előző fordulókban meghozott, számukra hátrányos döntések ellen.</p>
      <p>A játékvezető, Flavio Rodrigues de Souza félbeszakította a találkozót, amely csak a lelátói molinó eltávolítása után folytatódott.</p>
    </article>
  </body>
</html>