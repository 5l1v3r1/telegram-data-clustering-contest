<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/finance/spoudaia-ekdilosi-gia-tis-kainotomes-epixeiriseis-apo-tis-efimerides-vima-kai-nea/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T16:27:42+00:00"/>
    <meta property="og:title" content="Σπουδαία εκδήλωση για τις καινοτόμες επιχειρήσεις από τις εφημερίδες «Βήμα» και «ΝΕΑ»"/>
    <meta property="og:description" content="Η startup εκδήλωση είχε τον «re-growth: Επιχειρηματικότητα, Τεχνολογία, Startup»"/>
  </head>
  <body>
    <article>
      <h1>Σπουδαία εκδήλωση για τις καινοτόμες επιχειρήσεις από τις εφημερίδες «Βήμα» και «ΝΕΑ»</h1>
      <h2>Η startup εκδήλωση είχε τον «re-growth: Επιχειρηματικότητα, Τεχνολογία, Startup»</h2>
      <address><time datetime="2019-11-12T16:27:42+00:00">12 Nov 2019, 16:27</time> by <a rel="author">Κρουστάλλη Δήμητρα</a></address>
      <p>Με τη συμμετοχή καινοτόμων επιχειρηματιών από την Ήπειρο αλλά και πολλών νέων που ήθελαν να ενημερωθούν για το οικοσύστημα των νεογνών επιχειρήσεων στην Ελλάδα πραγματοποιήθηκε την Τρίτη η εκδήλωση «re-growth: Επιχειρηματικότητα, Τεχνολογία, Startup» στα Ιωάννινα.</p>
      <p>Την εκδήλωση, την οποία διοργάνωσαν οι εφημερίδες Το Βήμα και Τα Νέα, χαιρέτησε ο Περιφερειάρχης Ηπείρου Αλέξανδρος Καχριμάνης, ο οποίος μίλησε για τα συγκριτικά πλεονεκτήματα της Ηπείρου. Την καλλιέργεια και επεξεργασία αρωματικών και φαρμακευτικών φυτών, τα προϊόντα ΠΟΠ όπως η φέτα, τα κρασιά, το μέλι, ο τουρισμός. Αναφέρθηκε επίσης στα τεχνολογικά βήματα που κάνει η Περιφέρεια, όπως η δημιουργία πάρκου υψηλής τεχνολογίας έκτασης 9.000 τ.μ. «Κάναμε μεγάλο αγώνα για να ξεκολλήσουμε από την 13η, την τελευταία θέση, σε ότι αφορά την ανάπτυξη. Τώρα βλέπουμε τον συντελεστή ανεργίας να έχει πέσει από το 25% στο 16%. Αν κερδίσουμε εμείς το στοίχημα θα το έχει κερδίσει και η χώρα», τόνισε.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <figure>
        <img src="https://www.in.gr/wp-content/uploads/2019/11/74a018f596e849f62894bb640383560aeb8c82a6a86296c5259ba7de3e4f340d.jpg"/>
        <figcaption>Ο περιφερειάρχης κ. Καρχιμάνης</figcaption>
      </figure>
      <p>Από την πλευρά του, ο πρόεδρος του Επιμελητηρίου Ιωαννίνων Δημήτρης Δημητρίου, υπογράμμισε την ανάγκη ύπαρξης ενός σύγχρονου στρατηγικού σχεδίου ανάπτυξης για την κάθε Περιφέρεια, με αξιοποίηση των τοπικων πλεονεκτηματων και παροχή κινήτρων. «Η ελληνική περιφέρεια αλλάζει, δεν αποτελείται πλέον μόνο από παραδοσιακούς παραγωγούς, αλλά και από επιχειρηματίες που παράγουν υψηλής ποιότητας αγροδιατροφικά προϊόντα και υπηρεσίες».</p>
      <p>Στις 22 Νοεμβρίου το Knowledge Transfer Group του CERN, του μεγαλύτερου κέντρου πυρηνικών ερευνών, θα πραγματοποιήσει ενημερωτική εκδήλωση στο Επιστημονικό Πάρκο Πατρών. Το ΕΠΠ, επιλέχθηκε από το CERN ως ένα από τα 8 Business Incubation Centers σε όλη την Ευρώπη, με στόχο να βοηθήσει και να χρηματοδοτήσει επιχειρηματίες και μικρές επιχειρήσεις προκειμένου να εκμεταλλευτούν τις τεχνολογίες του CERN στην αγορά.</p>
      <figure>
        <img src="https://www.in.gr/wp-content/uploads/2019/11/cdfe7c3ab43e2806c28a6994c9f25302f262db69d38dd2cd795b3eaa11a026bf.jpg"/>
        <figcaption>Ζώης Τσώλης, αρχισυντάκτης «Βήμα»</figcaption>
      </figure>
      <p>Σχετικά με τις δραστηριότητες του ΕΠΠ ενημέρωση το ακροατήριο της εκδήλωσης ο καθηγητής και πρόεδρος του ΕΠΠ Βασίλης Αναστασόπουλος. Επιπλέον ο κ. Αναστασόπουλος αναφέρθηκε στο πρόγραμμα Proof of Concept το οποίο έχει στόχο να οδηγήσει μια ιδέα από το χαρτί στην αγορά ή στη δημιουργία επιχείρησης από τον ίδιο τον ερευνητή. Οι ιδέες που επιλέγονται χρηματοδοτούνται με 50.000 ευρώ -τα κονδύλια προέρχονται από ιδιωτική χρηματοδότηση- στηρίζονται από συμβουλευτική ομάδα και προέρχονται από όλη την Ελλάδα. «Δίνουμε αγώνα για να αγκαλιάσει το εγχείρημα η Περιφέρεια Δυτικής Ελλάδας και το υπουργείο Ανάπτυξης. Η υποστήριξη της καινοτομίας είναι υπόθεση του ιδιωτικού τομέα στην Ελλάδα. Η Πολιτεία δεν το έχει καταλάβει ακόμα», είπε ο κ. Αναστασόπουλος.</p>
      <h3>H εμπειρία μιας startup</h3>
      <p>Ο Γιώργος Μελισσαρόπουλος, σύμβουλος επιχειρήσεων – επενδυτής, αναφέρθηκε στην εμπειρία του από τη δημιουργία startup επιχειρήσεων, τις δυσκολίες αλλά και τις ευκαιρίες που προσφέρει ο συγκεκριμένος τομέας επιχειρηματικότητας.</p>
      <p>Για παράδειγμα, πώς μπορεί ένας μικρός παραγωγός μελιού αντί να ψάχνει μόνος του πελάτες να αξιοποιήσει τα κατάλληλα εργαλεία ώστε το προϊόν του να πάρει γρηγορότερα και ευκολότερα αξία.</p>
      <figure>
        <img src="https://www.in.gr/wp-content/uploads/2019/11/LBV_1002-600x400.jpg"/>
        <figcaption>Ντίνος Σιωμόπουλος, οικονομικός συντάκτης «Βήμα»</figcaption>
      </figure>
      <p>Στη συζήτηση που ακολούθησε με το κοινό που συγκεντρώθηκε στο ξενοδοχείο Grand Serai, συμμετείχαν οι: Σταμάτης Πουλημένος, διευθύνων σύμβουλος της εταιρείας ISTMOS – σύστημα ελέγχου και παρακολούθησης του κρασιού σε όλα τα στάδια. Βαγγέλης Αδαμόπουλος, διευθύνων σύμβουλος της εταιρείας Fuelics- παραγωγή αισθητήρων για τη διαχείριση δεξαμενών καυσίμων και αισθητήρων για τις έξυπνες πόλεις. Φίλλιπος Ζεμπίλας, διευθύνων σύμβουλος της εταιρείας «12 Gods» -καινοτομα προϊόντα από μείγμα ελληνικών βοτάνων τυποποιημένα σε πρωτοποριακή κάψουλα συμβατή με επώνυμες μηχανές εσπρέσο. Κατερίνα Πραματάρη, αναπληρώτρια καθηγήτρια του Οικονομικού Πανεπιστημίου Αθηνών- Partner Uni.fund. Γεώργιος Γκωλετσης, επίκουρος καθηγητής του Τμήματος Οικονομικών Επιστημών Πανεπιστημίου Ιωαννίνων. Ευγενία Κουτούβελα, ερευνήτρια Μελισσοκομίας. Πάνος Μήτσος, συνιδρυτής της νεοφυούς εταιρείας λογισμικού με έδρα τα Ιωάννινα ΤΕΚΜΟΝ.</p>
      <p>Την εκδήλωση χαιρέτησαν ο αρχισυντάκτης Οικονομικού της εφημερίδας Το Βήμα Ζώης Τσώλης και ο δημοσιογράφος Οικονομικού Ντίνος Σιωμόπουλος και τον συντονισμό έκανε ο εκδότης του περιοδικού Startupper Mag Ιωάννης Διονάτος.</p>
      <figure>
        <img src="https://www.in.gr/wp-content/uploads/2019/11/bd19008b3f3b4d96e3f7e20f3515462b86f812ef62f41c06a5206545996949bc.jpg"/>
      </figure>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>