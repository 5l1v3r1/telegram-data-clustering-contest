<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Naldo-baixa-quatre-sis-setmanes_0_2342765871.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T16:32:10+00:00"/>
    <meta property="og:title" content="Naldo, baixa entre quatre i sis setmanes"/>
    <meta property="og:description" content="El central brasiler pateix un trencament a l'isquiotibial de la cama esquerra"/>
  </head>
  <body>
    <article>
      <h1>Naldo, baixa entre quatre i sis setmanes</h1>
      <h2>El central brasiler pateix un trencament a l'isquiotibial de la cama esquerra</h2>
      <address>
        <time datetime="2019-11-12T16:32:10+00:00">12 Nov 2019, 16:32</time>
      </address>
      <p>El central brasiler de l'Espanyol Naldo es perdrà entre quatre i sis setmanes de competició per un trencament en la musculatura isquiotibial de la cama esquerra. Així ho ha anunciat aquest dimarts el club blanc-i-blau després que el defensa s'hagi sotmès a diferents proves mèdiques. Naldo va lesionar-se el cap de setmana passat en el partit al Wanda Metropolitano, on no va poder acabar el primer temps a causa d'una punxada a la cuixa esquerra. Va ser substituït al minut 19 per Dídac Vilà. </p>
      <p>Fins ara, el defensa brasiler estava sent un dels indiscutibles a la Lliga, on només s'havia perdut un partit, per suspensió, contra la Reial Societat. En la resta ho havia jugat pràcticament tot (només va ser suplent a Mallorca, on va entrar a la segona part). Amb aquesta lesió, Machín no podrà comptar amb ell fins a, com a mínim, finals de desembre, de manera probablement no torni a jugar en aquest 2019. Això significa que segurament es perdrà els partits de Lliga contra el Getafe, l'Osasuna, el Madrid, el Betis i el Leganés, i els d'Europa League contra el Ferencváros i el CSKA Moscou, així com la primera ronda de la Copa del Rei (a partit únic). </p>
      <p>Aquesta és la cinquena lesió que pateix Naldo des que va fitxar per l'Espanyol, la quarta de tipus muscular. Fins ara s'ha perdut 17 partits per problemes físics. Un maldecap més per a Machín, que perd així a un dels seus centrals titulars a la Lliga. És la cinquena lesió muscular que pateix aquest curs un jugador de l'Espanyol. Abans de Naldo, n'havien patit Pedrosa, Ferreyra, Calleri i Piatti. </p>
    </article>
  </body>
</html>