<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/12/v-sriada-predimno-oblachno-otkym-iugozapad-idva-dyjd-i-viatyr.429375"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T16:30:00+00:00"/>
    <meta property="og:title" content="В сряда предимно облачно, откъм югозапад идва дъжд и вятър"/>
    <meta property="og:description" content="Максималните температури ще са около 20 градуса | Dnes.bg"/>
  </head>
  <body>
    <article>
      <h1>В сряда предимно облачно, откъм югозапад идва дъжд и вятър</h1>
      <h2>Максималните температури ще са около 20 градуса</h2>
      <address><time datetime="2019-11-12T16:30:00+00:00">12 Nov 2019, 16:30</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>През нощта увеличението на облачността от запад ще продължи. Превалявания ще има главно в югозападните райони. Минимални температури между 8 и 13 градуса.</p>
      <p>Утре ще е предимно облачно. Валежите в Югозападна България ще се усилят и на места ще са значителни. Вятърът ще е от югоизток, предимно умерен. Максималните температури ще са между 16 и 21 градуса, на места в Североизточна България - до 23-24 градуса.</p>
      <p>Над Черноморието облачността ще е значителна, но ще се задържи без валежи. Ще духа умерен изток-югоизточен вятър. Максималните температури на въздуха ще са между 17 и 20 градуса. Температурата на морската вода е 17 градуса. Вълнението на морето ще се усили до 3 бала.</p>
      <p>Над планините няма да е подходящо за туризъм. Ще е облачно и ветровито. Дъждовно ще е над Рило-Родопския масив и на места там ще паднат значителни количества на валежа. По най-високите върхове на Рила и Пирин дъждът ще преминава в сняг. Вятърът ще е силен на моменти и бурен от юг. Максималната температура на височина 1200 метра ще е около 13 градуса, на 2000 - около 6 градуса.</p>
      <p>В четвъртък, 14 ноември, ще преобладава облачно време. Все още ще превалява, на повече места в източната половина от страната, но от югозапад валежите ще спират, по-късно и облачността ще се разкъса. Вятърът ще остане от югоизток, ще бъде предимно умерен.</p>
      <p>Температурите ще останат без съществена промяна.</p>
      <p>В петък, 15 ноември, вятърът ще бъде от юг-югозапад, предимно слаб. Ще започне затопляне, което ще се почувства повече в планините и планинските райони, където ще бъде предимно слънчево, с разкъсана висока облачност. В равнинната част от страната на места сутринта ще има ниска облачност. Временни разкъсвания и намаления на облачността ще има в следобедните часове.</p>
    </article>
  </body>
</html>