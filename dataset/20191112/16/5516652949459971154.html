<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425631/symparastekontai-ston-agwna-twn-synadelfwn-toys"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T16:40:01+00:00"/>
    <meta property="og:title" content="Συμπαραστέκονται στον αγώνα των συναδέλφων τους"/>
    <meta property="og:description" content="Ανακοίνωση με την οποία συμπαρίστανται στους συναδέλφους τους που απασχολούνται στον τομέα κοινωφελών προγραμμάτων εξέδωσαν χθες οι εκπρόσωποι του συλλόγου Εργαζομένων Διοίκησης Αιγαίου."/>
  </head>
  <body>
    <article>
      <h1>Συμπαραστέκονται στον αγώνα των συναδέλφων τους</h1>
      <h2>Ο σύλλογος Εργαζομένων Διοίκησης Αιγαίου</h2>
      <address>
        <time datetime="2019-11-12T16:40:01+00:00">12 Nov 2019, 16:40</time>
      </address>
      <p>
        <b>Ανακοίνωση με την οποία συμπαρίστανται στους συναδέλφους τους που απασχολούνται στον τομέα κοινωφελών προγραμμάτων εξέδωσαν χθες οι εκπρόσωποι του συλλόγου Εργαζομένων Διοίκησης Αιγαίου.</b>
      </p>
      <p><b>Στην ανακοίνωση αναφέρονται:</b><br/>“Αυτές τις ημέρες στις Αποκεντρωμένες Διοικήσεις, χιλιάδες εργαζόμενοι που εργάζονται με προσωρινές σχέσεις εργασίας, οδηγούνται στην απόλυση.</p>
      <p>Οι συνάδελφοι αυτοί, που βαφτίζονται «ωφελούμενοι», καλύπτουν πραγματικά κενά και ανάγκες στις υπηρεσίες που έχουν τοποθετηθεί. Τα κενά αυτά έχουν προκύψει μετά από δέκα και πλέον μνημονιακά χρόνια «παγώματος» προσλήψεων.</p>
      <p>Όλα τα τελευταία μνημονιακά και μη χρόνια, οι κυβερνήσεις όπως και η σημερινή αρνούνται πεισματικά την έστω επαρκή στελέχωση κρίσιμων υπηρεσιών.</p>
      <p>Οδηγούν έτσι στην προβληματική εξυπηρέτηση των πολιτών από την μια και στην εντατικοποίηση της εργασίας για τους συναδέλφους από την άλλη.</p>
      <p>Με την πολιτική επιλογή υποκατάστασης των σταθερών σχέσεων εργασίας με διάφορές μορφές «ευέλικτης» ή προσωρινής εργασίας εξυπηρετούνται πολλοί στόχοι:</p>
      <p>α. εξασφαλίζονται φτηνοί και ευέλικτοι εργαζόμενοι με μειωμένα δικαιώματα,</p>
      <p>β. δημιουργούνται διαφορετικές κατηγορίες εργαζομένων στο ίδιο αντικείμενο και ειδικότητα,</p>
      <p>γ. υλοποιείται έμμεσα η συρρίκνωση του Δημοσίου στην κατεύθυνση του μικρού επιτελικού κράτους, με παράλληλη προώθηση των ιδιωτικοποιήσεων και της «ανταποδοτικότητας», πράγμα που τελικά οδηγεί σε μεγαλύτερο χαράτσωμα των απλών πολιτών,</p>
      <p>δ. δημιουργούνται νέες στρατιές εργαζομένων - ομήρων για προεκλογική χρήση….</p>
      <p>Ο Σύλλογός μας, σταθερά προσανατολισμένος υπέρ των δικαιωμάτων των εργαζομένων, ανεξάρτητα από εργοδότη και σχέση εργασίας, συμπαραστέκεται στον αγώνα και στηρίζει πλήρως τα αιτήματα των συμβασιούχων συναδέλφων, μεταξύ των οποίων βρίσκονται και μέλη μας. Ο αγώνας για σταθερή δουλειά με δικαιώματα για όλους, είναι και δική μας υπόθεση.</p>
      <p>
        <b>Για τον λόγο αυτό:</b>
      </p>
      <p>Α. Στεκόμαστε στο πλευρό των συμβασιούχων συναδέλφων μας. Συμμετέχουμε, σε συνεργασία με την Συντονιστική Επιτροπή των Εργαζομένων στην Δασοπροστασία /Πυροπροστασία στην Αποκεντρωμένη Διοίκηση Αιγαίου στις κινητοποιήσεις που έχουν εξαγγείλει η Πανελλαδική Συντονιστική Επιτροπή των Συμβασιούχων στις Δασικές Υπηρεσίες και η Ομοσπονδία Συλλόγων Εργαζομένων στις Αποκεντρωμένες Διοικήσεις Ελλάδας (ΟΣΕΑΔΕ), με επόμενο σταθμό την Πανελλαδική Στάση Εργασίας για την Τετάρτη 20 του Νοέμβρη (11:00 έως τέλος του ωραρίου) με προοπτική κλιμάκωσης.</p>
      <p><b>Διεκδικούμε: </b><br/>1. 12μηνη Ανανέωση των συμβάσεων των 5066 συνάδελφων συμβασιούχων, των «Κοινωφελών» προγραμμάτων Πυροπροστασίας, στις Δασικές Υπηρεσίες όπως και όλων των συμβάσεων που λήγουν.</p>
      <p>2. Μετατροπή όλων των συμβάσεων σε όλες τις υπηρεσίες, σε αορίστου χρόνου, για μόνιμη και σταθερή δουλειά για όλους.</p>
      <p>3. Άρση όλων των νομικών περιορισμών, για τη μετατροπή των συμβάσεων των «ευέλικτων» εργαζόμενων, σε αορίστου χρόνου.</p>
      <p>4. Προσλήψεις μόνιμου προσωπικού, σε όλες τις υπηρεσίες της Αποκεντρωμένης.</p>
      <p>5. Αυξήσεις στους μισθούς και αναπλήρωση όλων των απωλειών μας. Υπογραφή ΣΣΕ. Επαναπρόσληψη των 100 απολυμένων συναδέλφων του Κτηματολογίου.</p>
      <p>Β. Συμμετέχουμε σε αντίστοιχες κινητοποιήσεις που θα πραγματοποιηθούν στους κατά τόπους περιοχές της περιοχής ευθύνης του Σωματείου μας (Πειραιάς – Αττική, Δωδεκάνησος).</p>
      <p>Γ. Στηρίζουμε των αγώνα όλων των συμβασιούχων συναδέλφων στην περιοχή μας αλλά και πανελλαδικά για σταθερή εργασία με πλήρη δικαιώματα. Στεκόμαστε στο πλάι των συναδέλφων στη λεγόμενη «κοινωφελή εργασία» στο Δήμο της Ρόδου και στηρίζουμε τα δίκαια αιτήματά τους.</p>
      <p>ΓΙΑ ΤΟ Δ.Σ. <br/>Ο ΠΡΟΕΔΡΟΣ</p>
      <p>ΧΑΡΗΣ ΖΕΠΑΤΟΣ</p>
      <p>Η ΓΕΝ. ΓΡΑΜΜΑΤΕΑΣ</p>
      <p>ΕΙΡΗΝΗ ΠΕΤΡΑΚΗ“</p>
    </article>
  </body>
</html>