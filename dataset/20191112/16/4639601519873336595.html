<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/society/proeidopoiiseis-apo-tin-elliniki-paidopsyxiatriki-etairia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T16:56:07+00:00"/>
    <meta property="og:title" content="Προειδοποιήσεις από την Ελληνική Παιδοψυχιατρική Εταιρία"/>
    <meta property="og:description" content="για τα έγκλειστα παιδιά στα νοσοκομεία Παίδων της Αττικής"/>
  </head>
  <body>
    <article>
      <h1>Προειδοποιήσεις από την Ελληνική Παιδοψυχιατρική Εταιρία</h1>
      <h2>για τα έγκλειστα παιδιά στα νοσοκομεία Παίδων της Αττικής</h2>
      <address><time datetime="2019-11-12T16:56:07+00:00">12 Nov 2019, 16:56</time> by <a rel="author">ΤοΒΗΜΑ Team</a></address>
      <p>Σήμα κινδύνου κρούουν οι παιδοψυχίατροι αναφορικά με τα δεκάδες παιδιά που βρίσκονται στα δύο παιδιατρικά νοσοκομεία της Αθήνας κατόπιν εισαγγελικής εντολής.</p>
      <p>Τουλάχιστον 48 παιδιά βρίσκονται σήμερα στα νοσοκομεία Παίδων «Αγλαΐα Κυριακού» και «Η Αγία Σοφία», και ο αριθμός διαφοροποιείται συνεχώς, δυστυχώς με ανοδική τάση.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <p>Πρόκειται για παιδιά που προέρχονται από οικογένειες που δεν μπορούν να καλύψουν τις βασικές σωματικές και συναισθηματικές ανάγκες τους, παιδιά που έχουν υποστεί παραμέληση ή/και κακοποίηση και ασυνόδευτα προσφυγόπουλα.</p>
      <h3>Γίνεται κατάχρηση εισαγγελικών εντολών</h3>
      <p>Αυτά τα παιδιά «φιλοξενούνται» για μεγάλο διάστημα στα δύο παιδιατρικά νοσοκομεία της Αθήνας, εξαιτίας της έλλειψης δομών, αλλά και «της κατάχρησης που γίνεται από τις εισαγγελικές αρχές στην έκδοση εισαγγελικών εντολών», όπως ανέφεραν κατά τη διάρκεια συνέντευξης Τύπου εκπρόσωποι της Ελληνικής Παιδοψυχιατρικής Εταιρίας.</p>
      <p>«Η κατάσταση είναι εκτός ελέγχου» και τα συμβάντα παραβατικότητας, βίας, επιθετικότητας σε βάρος εργαζομένων και ασθενών συχνά, είπαν οι παιδοψυχίατροι, ζητώντας συνάντηση με την ηγεσία του υπουργείου Υγείας.</p>
      <p>Οι εκπρόσωποι της Ελληνικής Παιδοψυχιατρικής Εταιρίας καταδικάζουν ως καταχρηστική και μη ενδεδειγμένη πρακτική τη φιλοξενία και μακροχρόνια παραμονή υγιών παιδιών στα δημόσια Νοσοκομεία, τονίζοντας τις σοβαρές συνέπειες τόσο για το ίδιο το παιδί όσο και για την εύρυθμη λειτουργία των Παιδοψυχιατρικών κλινικών.</p>
      <p>Οι κλινικές αυτές είναι ήδη υποστελεχωμένες και με περιορισμένο αριθμό κλινών που θα έπρεπε, όπως είπαν, να είναι διαθέσιμες για την κάλυψη των αυξημένων αναγκών νοσηλείας για παιδιά με ενεργή ψυχοπαθολογία.</p>
      <h4>Η δύσκολη διαδρομή των παιδιών</h4>
      <p>Τα περισσότερα περιστατικά γίνονται γνωστά μέσω καταγγελιών που υποβάλλονται απευθείας από το συγγενικό ή και ευρύτερο κοινωνικό περιβάλλον του παιδιού ή από επαγγελματίες που έρχονται σε επαφή με το παιδί ή δια μέσω φορέων προς τις κατά τόπους Εισαγγελίες Πρωτοδικών.</p>
      <p>Με την έκδοση εισαγγελικών παραγγελιών προς τις Παιδοψυχιατρικές Κλινικές της χώρας οι εισαγγελικές αρχές ζητούν την κατεπείγουσα παιδοψυχιατρική εκτίμηση των παιδιών, προκειμένου αυτά στη συνέχεια να μεταφερθούν σε προνοιακές δομές φιλοξενίας, κάτι το οποίο δυστυχώς δεν γίνεται στην πλειονότητα των περιπτώσεων, όπως είπαν.</p>
      <p>«Έτσι παρατηρείται συχνά το φαινόμενο παιδιά, σωματικά και ψυχικά υγιή, να περιφέρονται στις κλινικές των Νοσοκομείων, αποκομμένα από τις καθημερινές εκπαιδευτικές ασχολίες και το οικογενειακό τους περιβάλλον, βιώνοντας τον θυμό, τον φόβο, την αγανάκτηση και τη θλίψη, χωρίς να αντιλαμβάνονται το λόγο για τον οποίο βρίσκονται σε αυτήν την κατάσταση», ανέφεραν οι επιστήμονες.</p>
      <p>«Η σωστή και ασφαλής για το παιδί διαδικασία προβλέπει ότι ο εισαγγελέας επικουρείται από ομάδα ειδικών και διερευνά την κατάσταση του παιδιού. Αυτό που γίνεται στην χώρα μας είναι ο εισαγγελέας να ζητεί την απομάκρυνση του παιδιού από το πιθανά προβληματικό περιβάλλον του, θεωρώντας πως έτσι το προστατεύει, και να το στέλνει στο νοσοκομείο Παίδων για παιδοψυχιατρική και παιδιατρική εκτίμηση. Σαν να μην γνωρίζει πως στα παιδιατρικά νοσοκομεία τα παιδιά παραμένουν για μήνες. Ή σαν να μην γνωρίζουν πως από τα Νοσοκομεία τα παιδιά τοποθετούνται σε δομές τυχαία, µε αποκλειστικό γνώμονα τη διαθεσιμότητα που υπάρχει τη δεδομένη χρονική στιγμή, χωρίς να λαμβάνονται υπόψη οι ιδιαιτερότητες και οι εξατομικευμένες ανάγκες κάθε παιδιού».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>