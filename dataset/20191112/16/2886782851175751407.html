<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/12/decemberben-elesitik-a-minority-safepack-kezdemenyezest"/>
    <meta property="og:site_name" content="euronews"/>
    <meta property="article:published_time" content="2019-11-12T16:48:02+00:00"/>
    <meta property="og:title" content="Decemberben élesítik a Minority SafePack kezdeményezést"/>
    <meta property="og:description" content="A Juncker-bizottság elzárkózott a kisebbségvédelmi ügyek rendezésétől, ezért vártak az aláírások bemutatásával a kezdeményezők"/>
  </head>
  <body>
    <article>
      <h1>Decemberben élesítik a Minority SafePack kezdeményezést</h1>
      <address><time datetime="2019-11-12T16:48:02+00:00">12 Nov 2019, 16:48</time> by <a rel="author">Zsíros Sándor</a></address>
      <p>December 3-án, közvetlenül a von der Leyen bizottság tervezett megalakulása után nyújtják majd be a a Nemzeti Kisebbségvédelmi Kezdeményezés, vagyis a Minority SafePack aláírásait az Európai Bizottságnak.</p>
      <p>Ezt az aláírásgyűjtés egyik szervezője, Vincze Lóránt RMDSZ-es EP-képviselő közölte az Euronews megkeresésére.</p>
      <p>A kezdeményezés célja az, hogy uniós védelmet kérjen az őshonos európai kisebbségek részére.</p>
      <p>Bár a polgári kezdeményezés beindításához szükséges aláírások <a href="https://hu.euronews.com/2018/04/04/sikeres-a-nemzeti-kisebbsegek-vedelmerol-szolo-unios-alairasgyujtes?fbclid=IwAR0pK_DvLeWQRPItLhMz5X9EEdqBjQVGP7uIsSOmW6AOi_povHzaL693dJM">már tavaly</a> rendelkezésre álltak, a szervezők úgy döntöttek, megvárják a Juncker-bizottság mandátumának végét a folyamat elindításával.</p>
      <p>"A Jean-Claude Juncker és Frans Timmermans által vezetett Európai Bizottság nem indította el a jogalkotási folyamatot a korábbi négy sikeres európai polgári kezdeményezés esetében, illetve rendre elzárkózott a nemzeti kisebbségeket érintő kérdések rendezésétől" - fogalmazott Vincze Lóránt.</p>
      <p>"Ezért a szervezők úgy döntöttek, nem rohannak fejjel a falnak, és megvárják az új Európai Bizottság megalakulását az aláírások benyújtásával. Bízunk egy kedvezőbb környezetben" - mondta az erdélyi EP-képviselő.</p>
      <p>Az Európai Polgári Kezdeményezés lényege az, hogy az EU lakosai egymással összefogva jogalkotási javaslat kidolgozására kérhetik fel az Európai Bizottságot. Ennek feltétele az, hogy az ügyet hét tagországból legalább egymillióan támogassák.</p>
      <p>A Minority SafePack kiemelt célja a kisebbségi oktatás és az anyanyelvhez való jog biztosítása uniós szinten.</p>
      <p>Az aláírások beadása után az Európai Bizottságnak három hónapja lesz az álláspontja kialakítására.</p>
      <p>Magyarország mellett Romániában, Szlovákiában, Bulgáriában, Horvátországban, Szlovéniában, Spanyolországban, Dániában, Lettországban, Litvániában és Olaszországban gyűjtöttek aláírásokat.</p>
    </article>
  </body>
</html>