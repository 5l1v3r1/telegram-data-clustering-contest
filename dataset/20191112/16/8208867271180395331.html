<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/diritti-e-consumi/diritti-consumatori/2019/11/13/news/test_e_recensioni_i_consumatori_premiano_5_aziende_dominano_i_tedeschi-240935399/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T16:23:00+00:00"/>
    <meta property="og:title" content="Test e recensioni: i consumatori premiano 5 aziende, dominano i tedeschi"/>
    <meta property="og:description" content="Euroconsumers ha assegnato i BeXt Awards a produttori di elettrodomestici e dispositivi digitali. I risultati sono il frutto di due anni di comparazioni, analisi e pareri di clienti"/>
  </head>
  <body>
    <article>
      <h1>Test e recensioni: i consumatori premiano 5 aziende, dominano i tedeschi</h1>
      <h2>Euroconsumers ha assegnato i BeXt Awards a produttori di elettrodomestici e dispositivi digitali. I risultati sono il frutto di due anni di comparazioni, analisi e pareri di clienti</h2>
      <address><time datetime="2019-11-12T16:23:00+00:00">12 Nov 2019, 16:23</time> by <a rel="author">FEDERICO FORMICA</a></address>
      <p><b>BRUXELLES </b>- Consumatori che consegnano premi nelle mani dei rappresentanti di grandi aziende di tecnologia. Sembra il segnale di un mondo che gira al contrario ma è, in realtà, il frutto di un lungo lavoro di studio, confronto tra prodotti e raccolta di pareri di chi li usa quotidianamente. Euroconsumers, che riunisce cinque realtà nazionali di Belgio, Spagna, Portogallo, Brasile e Italia (rappresentata da Altroconsumo) ha consegnato i BeXt Awards nel corso del <a href="https://consumerpower2019.com/">forum internazionale</a> che si è tenuto il 12 novembre a Bruxelles.<br/><br/>I premi consegnati sono cinque e in totale quattro brand tedeschi se ne sono portati a casa tre: due a pari merito.<br/>Le categorie premiate sono:</p>
      <ul>
        <li>Brand di elettrodomestici di miglior qualità (quest'anno sono state prese in considerazione lavatrici e asciugatrici) alla tedesca Miele, che ha battuto i finalisti Samsung e Siemens;</li>
        <li>brand hi-tech di miglior qualità (smartphone e tablet) che è andato a Apple. L'azienda di Cupertino ha superato Samsung e Huawei;</li>
        <li>brand di elettrodomestici più "eco friendly" a Bosch che si è messa alle spalle Samsung e Siemens;</li>
        <li>brand di elettrodomestici più affidabile, basato sull'analisi di oltre 90.000 pareri di consumatori che li hanno utilizzati: Miele e Siemens a pari merito, che hanno avuto la meglio su Beko;</li>
        <li>brand di prodotti hi-tech migliori nel rapporto tra qualità e prezzo: Samsung, con Huawei e Lenovo-Motorola finalisti.</li>
      </ul>
      <p>  <br/>I riconoscimenti sono stati assegnati dopo due anni di comparazioni e analisi di laboratorio su oltre 2000 prodotti. Ognuna delle quattro organizzazioni europee ha effettuato i suoi test, utilizzando gli stessi metodi, e alla fine i dati sono stati aggregati. Non hanno preso parte alla competizione i marchi venduti solo in alcuni dei quattro Paesi (ad esempio Zanussi, che ha ottenuto voti molto alti, ma in Italia non è commercializzato al dettaglio).<br/> <br/>Nello stesso periodo sono stati raccolti anche 90.000 pareri di consumatori, utili per valutare l'affidabilità nel tempo di lavatrici, asciugatrici, telefoni e altri prodotti. "I test di qualità consistono nella valutazione di diversi parametri: i giudizi dei consumatori, test di caduta nel caso di smartphone e tablet, chiarezza dei manuali di istruzioni ed efficacia, ad esempio di pulizia nel caso di una lavatrice" spiega Martha Fabbri, responsabile del Centro competenza prodotti e servizi di Altroconsumo. Un altro parametro molto importante nella scelta soprattutto dei grandi elettrodomestici è quello dei consumi di acqua e di energia elettrica. Per assegnare i premi non è stata presa in considerazione l'etichetta energetica ma sono stati condotti test più severi, che hanno dato origine a risultati più realistici. "Queste etichette infatti indicano i consumi dei cicli 'eco', molto lunghi e a basse temperature. Cicli che, però, non sono i più utilizzati dai consumatori" continua Fabbri.</p>
    </article>
  </body>
</html>