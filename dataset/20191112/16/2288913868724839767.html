<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191112_04712062"/>
    <meta property="og:site_name" content="De Standaard"/>
    <meta property="article:published_time" content="2019-11-12T16:06:00+00:00"/>
    <meta property="og:title" content="Vlaamse regering snoeit ook fors in Vlaams Brusselfonds"/>
    <meta property="og:description" content="De Vlaamse regering snoeit vanaf volgend jaar ook fors in het Vlaams Brusselfonds, dat 40 procent van de middelen verliest. Dat meldt Bruzz en het nieuws w..."/>
  </head>
  <body>
    <article>
      <h1>Vlaamse regering snoeit ook fors in Vlaams Brusselfonds</h1>
      <address>
        <time datetime="2019-11-12T16:06:00+00:00">12 Nov 2019, 16:06</time>
      </address>
      <p>
        <b>De Vlaamse regering snoeit vanaf volgend jaar ook fors in het Vlaams Brusselfonds, dat 40 procent van de middelen verliest. Dat meldt <i>Bruzz</i> en het nieuws wordt aan <i>De Standaard</i> bevestigd door Benjamin Dalle (CD&amp;V), Vlaams minister voor Brussel. Via het Vlaams Brusselfonds worden verschillende Vlaamse initiatieven in Brussel gefinancierd, zoals Muntpunt en het Huis van het Nederlands.</b>
      </p>
      <p>Dit jaar stak in het Vlaams Brusselfonds nog 6,5 miljoen euro. Vanaf volgend jaar<i> </i>vermindert de Vlaamse regering dat bedrag echter fors, met minstens 2,63 miljoen euro of 40 procent. Dat blijkt uit de beleids- en begrotingstoelichting voor het beleidsdomein Brussel.</p>
      <p>Naast de <a href="https://www.standaard.be/cnt/dmf20191111_04710316">algemene besparingen op de cultuursector</a>, die afgelopen weekend bekend raakten, worden dus ook door deze beslissing verschillende Vlaamse culturele initiatieven in de hoofdstad getroffen. Zo vloeit een aanzienlijk deel van het geld uit het Vlaams Brusselfonds naar Muntpunt, jaarlijks ruim 2,5 miljoen euro. Het nieuwe museum Kanal kreeg vorig jaar 500.000 euro uit het fonds, ook voor de renovatie van het Huis van het Nederlands werd geld vrijgemaakt.</p>
      <p>'Net als de andere beleidsdomeinen ontsnapt ook het Brusselfonds niet aan de besparingen. Aan de lopende projecten wordt echter niet geraakt', verzekert minister Dalle tegen <i>De Standaard</i>. 'De Vlaamse regering moet prioriteiten stellen. Er zijn nu eenmaal heel wat noden in de zorg en het onderwijs.'</p>
      <p>
        <b>Buitenspel</b>
      </p>
      <p>Na de knip in het fonds en de betaling van de vaste kosten voor Muntpunt, zou er nog maar 1,5 miljoen euro overblijven. ‘En als je ook nog andere vaste kosten meerekent, zoals die voor het Huis van het Nederlands, dan schat ik dat er hooguit een miljoen euro overblijft’, zegt Vlaams parlementslid Hannelore Goeman (SP.A/One.brussels) aan <i>Bruzz</i>.</p>
      <p>Goeman: ‘Zo is er amper nog ruimte voor nieuwe initiatieven. Vlaams minister voor Brussel Benjamin Dalle (CD&amp;V) zet op die manier zichzelf buitenspel. Het regeerakkoord heeft de mond vol van een sterkere band tussen Vlaanderen en Brussel. De begrotingscijfers tonen juist het tegendeel.’</p>
      <p>
        <b>'Band blijft sterk'</b>
      </p>
      <p>Dalle spreekt dat tegen. 'Vlaanderen blijft wél sterk investeren in Brussel. De komende jaren kan het Nederlandstalig onderwijs en de zorg in de hoofdstad op extra Vlaamse middelen rekenen. Op de dotatie van de Vlaamse Gemeenschapscommissie wordt evenmin bespaard, en ook aan de budgetten voor de Nederlandse taalverwerving wordt niet geraakt. Enkele andere besparingen hebben we kunnen inperken.'</p>
      <p>De CD&amp;V'er benadrukt ten slotte nog dat 1,6 miljoen euro uit het Vlaams Brusselfonds dit jaar niet werd besteed. Dat geld wordt overgeheveld naar volgend jaar. 'De besparing voor 2020 zal uiteindelijk dus ruim 1 miljoen euro bedragen, misschien zelfs minder.'</p>
    </article>
  </body>
</html>