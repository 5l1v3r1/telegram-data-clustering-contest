<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/cifrova-transformaciya-velikogo-biznesu-z-chogo-pochati-50053063.html"/>
    <meta property="og:site_name" content="НВ"/>
    <meta property="article:published_time" content="2019-11-12T16:00:00+00:00"/>
    <meta property="og:title" content="Цифрова трансформація великого бізнесу: з чого почати"/>
    <meta property="og:description" content="Починаючи перетворення процесів на «цифру», ми визначили кілька важливих моментів, які в подальшому можуть полегшити процес цифрової трансформації для вашої компанії"/>
  </head>
  <body>
    <article>
      <h1>Цифрова трансформація великого бізнесу: з чого почати</h1>
      <h2>Починаючи перетворення процесів на «цифру», ми визначили кілька важливих моментів, які в подальшому можуть полегшити процес цифрової трансформації для вашої компанії</h2>
      <address><time datetime="2019-11-12T16:00:00+00:00">12 Nov 2019, 16:00</time> by <a rel="author">Дмитро Осика</a></address>
      <p>Споживачі хочуть максимально полегшити свій цифровий досвід, починаючи від онлайн-замовлень до автоматизації великої мережевої структури, саме тому кожна країна або бізнес, які рухаються в напрямку майбутнього, інвестують у свою цифрову трансформацію. Більше того, організації повинні створювати і постачати нові цікаві рішення швидше, ніж будь-коли раніше. Вони мають постійно робити нововведення, адаптуватися та випереджати нескінченні вимоги цифрових даних, досвіду і каналів. Ці вимоги зробили свій внесок у стрімке зростання хмарних обчислень, методологій DevOps, предиктивної аналітики, AI і багатьох інших технологій і інновацій.</p>
      <p>По суті, цифрова трансформація — це процес інтеграції нових і появи цифрових технологій в усі аспекти бізнесу. Мета — використовувати переваги цих технологій, щоб підвищити безпеку й умови роботи для співробітників, операційну ефективність, гнучкість і керованість бізнесу. Цифрове перетворення розглядається як спосіб для оптимізації операцій і збереження власної конкурентоспроможності, в умовах глобального і відкритого ринку — це особливо актуально. Але шлях до цифрової трансформації зовсім не простий.</p>
      <p>Починаючи перетворення процесів на «цифру», в ДТЕК ми визначили кілька важливих моментів, які в подальшому можуть полегшити процес цифрової трансформації компанії.</p>
      <p>
        <b>Почніть з цілей бізнесу</b>
      </p>
      <p>Увага на технології і «цифрі», замість конкретних бізнес-цілей, — це головна пастка. Цифрова трансформація заради цифрової трансформації, або «перехід у хмару» заради самого переходу — це дорога в нікуди. Цей шлях не принесе нічого, крім втрат, нерентабельність інвестицій і негативного ставлення до самих процесів цифрової трансформації.</p>
      <p>Ми спочатку «відмріяли» (наша стратегія цифрової трансформації дістала назву Book of dreams) цифрове майбутнє в п’яти напрямах бізнесу — ТЕС, мережі, шахта, логістика та HR. Ми проводили семінари із залученням бізнесу, експертів відповідних напрямів, аналізували ланцюжок створення цінності для конкретного бізнесу, виявляли важелі впливу на ефекти в тому чи іншому бізнесі, тобто, на що ми можемо конкретно впливати.</p>
      <p>Тому спочатку поставте собі питання, пов’язані з вашим бізнесом, визначте «вузькі місця», які можна буде «розшити» за допомогою застосування цифрових технологій, і як наслідок вирішити поточні завдання бізнесу.</p>
      <p>
        <b>До цифрової трансформації потрібно готуватися</b>
      </p>
      <p>Ми почали з підготовки — сформували систему управління цифрової трансформації, нашу концепцію, де описали підходи до трансформації, особливості реалізації цифрових проектів, етапи, гіпотези, перевірку гіпотез, отримання мінімально життєздатного продукту. Ми визначили, що для нас буде цифровою трансформацією, хто буде керувати, хто за що відповідати, які ресурси і компетенції будуть нам необхідні для цифровізації, як повинен йти процес, його етапність.</p>
      <p>Оскільки мова, як правило, про інноваційні проекти, до них може бути застосована певна етапність — PoC (Proof of Concept), Minimum viable product (MVP), далі реліз, і тільки потім тираж. Іншими словами, <b>спочатку перевіряємо гіпотези, потім — до інвестування.</b> Цей підхід виправдав наші очікування. Ми мінімум інвестуємо на етапі, коли перевіряємо гіпотезу, трохи більше — коли готуємо мінімально життєздатний продукт, і вже коли робимо реліз і повноцінний продукт, першу версію продукту, або повноцінно реалізовуємо продукт, — повне інвестування.</p>
      <p>
        <b>Вибирайте потрібну вам технологію</b>
      </p>
      <p>Цифрових технологій багато, і, ймовірно, ще новіші з’являються ледве не щодня. Використовувати все й одразу, або всіма силами намагатися інтегрувати, наприклад, штучний інтелект у процес, який успішно може обійтися без нього, — це деструктивний підхід.</p>
      <p>З великої кількості цифрових технологій ми відокремили саме ті, які нам необхідні, які ми вважаємо для нас застосовні, з різних причин: або дають певні ефекти — наприклад, економічні або операційні; або вирішують потрібне завдання, наприклад, спрямовані на безпеку виробництва або на сервіс для клієнтів тощо.</p>
      <p>Наприклад, для цифровізації мереж ми використовуємо лідари і термосканнери, які проводять 3D сканування наших мереж. У цьому їм також допомагають дрони, які піднімають ці сканери в повітря. Далі ми плануємо використовувати і вже частково використовуємо різні засоби поглибленої аналітики та алгоритми обробки даних. Наприклад, для розпізнавання відзнятого матеріалу по мережах. AI здатний визначити на фото і відео проблемні зони, але його потрібно цьому навчити за допомогою алгоритмів. Ми використовуємо різні інтелектуальні системи, які навчаються, розпізнають, нейронні мережі зокрема, різне моделювання тощо.</p>
      <p>
        <b>Посилює необхідними компетенціями</b>
      </p>
      <p>Компетенції у фокусних напрямах — це «the must» у процесах цифрової трансформації. Ми створили для цього цілий цифровий кластер — Експертний центр цифрових технологій. По суті, тут зібрані таланти в галузі цифрових технологій. У нас сформовані команди з аналізу даних, з розробки ПЗ і роботизації процесів, з цифрової інфраструктуриі, яка займається різними IUT пристроями, зв’язком тощо.</p>
      <p>Частину проектів ми робимо самостійно, частково — вибудовуємо взаємини з ринком і партнерами, вибудовуємо екосистему. Тобто, тут у нас дві спрямованості — дивимося зовні і внутрішньо.</p>
      <p>
        <b>Трансформуйте не тільки підходи, а й культуру</b>
      </p>
      <p>У нас є чітке розуміння горизонту нашої цифровізації, розписана дорожня карта і запущені п’ять перших напрямків цифрової трансформації. На черзі ще чотири напрями (підготовка вже почалася) другої хвилі, а наступного року почнеться підготовка третьої. Ми усвідомлено і довгостроково дивимося на цифрову трансформацію бізнесів і робимо це лише так, де це потрібно.</p>
      <p>Але будь-яку технологічну трансформацію потрібно також розглядати як людську. Давайте оглянемося трохи назад, ще якихось 20 років тому мало хто користувався такими «банальними» сьогодні програмами як Word або Excel, про «хмарні» сховища не могло бути й мови, та навіть 2 Гб пам’яті на носії здавалися колосальним об'ємом, а скільки зараз пам’яті у смартфоні? 128?</p>
      <p>Світ не стоїть не місці, а постійно розвивається, привносячи нові технології і вимагаючи натомість адаптації. Моя думка, що цінність роботи майбутнього буде вимірюватися також і людьми, здатними до співпраці з технологіями і з іншими людьми. Подбайте про те, щоб ваші співробітники усвідомили справжню роль технологій у їхньому щоденному житті та роботі, максимально швидко адаптувалися до змін, правильно розуміли свою роль людини. Усередині компанії ми хотіли б робити акцент на впровадженні проектних, гнучких методів роботи, навчанні роботи з цифровими інструментами, виховання корпоративної культури, формування креативного мислення співробітників.</p>
      <p>Трансформуйте культуру компанії і дбайте про своїх людей, адже технології — це помічник для них, а не навпаки.</p>
    </article>
  </body>
</html>