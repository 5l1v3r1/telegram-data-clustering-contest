<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/12/giornata-delle-forze-armate-le-celebrazioni-a-treia/1324123/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-12T16:42:51+00:00"/>
    <meta property="og:title" content="Giornata delle Forze Armate, le celebrazioni a Treia"/>
    <meta property="og:description" content="RICORDO - Le iniziative dell'amministrazione comunale in città, a Passo Treia e a Chiesanuova"/>
  </head>
  <body>
    <article>
      <h1>Giornata delle Forze Armate, le celebrazioni a Treia</h1>
      <h2>RICORDO - Le iniziative dell'amministrazione comunale in città, a Passo Treia e a Chiesanuova</h2>
      <address><time datetime="2019-11-12T16:42:51+00:00">12 Nov 2019, 16:42</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F12%2Fgiornata-delle-forze-armate-le-celebrazioni-a-treia%2F1324123%2F">Condividi17</a><a href="https://twitter.com/intent/tweet?text=Giornata+delle+Forze+Armate%2C++le+celebrazioni+a+Treia&amp;url=https%3A%2F%2Fwww.cronachemaceratesi.it%2F2019%2F11%2F12%2Fgiornata-delle-forze-armate-le-celebrazioni-a-treia%2F1324123%2F">Tweet</a>Email17 Condivisioni</p>
      <p> </p>
      <p> </p>
      <p><b>In occasione della giornata dell’Unità Nazionale e delle Forze Armate, l’Amministrazione comunale di Treia ha svolto una serie di cerimonie commemorative – a Treia, Passo Treia e Chiesanuova – per ricordare militari e civili caduti durante la Grande Guerra e in ogni altro conflitto bellico e militare. </b>La mattinata è iniziata nel Capoluogo, al Monumento dei Caduti di fianco alla Piazza della Repubblica, in presenza delle Autorità civili e militari, dei Consiglieri e degli Assessori comunali. Dopo i saluti formali della dirigente scolastica Angela Fiorillo, il vice sindaco David Buschittari ha proceduto alla deposizione della corona d’alloro, manifestando sentita riconoscenza alle Forze Armate, il cui valore risiede non solo nel rispetto del rischioso dovere militare assunto, ma anche nel delicato impegno civile che consente di mantenere la sicurezza e la pace tra i cittadini.</p>
      <figure>
        <img src="https://cdn.cronachemaceratesi.it/wp-content/uploads/2019/11/treia-4-novembre2-325x243.png"/>
        <figcaption>Un momento del discorso del vice sindaco David Buschittari</figcaption>
      </figure>
      <p><b>Subito dopo, di fronte alla lapide dedicata a don Pacifico Arcangeli, ha ricordato il cappellano treiese, medaglia d’oro al valor militare, caduto durante la Prima guerra mondiale sul monte Grappa.</b> Discorso e deposizione della corona di alloro sono stati ripetuti presso il Monumento dei Caduti delle frazioni di Passo Treia e Chiesanuova, anche qui alla presenza delle Autorità, dei rappresentanti delle Associazioni e degli studenti di alcune classi primarie e secondarie di primo grado del Comune. Un momento importante è stato dedicato proprio agli studenti, chiamati al microfono a dare un loro piccolo contributo. Il loro coinvolgimento è stato particolarmente incoraggiato, affinché fin da giovanissimi siano coscienti del valore della libertà di cui oggi beneficiano, frutto del sacrificio di tanti loro predecessori; un momento edificante per prendere coscienza della memoria storica e dell’identità nazionale.</p>
      <figure>
        <img src="https://cdn.cronachemaceratesi.it/wp-content/uploads/2019/11/treia-4-novembre.png"/>
      </figure>
    </article>
  </body>
</html>