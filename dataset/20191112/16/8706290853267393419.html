<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/mpouz/683828/richnoun-miazaria-geri-sto-angelon-vima"/>
    <meta property="og:site_name" content="enikos.gr"/>
    <meta property="article:published_time" content="2019-11-12T16:48:00+00:00"/>
    <meta property="og:title" content="Ρίχνουν μια...Ζαριά γερή στο «Αγγέλων Βήμα»"/>
    <meta property="og:description" content="Ρίχνετε...ζαριά για να δείτε σε ποια παράσταση θα πάτε για να περάσετε καλά;..."/>
  </head>
  <body>
    <article>
      <h1>Ρίχνουν μια...Ζαριά γερή στο «Αγγέλων Βήμα»</h1>
      <address>
        <time datetime="2019-11-12T16:48:00+00:00">12 Nov 2019, 16:48</time>
      </address>
      <p>ΑΠΑΓΟΡΕΥΜΕΝΗ ΑΤΖΕΝΤΑ</p>
      <p>Του ΒΑΣΙΛΗ ΜΠΟΥΖΙΩΤΗ</p>
      <p>Ρίχνετε...ζαριά για να δείτε σε ποια παράσταση θα πάτε για να περάσετε καλά; Εγώ θα σας πρότεινα να επιλέξετε, ανάμεσα σε άλλες ελκυστικές προτάσεις, να παρακολουθήσετε την ενδιαφέρουσα «Ζαριά»στο φιλόξενο «Αγγέλων Βήμα»κάθε Δευτέρα και Τρίτη. Γιατί οι πέντε ικανότατοι πρωταγωνιστές της, ρίχνουν μια γερή «Ζαριά»που θα κεντρίσει το ενδιαφέρον σας! Ο Γιώργος Μπανταδάκης,ο Μάριος Δερβιτσιώτης, ο Μανώλης Κλωνάρης,ο Αλέξανδρος Νταβρής και ο Τάκης Παρασκευόπουλος δίνουν τον καλύτερό τους εαυτό, καθοδηγημένοι σωστά από τον Θοδωρή Βουρνά και φωτίζουν όλες τις πλευρές της μαύρης αυτής κωμωδίας του βραβευμένου με BAFTA, αλλά και υποψήφιου για Όσκαρ Peter Straughan, διαθέτοντας μια εντυπωσιακή «χημεία»μεταξύ τους!</p>
      <figure>
        <img src="http://media.enikos.gr/data/photos/683828_c22ade2027-a910884080603206.jpg"/>
      </figure>
      <p>Όλα συμβαίνουν σε ένα καταχρεωμένο πορνοσινεμά, στο Gateshead, μια ασήμαντη πόλη της κεντρικής Αγγλίας, την δεκαετία του ’60.Εκεί, τέσσερις losers, οι δύο αδέλφια-ιδιοκτήτες και οι άλλοι δύο υπάλληλοί τους, βρίσκονται αντιμέτωποι με έναν «καψωμένο» γκάνγκστερ που έχει έρθει καρφωτός στο σινεμά παραμονή Χριστουγέννων πιστεύοντας πως εκεί θα βρει επ’ αμοιβή ερωτική συντροφιά. Με την άφιξή του, ο ένας από τους αδελφούς, ελαφροΐσκιωτος και φαντασιόπληκτος καθώς είναι, πιάνει τον γκάνγκστερ όμηρο και ονειρεύεται να πάρει λύτρα για την απελευθέρωσή του. Με αυτό το τρελό σενάριο πιστεύει πως θα λύσει το οικονομικό πρόβλημα όλων τους και της επιχείρησης βάζοντας και τους υπόλοιπους τρεις μέσα σε αυτή του την φαντασίωση. Έτσι πυροδοτείται ένα σπαρταριστό παιχνίδι γάτας / ποντικού για πέντε που θυμίζει άλλοτε ασπρόμαυρες γκανγκστερικές ταινίες, άλλοτε κωμικές ταινίες του βωβού και έχει ένα απροσδόκητο και αιματηρό τέλος. Το γεμάτο ανατροπές έργο-με κορυφαία αυτή του φινάλε-παρουσιάζεται σε μεστή μετάφραση της Μαργαρίτας Δαλαμάγκα- Καλογήρου, με την συνεπή σκηνοθετική ματιά του Θοδωρή Βουρνά.</p>
      <p>Όσο για το...πέντε το καλό, των πρωταγωνιστών; Όπως προανέφερα υπάρχει σκηνική «συνεννόηση»,υπάρχει «χημεία» κι όλοι τους έχουν μέτρο και ακρίβεια στους ρόλους τους. Ο Μπανταδάκης με γνώση στην κωμωδία αποτελεί γερό άσσο της παράστασης κι έχει δουλέψει με προσοχή πάνω στον ήρωά του, ο Δερβιτσιώτης διαθέτει σκηνική γοητεία και είναι ιδανικός για τον σκληρό «σκοτεινό»γκάνγκστερ και οι Κλωνάρης, Δαβρής και Παρασκευόπουλος είναι εξαιρετικά ευθύβολοι κι αποτελεσματικοί στους ρόλους τους! Κλείνοντας θυμίζω πως το ραντεβού δίνεται κάθε Δευτέρα-Τρίτη στο «Αγγέλων Βήμα»!</p>
      <related>
        <h4>σχετικά άρθρα</h4>
        <a href="http://www.enikos.gr/mpouz/682675/ta-prota-klik-apo-to-blink-pou-etoimazei-o-pyrgieris-gia-to-faust%0A%20%20%20%20%0A"/>
        <a href="http://www.enikos.gr/mpouz/682487/apaichtos-matesis-sto-rialto-apo-ton-spyro%0A%20%20%20%20%0A"/>
        <a href="http://www.enikos.gr/mpouz/679849/pittaki-karantzas-xana-mazi-gia-chari-tismolly-bloom%0A%20%20%20%20%0A"/>
        <a href="http://www.enikos.gr/mpouz/678761/resital-lempesopoulou-stous-10-mikrous-negrous%0A%20%20%20%20%0A"/>
        <a href="http://www.enikos.gr/mpouz/678143/o-lignadis-erixe-gerous-assous-apto-maniki-tou%0A%20%20%20%20%0A"/>
        <a href="http://www.enikos.gr/mpouz/678121/megali-plateia-megali-parastasi-sto-kthve%0A%20%20%20%20%0A"/>
        <a href="http://www.enikos.gr/mpouz/683771/zilefto-kentima-markoulaki-protopappa-sto-poios-fovatai-ti-virtzi%0A%20%20%20%20%0A"/>
        <a href="http://www.enikos.gr/mpouz/683552/ta-prota-klik-apo-tin-filodoxi-bomponiera%0A%20%20%20%20%0A"/>
        <a href="http://www.enikos.gr/mpouz/683522/oi-protes-photografies-apo-to-the-music-of-the-night-pou-etoimaze%0A%20%20%20%20%0A"/>
      </related>
    </article>
  </body>
</html>