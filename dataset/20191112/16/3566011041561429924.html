<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546868.html/%D9%BE%D9%84%DB%8C%D8%B3--%D8%B2%D9%85%D8%A7%D9%86-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%AA%D8%B1%D8%A7%D9%81%DB%8C%DA%A9-%D8%AA%D9%87%D8%B1%D8%A7%D9%86-%DA%A9%D8%A7%D9%87%D8%B4-%DB%8C%D8%A7%D8%A8%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T16:46:00+00:00"/>
    <meta property="og:title" content="پلیس: زمان اجرای طرح ترافیک تهران کاهش یابد"/>
    <meta property="og:description" content="رئیس پلیس پایتخت گفت: زمان اجرای طرح ترافیک باید یک تا ۲ ساعت کاهش یابد تا شهروندان با مشکلات کمتری شب هنگام روانه منزل شوند."/>
  </head>
  <body>
    <article>
      <h1>پلیس: زمان اجرای طرح ترافیک تهران کاهش یابد</h1>
      <address>
        <time datetime="2019-11-12T16:46:00+00:00">12 Nov 2019, 16:46</time>
      </address>
      <p>رئیس پلیس پایتخت گفت: زمان اجرای طرح ترافیک باید یک تا ۲ ساعت کاهش یابد تا شهروندان با مشکلات کمتری شب هنگام روانه منزل شوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛سردار حسین رحیمی روز سه شنبه در حاشیه دومین مرحله طرح ظفر ۲ در فرماندهی انتظامی تهران با اشاره به مشکلات ناشی از اجرای طرح ترافیک جدید(کنترل آلودگی هوا) اظهار داشت: پلیس مصوبه طرح ترافیک را امضا کرده اما طبق همین مصوبه در صورت ایجاد مشکل باید نسبت به اصلاح و تغییرآن اقدام شود.</p>
      <p>وی ادامه داد: با اجرای این طرح به ساکنان محدوده طرح ترافیک ظلم شده و باید به فردی که در داخل این محدوده زندگی می کند فرصت داده شود تا یک بار در روز مجاز به ورود و خروج باشد و ساعت برای تردد آن حذف شود.   سردار رحیمی تاکید کرد: زیرساخت ها و نرم افزارهای طرح ترافیک مشکل دارد که باید حل شود.   رئیس پلیس پایتخت گفت: در نامه‌ای به شهرداری تهران موارد انتقادات و مشکلات طرح جدید ترافیک را اعلام کردیم اما پاسخ شهرداری در مورد طرح کاهش آلودگی هوا غیرکارشناسی است.   وی خاطر نشان کرد: ترافیک و آلودگی هوا هر ساله در ۶ ماه دوم سال تشدید می شود از این رو باید دستگاه های متولی از بحث و حرف خارج شوند و هر کدام به وظایف عملیاتی خویش عمل کنند.   به گفته سردار رحیمی، ۱۵ دستگاه در این امر مسئول هستند که اگر هر کدام وظایف خویش را عمل کنند زیرساخت ها برای کنترل آلودگی هوا و ترافیک آماده خواهد شود.   وی با بیان این که بخشی از کنترل ترافیک به حجم خودروها و بخشی دیگر به هماهنگی بین دستگاه ها بستگی دارد، خاطرنشان کرد در این زمینه پلیس طرح برخورد با کامیون های دودزا و خودروهای فاقد معاینه فنی را اجرا می کند. منبع: ایرنا</p>
    </article>
  </body>
</html>