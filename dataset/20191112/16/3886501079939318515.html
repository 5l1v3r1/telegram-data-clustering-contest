<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119221-djukic-dejanovic-srbija-napredovala-u-oblasti-seksualnog-i-reproduktivnog-zdravlja?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-12T16:35:06+00:00"/>
    <meta property="og:title" content="Djukić Dejanović: Srbija napredovala u oblasti seksualnog i reproduktivnog zdravlja"/>
    <meta property="og:description" content="Ministarka bez portfelja zadužena za demografiju i populacionu politiku Slavica Djukić Dejanović rekla je danas u Najrobiju da je Srbija u poslednjih 25 godina &quot;značajno napredovala u oblasti očuvanja i unapredjenja seksualnog i reproduktivnog zdravlja&quot;.&quot;U skladu sa Nacionalnim programom za očuvanje i unapredjenje seksualnog i reproduktivnog zdravlja, Strategijom podsticanja radjanja i Nacionalnom strategijom za mlade, Vlada Republike Srbije će nastaviti rad na poboljšanju uslova za planiranje porodice&quot;, rekla je ministarka i dodala da obuka o reproduktivnom zdravlju mora biti dostupna svima, navodi se u saopštenju Vlade Srbije.Djukić Dejanović je u govoru na Samitu povodom 25 godina od Medjunarodne konferencije o stanovništvu i razvoju (ICPD) u Najrobiju, rekla da se posebno radi na unapredjivanju usluga namenjenim adolescentima, omladini i marginalizovanim grupama.Ona je dodala da se Vlada Srbije bavi i sprovodjenjem aktivnosti za okončanje rodno zasnovanog nasilja, uz posvećenost razvijanja svih vrsta podrške…"/>
  </head>
  <body>
    <article>
      <h1>Djukić Dejanović: Srbija napredovala u oblasti seksualnog i reproduktivnog zdravlja</h1>
      <address>
        <time datetime="2019-11-12T16:35:06+00:00">12 Nov 2019, 16:35</time>
      </address>
      <slideshow>
        <figure>
          <img src="https://static.beta.rs/thumbs/Beta-ssocdjh987.279x371.jpg"/>
        </figure>
        <figure>
          <img src="https://static.beta.rs/thumbs/Beta-4w1849xqk0.279x371.jpg"/>
        </figure>
        <figure>
          <img src="https://static.beta.rs/thumbs/Beta-wgj2zphy01.495x371.jpg"/>
        </figure>
        <figure>
          <img src="https://static.beta.rs/thumbs/Beta-bg1hbbfx6d.279x371.jpg"/>
        </figure>
        <figure>
          <img src="https://static.beta.rs/thumbs/Beta-wljgy4hk49.279x371.jpg"/>
        </figure>
      </slideshow>
      <p><b>Ministarka bez portfelja zadužena za demografiju i populacionu politiku Slavica Djukić Dejanović rekla je danas u Najrobiju da je Srbija u poslednjih 25 godina "značajno napredovala u oblasti očuvanja i unapredjenja seksualnog i reproduktivnog zdravlja".</b><br/><br/>"U skladu sa Nacionalnim programom za očuvanje i unapredjenje seksualnog i reproduktivnog zdravlja, Strategijom podsticanja radjanja i Nacionalnom strategijom za mlade, Vlada Republike Srbije će nastaviti rad na poboljšanju uslova za planiranje porodice", rekla je ministarka i dodala da obuka o reproduktivnom zdravlju mora biti dostupna svima, navodi se u saopštenju Vlade Srbije.<br/><br/>Djukić Dejanović je u govoru na Samitu povodom 25 godina od Medjunarodne konferencije o stanovništvu i razvoju (ICPD) u Najrobiju, rekla da se posebno radi na unapredjivanju usluga namenjenim adolescentima, omladini i marginalizovanim grupama.<br/><br/>Ona je dodala da se Vlada Srbije bavi i sprovodjenjem aktivnosti za okončanje rodno zasnovanog nasilja, uz posvećenost razvijanja svih vrsta podrške žrtvama seksualnog nasilja.<br/><br/>Samit u Najrobiju okupio je preko 6.000 učesnika iz čitavog sveta, uključujući šefove država i vlada, državnih službenika visokog nivoa, poslanika, istraživača, predstavnika civilnog društva i predstavnika privatnog sektora. Očekuje se da će se oni u naredna tri dana obavezati na donošenje i sprovodjenje inicijativa kako bi se dostigli ciljevi istaknuti i u Programu akcije donetom 1994. u Kairu, piše u saopštenju.<br/><br/>Na Medjunarodnoj konferenciji o stanovništvu i razvoju (ICPD) 1994. godine u Kairu je 179 zemalja potpisalo Program akcije koji je doneo suštinsku promenu u načinu razumevanja pitanja u vezi sa stanovništvom i razvojem.</p>
    </article>
  </body>
</html>