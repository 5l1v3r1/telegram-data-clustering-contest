<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/12/profylakisteoi-dyo-syllifthentes-epanastatiki-aftoamyna"/>
    <meta property="og:site_name" content="euronews"/>
    <meta property="article:published_time" content="2019-11-12T16:45:19+00:00"/>
    <meta property="og:title" content="Προφυλακιστέοι οι δύο συλληφθέντες για την «Επαναστατική Αυτοάμυνα»"/>
    <meta property="og:description" content="Στην φυλακή οδηγήθηκαν μετά τις απολογίες τους οι δύο κατηγορούμενοι για συμμετοχή στην οργάνωση «Επαναστατική Αυτοάμυνα»"/>
  </head>
  <body>
    <article>
      <h1>Προφυλακιστέοι οι δύο συλληφθέντες για την «Επαναστατική Αυτοάμυνα»</h1>
      <address><time datetime="2019-11-12T16:45:19+00:00">12 Nov 2019, 16:45</time> by <a rel="author">euronews </a></address>
      <p>Στην φυλακή οδηγήθηκαν μετά τις απολογίες τους οι δύο κατηγορούμενοι <a href="https://gr.euronews.com/2019/11/10/ellada-antitromokratiki-eurimata">για συμμετοχή στην οργάνωση «Επαναστατική Αυτοάμυνα»</a>. Σύμφωνα με πληροφορίες, ενώπιον του ανακριτή και οι δύο αρνήθηκαν τις κατηγορίες που τους αποδίδονται και αφορούν την <a href="https://gr.euronews.com/2019/11/11/elas-dimosiotita-stoixeia-feromenwn-melwn-epanastatikis-aftoaminas">τρομοκρατική οργάνωση</a> και πέντε συγκεκριμένες ενέργειες στις οποίες έχει προβεί σε βάρος των γραφείων του ΠΑΣΟΚ στη Χαριλάου Τρικούπη, τρεις επιθέσεις και σε βάρος των πρεσβειών του Μεξικό και της Γαλλίας.</p>
      <p>Τα αδικήματα που τους αποδίδονται για τις ενέργειες αυτές, πλην εκείνων που αφορούν την συμμετοχή στην οργάνωση περιλαμβάνουν κατά περίσταση εκρήξεις και δύο απόπειρες ανθρωποκτονίας αστυνομικών.</p>
      <p>Ο 41χρονος φέρεται να αρνείται την εμπλοκή το στη ληστεία στο Χολαργό, που οδήγησε στις συλλήψεις, αλλά και την συμμετοχή στην οργάνωση ισχυριζόμενος πως το μόνο στοιχείο που τον συνδέει με την υπόθεση είναι ένα ανώνυμο τηλεφώνημα στην αντιτρομοκρατική που τον υπέδειξε ως τρομοκράτη.</p>
      <p>Ο συνήγορος υπεράσπισης του 45χρονου κατηγορούμενου Κώστας Παπαδάκης, υποστήριξε ότι ο εντολέας του αρνείται τις κατηγορίες και περιμένει την ολοκλήρωση των ερευνών προκειμένου να επανέλθει με ολοκληρωμένο απολογητικό υπόμνημα. Ο συνήγορος αμφισβήτησε τα στοιχεία που επικαλείται η δικογραφία και τόνισε ότι «η Αντιτρομοκρατική έχει ανάγκη από επιτυχίες γιατί αυτή είναι που παρατηρούσε επί σειρά ετών τη ναζιστική δράση της Χρυσής Αυγής μέχρι τη δολοφονία του Π. Φύσσα. Σε αυτή την υπόθεση είναι πολλά τα κεράσια και μικρό το καλάθι».</p>
      <p>Ένταση σημειώθηκε στα δικαστήρια της Ευελπίδων μετά την ολοκλήρωση των απολογιών των δύο κατηγορουμένων.</p>
      <p>Κατά την αποχώρηση των δύο φερομένων ως μελών της οργάνωσης Επαναστατική Αυτοάμυνα, οι περίπου 50 συγκεντρωμένοι προς συμπαράσταση τους άρχισαν να φωνάζουν συνθήματα ενώ αρκετοί από αυτού πετούσαν μπουκάλια με νερό και καφέδες προς την πλευρά των αστυνομικών.</p>
      <p>Από την πλευρά της Αστυνομίας έγινε χρήση χημικών</p>
    </article>
  </body>
</html>