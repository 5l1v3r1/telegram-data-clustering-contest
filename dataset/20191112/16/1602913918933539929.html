<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/compania-atelierele-cfr-grivita-vrea-sa-vanda-un-teren-de-7-500-metri-patrati-si-cladiri-aferente-societatea-a-trecut-pe-profit-de-6-7-mil-lei-in-primele-noua-luni-din-2019-18573781"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T16:05:32+00:00"/>
    <meta property="og:title" content="Compania Atelierele CFR Griviţa vrea să vândă un teren de 7.500 metri pătraţi şi clădiri aferente. Societatea a trecut pe profit de 6,7 mil. lei în primele nouă luni din 2019"/>
    <meta property="og:description" content="Atelierele CFR Griviţa (simbol bursier - ATRD), companie specializată în construcţia şi repararea materialelor rulante, cheamă acţionarii în data de 9 decembrie pentru a vota vânzarea, precum şi stabilirea preţului minim de vânzare, a unui teren de 7.500 de metri pătraţi şi a unor clădiri în suprafaţă de circa 1.642 metri pătraţi."/>
  </head>
  <body>
    <article>
      <h1>Compania Atelierele CFR Griviţa vrea să vândă un teren de 7.500 metri pătraţi şi clădiri aferente. Societatea a trecut pe profit de 6,7 mil. lei în primele nouă luni din 2019</h1>
      <address><time datetime="2019-11-12T16:05:32+00:00">12 Nov 2019, 16:05</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Atelierele CFR Griviţa (simbol bursier - ATRD), companie specializată în construcţia şi repararea materialelor rulante, cheamă acţionarii în data de 9 decembrie pentru a vota vânzarea, precum şi stabilirea preţului minim de vânzare, a unui teren de 7.500 de metri pătraţi şi a unor clădiri în suprafaţă de circa 1.642 metri pătraţi.</p>
      <p>Compania nu menţionează în convocator care este preţul minim de vânzare a activelor.</p>
      <p>Propunerea pentru data de înregistrare este 31 decembrie 2019.</p>
      <p>Atelierele CFR Griviţa au trecut pe profit de 6,7 mil. lei în primele nouă luni din 2019, faţă de pierderile de 4,1 mil. lei din aceeaşi perioadă din 2018, în contextul unor afaceri de 46 milioane lei, în creştere cu 95,7%.</p>
      <p>Compania a realizat venituri din exploatare de 51,9 mil. lei, în creştere cu 90% faţă de primele luni din 2018, şi a avut cheltuieli de exploatare de 44,9 mil. lei, plus 43,5%, astfel că rezultatul din exploatare a fost profit în sumă de 6,9 milioane lei, faţă de pierderea de 4 milioane lei din aceeaşi perioadă a anului precedent.</p>
      <p>Acţiunile ATRD se tranzacţionează în creştere cu 23% de la începutul anului, pe fondul unor tranzacţii de 42.660 lei, emitentul ajungând la 20,4 mil. lei capitalizare. Spre comparaţie, indicele principal BET are un avans de 31,6% în perioada similară.</p>
      <p>Compania este controlată de Asociaţia Salariaţilor Atelierele CFR Griviţa în proporţie de 92,7%.</p>
    </article>
  </body>
</html>