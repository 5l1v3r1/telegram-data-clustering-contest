<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/otomotivin-devleribursada-bulustu-214912h.htm"/>
    <meta property="og:site_name" content="OLAY"/>
    <meta property="article:published_time" content="2019-11-12T16:25:00+00:00"/>
    <meta property="og:title" content="Otomotivin devleri Bursa'da buluştu"/>
    <meta property="og:description" content="Otomotiv sektörünün kalbi 3 gün boyunca Bursa'da atacak. 35 ülkeden 250'nin üzerinde katılımcının geldiği 'Dünya Otomotiv Buluşmaları-Bursa' etkinliğinde sektördeki yeni modeller, siparişler ve trendler konuşulacak."/>
  </head>
  <body>
    <article>
      <h1>Otomotivin devleri Bursa'da buluştu</h1>
      <h2>Otomotiv sektörünün kalbi 3 gün boyunca Bursa'da atacak. 35 ülkeden 250'nin üzerinde katılımcının geldiği 'Dünya Otomotiv Buluşmaları-Bursa' etkinliğinde sektördeki yeni modeller, siparişler ve trendler konuşulacak.</h2>
      <address>
        <time datetime="2019-11-12T16:25:00+00:00">12 Nov 2019, 16:25</time>
      </address>
      <p>DERYA DEMİR PINAR</p>
      <p>Bursa Organize Sanayi Bölgesi (BOSB) ev sahipliğinde Uludağ Otomotiv Endüstrisi İhracatçılar Birliği (OİB), Demirtaş Organize Sanayi Bölgesi (DOSAB), Hasanağa Organize Sanayi Bölgesi (HOSAB) ve Bursa Bilecik Eskişehir Kalkınma Ajansı (BEBKA) iş birliğiyle bu yıl ikincisi düzenlenen ‘Dünya Otomotiv Buluşmaları-Bursa' etkinliği dün Merinos Atatürk Kongre ve Kültür Merkezi'nde (AKKM) yoğun bir katılımla başladı. Türkiye dahil 35 ülkeden 250'nin üzerinde otomotiv ana ve yan sanayi firması temsilcisini bir araya getiren dev buluşmada, yeni modeller, siparişler ve trendler görüşülecek. Ayrıca, sektörün son durumu ele alınacak. BOSB Yönetim Kurulu Üyesi Sühendam Urbay, etkinliğin açılışındaki konuşmasında Bursa olarak söz konusu toplantıyı çok önemsediklerini söyledi. Sektörün bu alandaki yaptığı ihracatın 30 milyar dolar civarında olduğunu vurgulayan Urbay, ‘'Şehrimiz üretimde oldu gibi ihracat açısından da amiral gemisi konumunda olup bunda, firmalarımızın global anlamda tedarikçi olmalarının payı büyüktür'' dedi.</p>
      <p><b>13 YILDIR ŞAMPİYONUZ</b><br/> <br/>OİB Yönetim Kurulu Başkanı Baran Çelik de, 2017 ve 2018 yıllarında kırılan rekorlardan sonra, 2019 yılında bir kez daha 30 milyar doların üzerinde ihracata imza atacaklarını dile getirdi. Otomotiv endüstrisinin bugüne kadarki başarılarıyla gurur duyduklarını belirten Çelik, ‘'Ancak gelinen noktayı hiçbir zaman yeterli görmüyor ve gelecekte katma değeri yüksek ürünlerle endüstrinin ihracat değerlerini daha yukarılara taşımak istiyoruz. 13 yıldır üst üste ihracat şampiyonu olan otomotiv endüstrimiz, Türkiye ihracatının yaklaşık beşte birini tek başına gerçekleştiriyor ve bu yıl da 14'üncü şampiyonluğa çok yakınız'' diye konuştu. DOSAB Yönetim Kurulu Üyesi Burhan Çakır, gerçekleştirilen organizasyonun sektör için önemli kazanımlar sağlayacağını kaydetti. HOSAB Ömer Faruk Korun da, ‘'Otomotiv UR-GE projesi ile bu programda yer almaktan gurur duyuyoruz'' dedi.</p>
      <p><b>İHRACATIN YÜZDE 26'SI BURSA'DAN</b><br/> <br/>Büyükşehir Belediye Başkanı Alinur Aktaş ise, Bursa'nın gelişmiş altyapısı, iyi eğitilmiş kalifiye iş gücü ve güçlü tedarik zinciriyle otomotivin üssü durumunda bulunduğuna dikkati çekti. Bursa'nın organize sanayi bölgesi, serbest bölge, lojistik geçiş bağlantıları ve lokasyonuyla stratejik bir kent olduğunu anlatan Aktaş, şöyle devam etti: ‘'Bursa sanayicileri gezen kurt aç kalmaz misali araştırıyor, farklı kesimlerle buluşuyor, hayal ediyor. Dünya pazarlarına ihracat yapan bir sektör konumunda olarak iç ve dış pazarda rekabet gücüne ulaşmış durumda. Kentimiz Türkiye otomotiv sanayinde çalışanların önemli bir bölümünü barındırmakta. Türkiye'nin ocak-eylül dönemindeki 22 milyar 549 milyon 904 bin dolarlık toplam otomotiv ihracatının yüzde 26,68'i Bursa'da gerçekleşti. Bursa, yılın 9 ayında geçen senenin aynı dönemine kıyasla yüzde 11 azalışa rağmen 6 milyar 17 milyon 769 bin dolarlık dış satımıyla ilk sırada yer aldı. Bugün gerçekleştirilen organizasyon ile de 5 bine yakın ikili iş görüşmesi bu sayede gerçekleştirilecek.''</p>
    </article>
  </body>
</html>