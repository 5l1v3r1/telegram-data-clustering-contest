<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/novak-katalin-a-noknek-is-van-helyuk-a-politikaban/186464"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-12T16:37:00+00:00"/>
    <meta property="og:title" content="Novák Katalin: A nőknek is van helyük a politikában"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Novák Katalin: A nőknek is van helyük a politikában</mark>
      </h1>
      <address><time datetime="2019-11-12T16:37:00+00:00">12 Nov 2019, 16:37</time> by <a rel="author">Bors</a></address>
      <p>
        <b>Világhírű kutatók, izgalmas előadások a TEDx Dunapart konferenciáján. </b>
        <b>Világhírű kutatók, izgalmas előadások a TEDx Dunapart konferenciáján.</b>
      </p>
      <p>Számtalan, továbbgondolásra érdemes információ hangzott el a minap Budapesten, a TEDx Dunapart konferenciáján. Az egyik legfontosabb előadást Anna Rosling Rönlund, a Gapminder Alapítvány alelnöke tartotta. A Tények című világhírű bestseller társszerzője interjút is adott a Magyar Nemzetnek, s meglepő kijelentéssel kezdte: alapítványának világszerte elkészített felméréseiből kiderül, az emberek nagy része tájékozatlan a legalapvetőbb adatokkal kapcsolatban, és ezért úgy gondolják, sokkal rosszabban állnak a dolgok világszerte, mint valójában. Kijelentette: meg kell tanulnunk bizonyos alapvető dolgokat, hogy utána azokra alapozva érvelni tudjunk. Máskülönben nevetséges lesz, hogy anélkül fejtjük ki véleményünket, hogy az alapvető tényekkel tisztában lennénk. Ez veszélyes lenne, de többségünk idővel mégis így tesz. Amikor társaságban beszélünk bizonyos kérdésekről, ritkán ellenőrizzük előtte a pontos adatokat. Megelégszünk azzal, hogy valahol hallottunk valamit.</p>
      <p>– Magam is gyakran esem ebbe a hibába, és később rájövök, hogy tévedéseket hangoztattam – mondta Rönlund a Magyar Nemzetnek.</p>
      <figure>
        <img src="http://media.borsonline.hu/cikk/20/192043/big-lead/650x360/2021692_novak-csaladok-eve-jpg-1.jpg"/>
      </figure>
      <p>A konferencia alkalmából hallhattunk beszélgetést A családi és társas kapcsolatok kihívásai a 21. században címmel, ezen a rendezvényen Novák Katalin is felszólalt. Az Emberi Erőforrások Minisztériumának család- és ifjúságügyért felelős államtitkára elmondta: a nőknek is van helyük a politikában. Ők másképp, sokszor empatikusabban közelítik meg a problémákat. Kifejtette, amikor például a görög városállamokban elkezdtek politikával foglalkozni, akkor még elsősorban honvédelemről, államügyekről, a gazdaságról volt szó, szociális kérdésekről és egészségügyről azonban alig, ezek szinte kizárólag családon belüli témák voltak, és így a nők hatáskörébe tartoztak.</p>
      <p>Mára azonban ez megváltozott, a politika az élet legtöbb területére hatással van, nem jó, ha ebből kimaradnak a nők, akik ráadásul másképp közelítenek meg problémákat, sokszor empatikusabbak is – emelte ki a hallgatóság előtt az államtitkár. Ugyanakkor felhívta arra a figyelmet, hogy vigyázni kell, nehogy egy nő – bekerülve a politikába – elkezdjen alkalmazkodni, férfiasan viselkedni, feladni a nőiességét.</p>
      <p>Ehhez kapcsolódva Robert Waldinger pszichiáter, a Harvard Egyetem professzora – aki egy 76 éve tartó boldogságkutatás jelenlegi vezetője –, arra a kérdésre, hogy nincs-e negatív hatással a férfiak önbizalmára egy női vezető, azt mondta, az igazi kérdés az, hogy miként fogadják az emberek a változásokat. Kutatásuk szerint azok a legboldogabbak, azok teljesítenek a legjobban, akik rugalmasak és tudnak alkalmazkodni a változásokhoz, mert a változás örök és állandó – hangoztatta a szakember.</p>
      <blockquote><b>Gondolatok a világról</b> <br/>A TED-konferenciák (Technology, Entertainment, Design) 1990-ben kezdődtek az Egyesült Államokban. Az évenként megrendezett eseményen az előadások legfeljebb 18 percesek lehetnek, és olyan gondolatokról szólnak, amelyekkel a szervezők szerint érdemes megismerkednie a világnak. Már évek óta több országban is rendeznek hasonló előadásokat TEDx néven.</blockquote>
    </article>
  </body>
</html>