<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821137.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T16:22:00+00:00"/>
    <meta property="og:title" content="نمکی: راه را برای متخلفان در نظام سلامت باز نخواهیم گذاشت"/>
    <meta property="og:description" content="به گزارش تسنیم، سعید نمکی در حاشیه مراسم افتتاح بیمارستان سوانح و سوختگی با ابراز به اینکه &quot;تلاش ما بر این است که کرمانشاه به‌عنوان قطب ارجاع بیماران خاص، صعب‌العلاج و قطب توریسم سلامت غرب کشور مطرح شود&quot; اظهار داشت: بیمارستان سوختگی کرمانشاه یکی از مجهزترین بیمارستان‌های کشور است که با بهترین متخصص‌ها خدمات‎رسانی به بیماران ارائه می‌‏دهد."/>
  </head>
  <body>
    <article>
      <h1>نمکی: راه را برای متخلفان در نظام سلامت باز نخواهیم گذاشت</h1>
      <address>
        <time datetime="2019-11-12T16:22:00+00:00">12 Nov 2019, 16:22</time>
      </address>
      <p>وزیر بهداشت، درمان و آموزش پزشکی گفت: به‌هیچ‌وجه راه را برای متخلفان در نظام سلامت باز نخواهیم گذاشت.</p>
      <p>به گزارش تسنیم، سعید نمکی در حاشیه مراسم افتتاح بیمارستان سوانح و سوختگی با ابراز به اینکه "تلاش ما بر این است که کرمانشاه به‌عنوان قطب ارجاع بیماران خاص، صعب‌العلاج و قطب توریسم سلامت غرب کشور مطرح شود" اظهار داشت: بیمارستان سوختگی کرمانشاه یکی از مجهزترین بیمارستان‌های کشور است که با بهترین متخصص‌ها خدمات‎رسانی به بیماران ارائه می‌‏دهد.</p>
      <p>وی با اشاره به اینکه از دیرباز بسیاری از بیماران سایر استان‌های غربی کشور برای مداوا به کرمانشاه مراجعه کرده‌اند بیان کرد: بیمارستان سوختگی یکی از بخش‌های مجهز است که در این مرکز رسیدگی به بیماران سوختگی از صفر تا پایان درمان انجام می‌شود.</p>
      <p>وزیر بهداشت‌، درمان و آموزش پزشکی با یادآوری اینکه قبل‌‌ از افتتاح بیمارستان سوختگی این کمبود در غرب کشور احساس شده بود، عنوان کرد: موارد سوختگی در غرب کشور از فراوانی بیشتری برخوردار است که در حال حاضر با آموزش‌های مختلف شمار بیماران سوختگی در این منطقه رو به کاهش است.</p>
      <p>نمکی با تصریح به اینکه بخش‌های رادیوتراپی و سرطان موقعیت خوبی را برای حوزه درمان استان کرمانشاه به‌وجود آورده است اضافه کرد: راه‌اندازی بیمارستان جامع سرطان با 120 تخت در اولویت برنامه‌های مسئولان در این استان قرار دارد.</p>
      <p>وی با بیان اینکه نظام سلامت نسبت به 30 سال گذشته متحول شده است خاطرنشان کرد: افسران سلامت در خط مقدم خدمت به مردم هستند و به‌هیچ‌وجه راه را برای متخلفان در نظام سلامت باز نخواهیم گذاشت.</p>
    </article>
  </body>
</html>