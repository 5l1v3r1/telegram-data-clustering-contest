<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pribylo-rodicu-kteri-pobiraji-nizsi-rodicovskou-na-delsi-dobu/1820207?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T16:24:00+00:00"/>
    <meta property="og:title" content="Přibylo rodičů, kteří pobírají nižší rodičovskou na delší dobu"/>
    <meta property="og:description" content="Praha - V Česku přibylo rodičů, kteří si nechávají měsíčně vyplácet nižší rodičovskou na delší dobu. Zatímco loni v září měsíční příspěvek do 6000 korun pobíralo asi 70.600 matek či otců, letos v září téměř 83.500. Meziročně se jejich počet zvedl téměř o pětinu. Od srpna do září se zvýšil o víc než 2000. Vyplývá to z údajů úřadu práce."/>
  </head>
  <body>
    <article>
      <h1>Přibylo rodičů, kteří pobírají nižší rodičovskou na delší dobu</h1>
      <address><time datetime="2019-11-12T16:24:00+00:00">12 Nov 2019, 16:24</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V Česku přibylo rodičů, kteří si nechávají měsíčně vyplácet nižší rodičovskou na delší dobu. Zatímco loni v září měsíční příspěvek do 6000 korun pobíralo asi 70.600 matek či otců, letos v září téměř 83.500. Meziročně se jejich počet zvedl téměř o pětinu. Od srpna do září se zvýšil o víc než 2000. Vyplývá to z údajů úřadu práce.</p>
      <p>Rodičovskou dostávalo kolem 287.200 matek a otců, o procento víc než loni. Podle vládního návrhu má celková částka od ledna vzrůst z 220.000 na 300.000 korun rodičům novorozenců i rodičům dětí do čtyř let, kteří budou příspěvek zrovna pobírat. U dvojčat a vícerčat to má místo 330.000 být 450.000 korun.</p>
      <p>Výši měsíčního rodičovského příspěvku mohou lidé měnit jednou za tři měsíce. S vyšší dávkou si celkovou částku vyberou rychleji. Pokud by pobírali celou dobu 6000 korun, rodičovskou by čerpali do 3,5 roku dítěte. Příspěvek do 6000 korun si loni v září nechala vyplácet necelá čtvrtina rodičů na rodičovské, letos 29 procent.</p>
      <p>Novela se zvýšením rodičovské ještě neplatí. Bude ji schvalovat Senát a k podpisu ji dostane prezident. Ministerstvo práce a úřad práce oznámily, že příspěvek se rodičům pak zvedne automaticky. "Rodiče budou muset řešit jen případné úpravy čerpání měsíční částky," uvedly ministerstvo a úřad v tiskové zprávě.</p>
      <p>Díky případnému snížení dávky se dá čerpání prodloužit. Na navýšenou sumu tak mohou dosáhnout i rodiče, kteří by si jinak peníze od státu už vybrali a přidání se jich netýkalo. Na internetu jsou na řadě webů rady, jak by měli lidé postupovat, aby z přidávaných 80.000 korun dostali co nejvíce. Všem se celou částku získat nepodaří. Záležet bude na tom, kolik měsíců čerpání bude ještě zbývat a jaký měli výdělek. Příspěvek může činit nejvýš 70 procent základu příjmu jako mateřská. Nejméně je možné měsíčně pobírat 50 korun. Podle webů by rodiče měli nejdřív dávku snížit a pobírání protáhnout, po třech měsících pak příští rok hned zas zvednout.</p>
      <p>Například lidé, kteří měli mateřskou nízkou, nebo ji kvůli neplacení nemocenského pojištění neměli vůbec, mohou měsíčně dostávat rodičovskou nejvýš 7600 korun. K vyčerpání 80.000 korun by tak bylo potřeba deset měsíců. Pro rodiče s výdělkem 20.000 hrubého by příští rok příspěvek mohl podle kalkulačky ministerstva práce činit nejvýš 13.830 korun. U výdělku 30.000 korun by to mohlo být 20.730 korun měsíčně, u 40.000 korun pak 26.340 korun. Maximální rodičovská by se měla dostat na 42.720 korun, a to u mzdy či platu zhruba nad 106.000 korun.</p>
      <p>Statistiky o tom, kolik rodičů žádá o snížení dávky a prodloužení rodičovské do příštího roku, úřad práce nemá. Do 6000 korun měsíčně loni v srpnu pobíralo 71.322 otců a matek. O měsíc později jich bylo o 693 méně. Do letošního srpna se počet zvedl na 81.592 a do září pak na 83.461.</p>
      <p>Dávku do 7600 korun, aby rodičovská trvala aspoň do potomkových tří let, mělo loni v září 217.818 rodičů. Letos v září si ji nechalo vyplácet 226.409 lidí, tedy téměř čtyři pětiny rodičů. Víc než 7600 korun - což představuje vyčerpání částky před potomkovými třetími narozeninami - před rokem pobíralo 66.003 příjemců a letos 60.660.</p>
      <p>Vládní koalice před rokem oznámila, že rodičovskou zvedne o 80.000 korun všem rodičům dětí do čtyř let. Kvůli zpomalení ekonomiky pak chtěla od roku 2020 sumu navýšit jen rodinám s nově narozenými dětmi. Nakonec se dohodla na tom, že by víc měli dostat i rodiče dětí do čtyř let, kteří budou příspěvek zrovna pobírat. Pravicová opozice s tím nesouhlasí. Podle ní by měly dostat přidáno všechny rodiny s dětmi do čtyř let.</p>
      <p>Podle některých expertů na sociální problematiku si bude část rodičů pobírání uměle prodlužovat a návrat do práce oddalovat. Odborníci poukazují na to, že Česko má rodičovskou ve srovnání s jinými státy dlouhou, a to do čtyř let věku dítěte. S potomkem zůstávají doma hlavně matky. Několikaletá pauza pak výrazně zhoršuje jejich uplatnění na trhu práce, jejich výdělky do budoucna i důchody ve stáří, dokládají studie.</p>
      <p>Česko bude muset pravidla rodičovské v brzké době znovu upravit, a to podle přijaté evropské směrnice o rovnováze mezi soukromým a pracovním životem. Rodičovské volno by si například rodiče už nemuseli vybírat naráz, ale po částech. Změny mají začít platit nejpozději od srpna 2022.</p>
    </article>
  </body>
</html>