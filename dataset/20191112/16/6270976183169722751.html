<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/12/u-kyyevi-z-yavylasya-vulytsya-aminy-okuyevoyi/"/>
    <meta property="og:site_name" content="Рубрика"/>
    <meta property="article:published_time" content="2019-11-12T16:58:16+00:00"/>
    <meta property="og:title" content="У Києві з'явилася вулиця Аміни Окуєвої"/>
    <meta property="og:description" content="У Києві з’явилися вулиці, названі на честь загиблих героїв-АТОвців Андрія Кизила, Андрія Абалмасова, а також Аміни Окуєвої Відповідні рішення ухвалено у вівторок, 12 листопада, на сесії Київради, інформує Новинарня. За найменування нової вулиці на честь Героя України Андрія Кизила проголосували 64 депутати міської ради, розповів член комісії з питань найменувань Павло Островський. За словами Островського, загалом […]"/>
  </head>
  <body>
    <article>
      <h1>У Києві з'явилася вулиця Аміни Окуєвої</h1>
      <address><time datetime="2019-11-12T16:58:16+00:00">12 Nov 2019, 16:58</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/10/3-39-620x412.jpg"/>
      </figure>
      <p>
        <b>
          <b>У Києві з’явилися вулиці, названі на честь загиблих героїв-АТОвців Андрія Кизила, Андрія Абалмасова, а також Аміни Окуєвої</b>
        </b>
      </p>
      <p>Відповідні рішення ухвалено у вівторок, 12 листопада, на сесії Київради, інформує <a href="https://novynarnia.com/2019/11/12/kizilo-okuyeva-hasevich-i-vsi-vsi-kiyivrada-naymenuvala-vulitsi-na-chest-zagiblih-geroyiv-i-vidatnih-diyachiv/">Новинарня</a>.</p>
      <p>За найменування нової вулиці на честь Героя України Андрія Кизила проголосували 64 депутати міської ради, розповів член комісії з питань найменувань Павло Островський.</p>
      <p>За словами Островського, загалом на засіданні було прийнято рішення щодо десятків топонімів у Києві.</p>
      <p>На честь Андрія Кизила найменували вулицю Проектну 13112 в Дарницькому районі (від Дніпровської набережної до вулиць Прип’ятська та Урлівська).</p>
      <p>Ім’я Аміни Окуєвої присвоєно вулиці Проектній 13119 у Шевченківському районі (від Білоруської до Сім’ї Хохлових).</p>
      <p>На честь киянина-“айдарівця” Андрія Абалмасова перейменована вулиця Панельна в Дніпровському районі.</p>
      <p>Зазначимо, що Аміна Окуєва брала участь у створенні батальйону імені Джохара Дудаєва, була прес-офіцером підрозділу. Чеченська активістка. Убита на Київщині під час другого за рік замаху на її життя: автомобіль, у якому перебували Окуєва з чоловіком Адамом Осмаєвим, був обстріляний на залізничному переїзді.</p>
      <p>У Голосіївському районі проєктні вулиці отримали також імена Сім’ї Холодних, Родини Кістяківських, Володимира Горовиця, Олени Апанович, Атени Пашко, Братів Шеметів, Архітектора Дяченка, Юрія Немирича, Костя Гуслистого, бульвар Тадея Рильського, Соломії Павличко, Валер’яна Підмогильного.</p>
      <p>У Солом’янському районі — вулиці Дмитра Григоровича, Сергія Висоцького, Архипа Люльки, Пилипа Коновала, Кирила Гвоздика, Ніла Хасевича, Сергія Шишка, Федора Андерса, Професора Делоне, Олександра Ждановича, Ганни Арендт, Сильвестра Косова, Ґренджі-Донського, Василя Седляра, Івана Білика, Михайла Дерегуса, Генерала Павленка, Степана Ерастова, Костянтина Михальчука, Марусі Чурай та ін.</p>
      <p>“Багато класних найменувань нових вулиць. Серед них – Ніл Хасевич, український художник, графік ОУН-УПА, активний громадський і політичний діяч”, – зазначив Островський.</p>
      <p>Він додав, що ймовірно післязавтра очікуються нові рішення щодо найменувань і перейменувань. У четвер, 14 листопада, має бути рішення про вулицю Кардинала Гузара, а згодом – про зміну назви вулиці Російської тощо.</p>
    </article>
  </body>
</html>