<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/ecco-lo-spettacolare-ciclone-mediterraneo-alimentato-da-aria-secca-dalla-stratosfera.html"/>
    <meta property="og:site_name" content="Tempostretto"/>
    <meta property="article:published_time" content="2019-11-12T16:31:23+00:00"/>
    <meta property="og:title" content="Ecco lo spettacolare ciclone mediterraneo alimentato da aria secca dalla “stratosfera”"/>
    <meta property="og:description" content="Il ciclone in serata si sposterà sul basso Tirreno causando altri rovesci, temporali, venti forti e mareggiate"/>
  </head>
  <body>
    <article>
      <h1>Ecco lo spettacolare ciclone mediterraneo alimentato da aria secca dalla “stratosfera”</h1>
      <address><time datetime="2019-11-12T16:31:23+00:00">12 Nov 2019, 16:31</time> by <a rel="author" href="https://www.tempostretto.it/author/daniele-ingemi" target="_blank">Daniele Ingemi</a></address>
      <p>
        <i>Il ciclone in serata si sposterà sul basso Tirreno causando altri rovesci, temporali, venti forti e mareggiate</i>
      </p>
      <p>Come promesso lo sviluppo di un profondo ciclone mediterraneo sta causando l’intensa ondata di maltempo che dalle prime ore del mattino sta interessando la Sicilia orientale e il messinese. Specie l’area ionica e la zona sud di Messina, dove alla doppia mareggiata in arrivo (prima scirocco, poi da ostro/libeccio) si stanno aggiungendo pure piogge, rovesci e temporali intermittenti.</p>
      <p>Nella zona sud i rovesci, anche intensi, di questa mattina, hanno ingrossato i vari torrenti, mentre le raffiche di vento, che hanno superato gli <b>80 km/h</b> in città e i <b>100 km/h</b> in provincia, hanno sradicato alberi e divelto qualche palo della luce. Ma il clou di questa ondata di maltempo si vedrà nelle prossime ore, a seguito dell’ulteriore approfondimento del ciclone mediterraneo, diretto verso il basso Tirreno.</p>
      <figure>
        <img src="https://www.tempostretto.it/wp-content/uploads/2019/11/aToGoOGuhlm7B.jpg"/>
        <figcaption>La freccia gialla indica l’intrusione di aria molto secca e rarefatta dalla stratosfera che sta approfondendo il ciclone mediterraneo e determinando piogge e temporali sul messinese</figcaption>
      </figure>
      <p>Proprio grazie all’alimentazione fornita dal passaggio di un ramo principale della <b>“corrente a getto”</b>, scivolato fin sul Sahara, questa circolazione depressionaria si sta approfondendo ulteriormente, tanto da raggiungere valori prossimi o di poco sotto i <b>986 hPa</b> dalla prossima serata. In determinate situazioni sinottiche, con frontogenesi nella parte superiore della troposfera, la tropopausa può piegarsi verso il basso e l’aria ricca di ozono proveniente dalla stratosfera può quindi inserirsi nella troposfera, instabilizzando ulteriormente la colonna d’aria nei pressi della ciclogenesi e favorendo lo sviluppo di <b>temporali sparsi</b>, come quelli che in queste ore stanno nascendo a ridosso delle coste della Sicilia orientale, Stretto di Messina e medio-basso Tirreno.</p>
      <figure>
        <img src="https://www.tempostretto.it/wp-content/uploads/2019/11/MEDI_HRV.jpg"/>
      </figure>
      <p>Questi temporali, che vista l’intrusione di aria rarefatta e molto secca dalla stratosfera hanno assunto anche carattere grandinigeno, scaricheranno forti rovesci di pioggia e temporali, con fenomeni localmente intensi, caratterizzati da raffiche di vento e attività elettrica. Il tracollo della pressione barometrica all’interno della circolazione depressionaria, sta causando un sensibile inspessimento del <b>“gradiente barico orizzontale”</b> sui mari attorno la Sicilia che determina l’attivazione di venti piuttosto impetuosi da SE e S-SE sul Salento e Calabria ionica, da Sud e SO sulla Sicilia ben oltre la soglia d’attenzione, con raffiche che potranno superare la soglia dei <b>80-90 km/h, </b>con picchi locali fin sui <b>100 km/h</b>.</p>
      <p>Specie lungo l’imboccatura nord dello Stretto, per effetto <b>“Venturi”</b>, e lungo l’uscita delle principali vallate che degradano sul Tirreno, dove per effetto <b>“channelling”</b> il vento acquisterà ulteriore velocità nella discesa, raggiungendo velocità ragguardevoli. Questi venti meridionali impetuosi, soprattutto in mare aperto, attivati dall’onda di pressione del profondo ciclone in approfondimento, contribuiranno a rendere i mari da agitati a molto agitati, fino a grosso lo Ionio la prossima notte, con rischio di mareggiate veramente intense sulle coste ioniche.</p>
      <figure>
        <img src="https://www.tempostretto.it/wp-content/uploads/2019/11/w2m_3-1.png"/>
        <figcaption>Credit Meteogiornale</figcaption>
      </figure>
      <p>Ma anche lungo l’intero litorale dello Stretto, dove entreranno onde di <b>“mare vivo”</b> da Sud e S-SE alte più di <b>3-4 metri</b> (sullo Stretto ricordiamo che sono rare onde alte più di <b>3-4 metri</b>) che rischiano di causare notevoli danni nei tratti di litorale abbondonati al fenomeno dell’erosione. Sia sul litorale sud, che sulla riviera nord che rischia di subire danni significativi.</p>
    </article>
  </body>
</html>