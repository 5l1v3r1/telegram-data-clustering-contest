<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/yerli-uretime-5-milyon-tl-destek-214909h.htm"/>
    <meta property="og:site_name" content="OLAY"/>
    <meta property="article:published_time" content="2019-11-12T16:21:25+00:00"/>
    <meta property="og:title" content="Yerli üretime 5 milyon TL destek"/>
    <meta property="og:description" content="Küçük ve Orta Ölçekli İşletmeleri Geliştirme ve Destekleme İdaresi (KOSGEB) Başkanı Cevahir Uzkurt, 2020 bütçesinin önemli bir kısmını ithal edilen ürünlerin yerli üretilmesine dönük projelere aktarmak istediklerini söyledi."/>
  </head>
  <body>
    <article>
      <h1>Yerli üretime 5 milyon TL destek</h1>
      <h2>Küçük ve Orta Ölçekli İşletmeleri Geliştirme ve Destekleme İdaresi (KOSGEB) Başkanı Cevahir Uzkurt, 2020 bütçesinin önemli bir kısmını ithal edilen ürünlerin yerli üretilmesine dönük projelere aktarmak istediklerini söyledi.</h2>
      <address>
        <time datetime="2019-11-12T16:21:25+00:00">12 Nov 2019, 16:21</time>
      </address>
      <p>Uzkurt, teknolojik ürün sektörlerini desteklemek amacıyla KOBİ'lere daha fazla ağırlık vermek istediklerini belirtti. KOSGEB'in gelecekte önemli ve çeşitli projeleri hayata geçireceğine işaret eden Uzkurt, bu kapsamda bütçe oluşturulduğunu ifade etti. İthal edilen ürünleri Türkiye'de üretmek isteyen KOBİ'lere destek vereceklerinin altını çizen Uzkurt, ‘'Gelecek yıl bütçemizin önemli bir kısmını özellikle ithal ettiğimiz ürünlerin yerli üretilmesine dönük projelere aktarmak istiyoruz. Bu bağlamda ithal bir ürünü, yerli üretmek isteyen bir KOBİ'miz olursa 'KOBİ TEKNOYATIRIM Desteği' 5 milyon liraya kadar destek vereceğiz. Yine benzer şekilde Ar-Ge'si tamamlanmış, prototipi ortaya çıkmış teknolojik ürünlerin endüstrileşmesi ve ticarileşmesine dönük olarak verdiğimiz bir program olacak'' dedi.</p>
      <p>
        <b>ÖNCELİĞİMİZ MİLLİLEŞTİRME</b>
      </p>
      <p>Teknolojik ürünlerin sektörlerini desteklemek üzere bu tip ürün üreten KOBİ'lere daha fazla ağırlık vermek istediklerini anlatan Uzkurt, ihracat odaklı destekleri ortaya koyduklarını dile getirdi. Cevahir Uzkurt, ‘'Eğer bir KOBİ'miz daha önce ihracat yapmış ya da yeni işe soyunan bir ülkeye ihracat yapmak istediklerinde biz kendilerine 300 bin liraya kadar ‘Yurt Dışı Pazar Desteği' veriyoruz. Bu bağlamda özellikle yerlileştirme ve millileştirme bizim öncelikli alanlarımızdan olacak. İhracat değeri yüksek ürünlerin üretilmesi ve ihraç edilmesi özellikle destek kapsamı alanına alacağımız konular'' diye konuştu.</p>
      <p>
        <b>KADIN GİRİŞİMCİLERE POZİTİF AYRIMCILIK</b>
      </p>
      <p>Kadın girişimcilerin iş hayatında daha fazla yer bulabilmesi için KOSGEB'in pozitif ayrıcalıklar tanıdığına dikkati çeken Uzkurt, şunları kaydetti: ‘'Girişimciliği Geliştirme Destek Programı kapsamında geleneksel sektörlerdeki girişimcilerimize bankalar, KOSGEB dışında 50 bin liraya kadar kredi kullandırıyor. Bunun 10 puanlık maliyetini KOSGEB olarak biz karşılıyoruz. Daha önce KOSGEB'den yararlanarak işini kurmuş ya da işini kuracak kadın girişimcilerimize 50 bin lira değil, 70 bin lira kredi kullanmalarını sağlayacağız. Yine İleri Girişimcilik Destek Programı kapsamında bugün 300 bin lira makine teçhizat desteği veriyoruz. 50 bin lira da danışmanlık, eğitim ve kuruluş gibi destekler veriyoruz. Girişimcimiz kadın olursa destek 370 bin liraya kadar çıkacak. Yine destek programlarımızda da değişen oranlarda yüzde 15'e kadar kadınlara pozitif ayrımcılık sağlayacağız.''</p>
    </article>
  </body>
</html>