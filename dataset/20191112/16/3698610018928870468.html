<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/amnesty-international-zasudzhenih-figurantiv-yaltinskoyi-spravi-hizb-ut-tahrir-neobhidno-zvilniti-329398_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T16:51:00+00:00"/>
    <meta property="og:title" content="Amnesty International: засуджених фігурантів ялтинської &quot;справи Хізб ут-Тахрір&quot; необхідно звільнити"/>
    <meta property="og:description" content="В організації називають політичним переслідуванням вирок шістьом фігурантам справи Хізб ут-Тахрір."/>
  </head>
  <body>
    <article>
      <h1>Amnesty International: засуджених фігурантів ялтинської "справи Хізб ут-Тахрір" необхідно звільнити</h1>
      <h2>В організації називають політичним переслідуванням вирок шістьом фігурантам "справи Хізб ут-Тахрір".</h2>
      <address>
        <time datetime="2019-11-12T16:51:00+00:00">12 Nov 2019, 16:51</time>
      </address>
      <p>У міжнародній неурядовій організації Amnesty International назвали політичним переслідуванням вирок шістьом фігурантам "<b><a href="https://dt.ua/UKRAINE/sud-u-krimu-zalishiv-pid-areshtom-vismoh-figurantiv-spravi-hizb-ut-tahrir-329307_.html">справи Хізб ут-Тахрір</a></b>" і закликали негайно звільнити політв'язнів. Сьогодні Південний окружний військовий суд Ростова-на-Дону в цілому засудив шістьох людей до 76 років колонії суворого режиму.</p>
      <p>Зокрема, директорка Amnesty International Україна Оксана Покальчук назвала незаконно засуджених кримчан в'язнями сумління, і заявила, що їх необхідно негайно звільнити.</p>
      <figure>
        <iframe data-src="https://twitter.com/OPokalchuk/status/1194229544921776128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>У свою чергу представник російського відділення Amnesty International Олександр Артем'єв зазначив, що у такого переслідування з політичних і релігійних мотивів одна мета – принизити і обмежити кримськотатарську громаду в Криму.</p>
      <p>"Судове засідання по формі – судовий бліцкриг. Воно тривало 14 хвилин, які знадобилися суду, щоб зачитати вирок. По суті справи – звичайно, це переслідування з політичних і релігійних мотивів, ми спочатку говорили, що нічого іншого за цим не стоїть, крім як спроби принизити, обмежити кримськотатарську громаду в Криму і, на жаль, Емір-Усеін Куку є одним з лідерів кримськотатарської громади, він вступив в Кримську контактну групу з прав людини практично відразу після її створення", – заявив Артем'єв після суду.</p>
      <p>Він так само як і Оксана Покальчук назвав в'язнями совісті Еміра-Усеіна Куку та інших фігурантів цієї справи.</p>
      <p>"Ми будемо наполягати на їхньому звільненні і в подальшому будемо вести кампанію на їх підтримку", – підсумував правозахисник.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fcrimeansolidarity%2Fvideos%2F2402083303223284%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Вранці Південний окружний суд Ростова-на-Дону <b><a href="https://dt.ua/UKRAINE/u-rf-shistoh-figurantiv-spravi-hizb-ut-tahrir-zasudili-do-uv-yaznennya-v-koloniyi-suvorogo-rezhimu-329315_.html">засудив до ув'язнення в колонії суворого режиму шістьох фігурантів "справи Хізб ут-Тахрір"</a></b>. Зокрема, суд засудив Муліма Алієва до 19 років ув'язнення, Інвер Бекіров отримав 18 років, Емір-Усейн Куку – 12 років, Вадим Сірук – 12 років, Арсен Джеппаров – 7 років і Рефат Алімов – 8 років. Спочатку російський прокурор запросив на всіх шістьох кримчан <b><a href="https://dt.ua/UKRAINE/yaltinska-sprava-hizb-ut-tahrir-prokuor-na-shistoh-osib-zaprosiv-mayzhe-100-rokiv-v-yaznici-326058_.html">98,5 років позбавлення волі в цілому</a></b>.</p>
      <p>Адвокати кримських татар заявили, що <b><a href="https://dt.ua/UKRAINE/advokati-oskarzhat-virok-yaltinskiy-grupi-figurantiv-spravi-hizb-ut-tahrir-329384_.html">оскаржать незаконний вирок російського суду</a></b>. У свою чергу, уповноважена Верховної Ради з прав людини Людмила Денісова пообіцяла посприяти в цьому питанні.</p>
      <p>Від початку анексії українського Криму в 2014 році Росія проводить послідовну політику тиску на кримських татар за їхню проукраїнську позицію. Російські силовики регулярно приходять з обшуками до їхніх будинків, кримських татар заарештовують і судять за сфабрикованими обвинуваченнями в нібито "тероризмі" і "екстремізмі".</p>
      <p>Генеральна Асамблея ООН у своїх резолюціях неодноразово засуджувала незаконні дії країни-окупанта і закликала її дотримуватися прав людини. 22 грудня 2018 року Генеральна Асамблея ООН прийняла нову <b><a href="https://dt.ua/POLITICS/genasambleya-oon-priynyala-rezolyuciyu-pro-porushennya-prav-lyudini-v-krimu-297818_.html">резолюцію "Ситуація з правами людини в Автономній Республіці Крим і місті Севастополь, Україна"</a></b>.</p>
      <p>Вона стала третьою ініційованої Україною і прийнятою Генасамблеєю ООН за останні два роки. При цьому Росія не виконала жодної вимоги попередніх резолюцій, ситуація лише погіршилася. У зв'язку з чим у новій резолюції вперше окремо міститься заклик до Генерального секретаря ООН підготувати спеціальну доповідь про її виконання до наступної сесії ГА ООН.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>