<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/pc-vishnunath-on-maharshtra-governer-decision-on-presidential-rule-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T16:08:00+00:00"/>
    <meta property="og:title" content="ഭൂരിപക്ഷം ഇല്ലാഞ്ഞിട്ടും ഗോവയില്‍ ബി.ജെ.പിയെ സര്‍ക്കാരുണ്ടാക്കാന്‍ സഹായിച്ചു; കര്‍ണാടകയില്‍ 15 ദിവസം നല്‍കി; ബി.ജെ.പിക്കാലത്തെ ഗവര്‍ണര്‍മാരുടെ നടപടിയെ വിമര്‍ശിച്ച് വിഷ്ണുനാഥ്"/>
    <meta property="og:description" content="Maharashtra P.C. Vishnunath Kerala തിരുവനന്തപുരം: മഹാരാഷ്ട്രയില്‍ രാഷ്ട്രപതി ഭരണത്തിന് ശുപാര്‍ശ ചെയ്ത ഗവര്‍ണര്‍ ഭഗത് സിങ് കോശ്യാരിയുടെ നടപടിയെ വിമര്‍ശിച്ച് കോണ്‍ഗ്രസ് നേത"/>
  </head>
  <body>
    <article>
      <h1>ഭൂരിപക്ഷം ഇല്ലാഞ്ഞിട്ടും ഗോവയില്‍ ബി.ജെ.പിയെ സര്‍ക്കാരുണ്ടാക്കാന്‍ സഹായിച്ചു; കര്‍ണാടകയില്‍ 15 ദിവസം നല്‍കി; ബി.ജെ.പിക്കാലത്തെ ഗവര്‍ണര്‍മാരുടെ നടപടിയെ വിമര്‍ശിച്ച് വിഷ്ണുനാഥ്</h1>
      <address><time datetime="2019-11-12T16:08:00+00:00">12 Nov 2019, 16:08</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: മഹാരാഷ്ട്രയില്‍ രാഷ്ട്രപതി ഭരണത്തിന് ശുപാര്‍ശ ചെയ്ത ഗവര്‍ണര്‍ ഭഗത് സിങ് കോശ്യാരിയുടെ നടപടിയെ വിമര്‍ശിച്ച് കോണ്‍ഗ്രസ് നേതാവും എം.എല്‍.എയുമായ പി.സി വിഷ്ണുനാഥ്.</p>
      <p>ഗവര്‍ണറുടെ തീരുമാനം ഒരു തരത്തിലും അംഗീകരിക്കാന്‍ കഴിയുന്നതല്ലെന്നും ബി.ജെ.പിയുടെ കാലത്ത് നിയമിച്ച ഗവര്‍ണര്‍മാര്‍ പല രൂപത്തിലാണ് പെരുമാറുന്നതെന്നും വിഷ്ണുനാഥ് ഏഷ്യാനെറ്റ് ന്യൂസിനോട് പറഞ്ഞു.</p>
      <p>‘ഗോവയില്‍ ഭൂരിപക്ഷമില്ലാത്ത ബി.ജെ.പിക്ക് സര്‍ക്കാരുണ്ടാക്കുന്നതിന് വേണ്ടി ഗവര്‍ണര്‍ നടത്തിയ നടപടി ക്രമങ്ങള്‍ നമുക്കെല്ലാമറിയാം. അതേസമയം കര്‍ണാടകത്തില്‍ ബി.ജെ.പിക്ക് ഗവര്‍ണര്‍ 15 ദിവസമാണ് അനുവദിച്ചുകൊടുത്തത്.</p>
      <p>കര്‍ണാടത്തില്‍ ബി.ജെ.പിക്ക് 15 ദിവസം അനുവദിച്ച ഗവര്‍ണര്‍ ഉള്ളപ്പോള്‍ മഹാരാഷ്ട്രയില്‍ 48 മണിക്കൂര്‍ അധികം ചോദിക്കുമ്പോള്‍ ഒരുപാര്‍ട്ടിക്കും നല്‍കുന്നില്ല. മറ്റൊരു പാര്‍ട്ടിക്ക് നല്‍കിയ എട്ടര മണി വരെ നിലനില്‍ക്കെ രാഷ്ട്രപതി ഭരണത്തിന് ശുപാര്‍ശ ചെയ്തുവെന്നാണ് അറിയുന്നത്.</p>
      <p>രാജ്യം ഭരിക്കുന്ന പാര്‍ട്ടിയുടെ രാഷ്ട്രീയ ചട്ടുകമായി ഗവര്‍ണര്‍ പെരുമാറുന്നു എന്ന ആക്ഷേപമാണ് ഇതിലൂടെ ഉയരുന്നത്. – പി.സി വിഷ്ണുനാഥ് പറഞ്ഞു.</p>
      <related>
        <a href="https://www.doolnews.com/raj-bhavan-clarified-there-s-no-recommendation-of-president-s-rule-in-maharashtra-ncp-454.html?utm_source=doolnews&amp;utm_medium=related"/>
      </related>
      <p>ഗവര്‍ണറുടെ നടപടിക്കെതിരെ കോണ്‍ഗ്രസ് നിയമയുദ്ധത്തിന് പോകുമോ എന്ന ചോദ്യത്തിന് കോണ്‍ഗ്രസ് നേതാക്കളായ കെ.സി വേണുഗോപാലും അഹമ്മദ് പട്ടേലും മല്ലികാര്‍ജുന്‍ ഖാര്‍ഗെയും സോണിയാ ഗാന്ധിയുടെ നിര്‍ദേശപ്രകാരം മുംബൈയിലേക്ക് പോയിട്ടുണ്ടെന്നും അവിടെ എത്തിയ ശേഷം മറ്റ് കാര്യങ്ങള്‍ തീരുമാനിക്കുമെന്നുമായിരുന്നു വിഷ്ണുനാഥ് പറഞ്ഞത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>കേന്ദ്ര മന്ത്രിസഭയിലാണ് രാഷ്ട്രപതി ഭരണത്തിന് ശുപാര്‍ശ ചെയ്യാന്‍ ധാരണയായത്. രാഷ്ട്രപതി ഭരണം സംസ്ഥാനത്ത് നടപ്പാക്കാന്‍ മഹാരാഷ്ട്ര ഗവര്‍ണര്‍ ഭഗത് സിങ് കോശ്യാരി ശുപാര്‍ശ ചെയ്യുകയായിരുന്നു. 20 ദിവസം പിന്നിട്ടിട്ടും സര്‍ക്കാര്‍ രൂപീകരണം നടക്കാത്തതിനാലായിരുന്നു ഗവര്‍ണറുടെ ശുപാര്‍ശ.</p>
      <p>സര്‍ക്കാരുണ്ടാക്കാന്‍ കഴിയുമോ എന്ന് ശരദ് പവാറിന്റെ നേതൃത്വത്തിലുള്ള എന്‍.സി.പിയോട് ഗവര്‍ണര്‍ ചോദിച്ചതിന് തൊട്ടുപിന്നാലെയാണ് രാഷ്ട്രപതി ഭരണത്തിനു ഗവര്‍ണര്‍ ശുപാര്‍ശ ചെയ്തത്. എന്‍.സി.പിക്ക് ഇന്ന് രാത്രി 8.30 വരെയാണ് സമയം നല്‍കിയിരുന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
    </article>
  </body>
</html>