<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/sprintet-til-vm-gull-med-ny-rekord/71811944"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T16:24:55+00:00"/>
    <meta property="og:title" content="Sprintet til VM-gull med ny rekord"/>
    <meta property="og:description" content="Bergenseren Salum Kashafali (25) løp inn til 10,54 og gull på 100-meteren i para-VM i friidrett i Dubai."/>
  </head>
  <body>
    <article>
      <h1>Sprintet til VM-gull med ny rekord</h1>
      <h2>Bergenseren Salum Kashafali (25) løp inn til 10,54 og gull på 100-meteren i para-VM i friidrett i Dubai.</h2>
      <address><time datetime="2019-11-12T16:24:55+00:00">12 Nov 2019, 16:24</time> by <a rel="author">NTB I</a></address>
      <p>Kashafali konkurrerer i klassen T12 for svaksynte. Han kom godt ut fra start i finalen og vant med en margin på 23 hundredels sekund til toer Joseferson de Oliveira fra Brasil.</p>
      <p>Også bronsemedaljen gikk til Brasil og Fabricio Ferreira.</p>
      <p>Vinnertiden 10,54 er ny mesterskapsrekord i VM. Kashafali løp på 10,49 i semifinalen, men da var medvinden for sterk til at tiden kunne telle som rekord.</p>
      <p>Kashafali løp lenge konkurranser for funksjonsfriske og ble parautøver først i sommer. Noen uker etter at han byttet til paraløping, satte han verdensrekord i sin klasse på 10,46 under Bislett Games.</p>
      <p>
        <b>Nordmannen kan ikke se mer enn en meter foran seg. Han er født med sykdommen stargardt som gjør at han bare har fem prosent skarpt syn.</b>
      </p>
      <p>Han kommer fra Loddefjord og representerer Norna-Salhus.</p>
      <p>Kashafali har vært en av Norges beste i klassen for funksjonsfriske i mange år, og han er et av Norges beste kort i Paralympics i Tokyo neste år.</p>
    </article>
  </body>
</html>