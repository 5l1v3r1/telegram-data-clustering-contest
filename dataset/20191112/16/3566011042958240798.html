<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546765.html/%D8%B4%D9%87%D8%B1%D8%AF%D8%A7%D8%B1-%D8%A8%D8%A7%DB%8C%D8%AF-%D9%BE%D8%A7%D8%B3%D8%AE%DA%AF%D9%88%DB%8C-%D8%B9%D9%82%D8%A8-%D8%A7%D9%81%D8%AA%D8%A7%D8%AF%D9%86-%D8%A7%D8%AC%D8%B1%D8%A7%DB%8C-%D9%BE%D8%B1%D9%88%DA%98%D9%87-%D8%AE%DB%8C%D8%A7%D8%A8%D8%A7%D9%86-%D8%A7%D9%85%D8%A7%D9%85-%D8%A8%D8%A7%D8%B4%D8%AF--%D9%85%DB%8C%D8%B1%D8%A7%D8%AB-%D9%81%D8%B1%D9%87%D9%86%DA%AF%DB%8C-%D9%87%D9%85%DA%A9%D8%A7%D8%B1%DB%8C-%D9%87%D8%A7%DB%8C-%D9%84%D8%A7%D8%B2%D9%85-%D8%B1%D8%A7-%D8%A8%D8%A7-%D9%85%D8%AF%DB%8C%D8%B1%DB%8C%D8%AA-%D8%B4%D9%87%D8%B1%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T16:07:00+00:00"/>
    <meta property="og:title" content="شهردار باید پاسخگوی عقب افتادن اجرای پروژه خیابان امام باشد/ میراث فرهنگی همکاری‌های لازم را با مدیریت شهری ندارد"/>
    <meta property="og:description" content="رئیس کمیسیون عمران و حمل‌ونقل شورای اسلامی شهر قم گفت: پاسخ گوی عقب افتادن پروژه تقاطع خیابان امام خمینی (ره) و خیابان کیوانفر شهردار است و باید علت عدم شروع اجرای این پروژه را بیان کند."/>
  </head>
  <body>
    <article>
      <h1>شهردار باید پاسخگوی عقب افتادن اجرای پروژه خیابان امام باشد/ میراث فرهنگی همکاری‌های لازم را با مدیریت شهری ندارد</h1>
      <h2>رئیس کمیسیون عمران و حمل‌ونقل شورای اسلامی شهر قم:</h2>
      <address>
        <time datetime="2019-11-12T16:07:00+00:00">12 Nov 2019, 16:07</time>
      </address>
      <p>رئیس کمیسیون عمران و حمل‌ونقل شورای اسلامی شهر قم گفت: پاسخ گوی عقب افتادن پروژه تقاطع خیابان امام خمینی (ره) و خیابان کیوانفر شهردار است و باید علت عدم شروع اجرای این پروژه را بیان کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<b><a href="http://www.qomefarda.ir/"> قم فردا</a>،  </b>روح‌الله امراللهی پیش از ظهر امروز در جمع خبرنگاران با اشاره به عملکرد شهرداری در دو سال اخیر اظهار داشت: بودجه شهرداری در دو بخش عمرانی و بودجه‌ای است که درزمینهٔ عمرانی سال 97 بالغ‌بر یک هزار و 900 میلیارد تومان معادل 83 درصد هزینه شد.<br/><br/>وی ادامه داد: در سال جاری نیز در بخش عمرانی بودجه‌ای بالغ‌بر یک هزار و 700 میلیارد تومان پیش‌بینی‌شده است.<br/><br/>امراللهی بابیان اینکه شهر قم در مسیر توسعه قرارگرفته، ابراز داشت: در سال‌های اخیر طرح‌های مهمی مانند بزرگراه آیت‌الله بروجردی، اجرای رمپ‌های فرعی پل 9 دی، تقاطع شهید کریمی، رمپ فرعی تونل غدیر و ساماندهی بلوار زائر در قم به انجام رسیده که قابل‌توجه است.<br/><br/>وی پروژه تقاطع غیرهمسطح ولیعصر (عج) را موردتوجه قرارداد و گفت: تاکنون 46 میلیارد تومان برای این پروژه هزینه شده و این طرح تا 6 ماه آینده به بهره‌برداری می‌رسد.<br/><br/>رئیس کمیسیون حمل‌ونقل شورای اسلامی قم تصریح کرد: یکی از بزرگ‌ترین مشکلات ما تغییر قیمت مصالح است که در دو سال اخیر گریبان گیر مدیریت شهری شده به‌طوری‌که این افزایش قیمت‌ها کار شهرداری را سخت‌تر کرده است.<br/><br/>امراللهی سایر پروژه‌های شهری را موردتوجه قرارداد و بیان داشت: در بلوار فردوسی به خط ریل آهن برخورد می‌کنیم و نیازمند به همکاری مجموعه راه‌آهن در این زمینه هستیم.<br/><br/>وی خاطرنشان کرد: در بلوار محتشم کاشانی نیز نیازمند تملک هستیم و انشالله خیابان‌های فردوسی، بلوار روحانی فاز سوم و محتشم کاشانی نیز با تأمین بودجه مورد بهره‌برداری قرار خواهند گرفت.<br/><br/>امراللهی افزود: تاکنون در خیابان عمار یاسر 50 میلیارد تومان تملک صورت گرفته و در کل هزینه تملک این خیابان نزدیک به 400 میلیارد تومان است.<br/><br/><b>درزمینهٔ هوشمند سازی 30 میلیارد تومان هزینه شده است</b><br/><br/><br/>وی به اقدامات انجام‌شده درزمینهٔ ترافیک شهری اشاره کرد و ابراز داشت: درزمینهٔ هوشمند سازی 30 میلیارد تومان هزینه شده به‌طوری‌که در بسیاری از خیابان‌ها دوربین‌ها در مدار قرار خواهد گرفت و علاوه بر این خط‌کشی خیابان‌ها نیز به‌صورت دوجزئی صورت می‌گیرد که ماندگاری بیشتری دارد.<br/><br/>امراللهی بر ضرورت همکاری نهادهای دولتی با مدیریت شهری تأکید کرد و گفت: نیاز به این داریم که بخش دولتی نیز حمایت‌های لازم را از مدیریت شهری انجام دهد به‌طور مثال در ابلاغیه که وزارت کشور ابلاغ کرده که در 4 قسمت شهر آرامستان ایجاد شود بر همین اساس در جاده کاشان آرامستانی ایجادشده است که نیاز داریم سازمان‌های دولتی در انجام این پروژه ما را یاری کنند.<br/><br/>وی ادامه داد: اتفاقاتی که در شهر می‌افتد در تاریخ ثبت می‌شود و به همین منظور نیاز داریم که مسئولان درزمینهٔ پروژه‌های شهری همکاری لازم را بکنند که البته تاکنون این‌گونه نبوده است به‌طوری‌که در شهر قم هنوز تصمیمی برای ایجاد ایستگاه قطار پرسرعت اصفهان قم و تهران نشده که جای نگرانی دارد.<br/><br/><b>شهردار باید پاسخگوی عقب افتادن اجرای پروژه خیابان امام باشد</b><br/><br/>رئیس کمیسیون حمل‌ونقل شورای اسلامی قم تصریح کرد: در خصوص پروژه خیابان کیوانفر و خیابان امام یک اقدام بسیار خوبی برای توسعه شهر صورت گرفته است به‌طوری‌که یک مسیر دسترسی مناسب برای ایستگاه مرکزی راه‌آهن نیز در نظر گرفته‌شده است.<br/><br/>وی در خصوص دلایل عدم شروع این پروژه نیز بیان داشت: این تقاطع در کمیته فنی شورای ترافیک مصوب شد اما در ادامه به اختلاف مدیریتی در شورای ترافیک برخورد کرد و در طرح تفضیلی جدید نیز وجود ندارد و چون تملک ندارد نیازی به مصوبه کمیسیون ماده 5 ندارد.<br/><br/>امراللهی خاطرنشان کرد: پاسخ گوی عقب افتادن این پروژه شهردار است و باید وی علت عدم اجرای این پروژه را بیان کند.<br/><br/><b>باید به بحث ایمنی بازارهای قم رسیدگی شود</b><br/><br/>وی در پاسخ به سؤالی در خصوص ایمنی بازار قم نیز تأکید کرد: مجموعه‌ای بازارهای شهر قم بازارهای ویژه‌ای هستند که باید به بحث ایمنی این بازارها رسیدگی شود و مشخص نیست اگر آسیب ببیند چه اتفاقاتی می‌افتد.<br/>امراللهی افزود: مکان‌های مقدس در بافت تاریخی باید حفظ شود اما نباید ایمنی و جان مردم در این زمینه‌ها به خطر بیفتد البته در این زمینه میراث فرهنگی همکاری لازم را ندارد به‌طوری‌که بارها از با رئیس سازمان میراث و فرهنگی قم برای حضور در جلسات دعوت‌شده است که وی در جلسه حضور پیدا نکرده است حتی بارها برای جلسه با ایشان وقت گرفتیم که حاضر نشدند ما را به حضور قبول کنند.<br/><br/><b>انتهای پیام/</b></p>
    </article>
  </body>
</html>