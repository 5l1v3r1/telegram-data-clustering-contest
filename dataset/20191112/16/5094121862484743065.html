<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/jako-pred-30-lety-na-uk-stavkuji-budouci-filozofove-za-ochranu-klimatu-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T16:13:00+00:00"/>
    <meta property="og:title" content="Jako před 30 lety. Na UK stávkují budoucí filozofové, teď za ochranu klimatu"/>
    <meta property="og:description" content="Budova Filozofické fakulty UK na Palachově náměstí žije dvoudenní okupační stávkou za důslednější ochranu klimatu. Akce studentské iniciativy Univerzity za klima vybízí politiky i vedení vysokých škol k většímu zájmu o globální problém růstu emisí v důsledku lidské činnosti."/>
  </head>
  <body>
    <article>
      <h1>Jako před 30 lety. Na UK stávkují budoucí filozofové, teď za ochranu klimatu</h1>
      <address><time datetime="2019-11-12T16:13:00+00:00">12 Nov 2019, 16:13</time> by <a rel="author">Jan Prokeš</a></address>
      <p>„Stejně jako studenti a studentky v listopadu 1989 i my odmítáme beznaděj. A stejně jako oni považujeme my dnes otázky zachování životního prostředí za zásadní,“ napsala iniciativa na Facebooku. Do stávky se zapojilo několik stovek studentů, část z nich chce strávit ve škole i dnešní noc. Vedení fakulty s tím ale nesouhlasí a chce, aby studenti místo po 22. hodině opustili. Normální výuka se kvůli stávce nerušila, paralelně ale na chodbách probíhají tematické diskuze a přednášky.</p>
      <p>V debatách zazněl třeba návrh, jak nastolit ekologičtější ekonomiku pomocí daní. „Cenové signály dnes například jasně preferují leteckou dopravu před vlakovou. A to klimatu rozhodně neprospívá,“ zaznělo mimo jiné v dialogu studentů a podporovatelů stávky. Před studenty řečnil i první porevoluční ministr životního prostředí Bedřich Moldan a také exministryně školství a někdejší protijaderná aktivistka Dana Kuchtová.</p>
      <figure>
        <img src="https://g.denik.cz/63/f3/70125062-388105215186475-5755204795946237952-o_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/hlavy-v-opratkach-i-blokady-dopravy-aktiviste-chystaji-v-praze-protesty-20191010.html">Hlavy v oprátkách i blokády dopravy. Aktivisté chystají v Praze protesty Přečíst článek ›</a>
      </aside>
      <p>„Jsme zcela demokratická iniciativa bez hierarchie. Naším cílem je nastartovat dialog. Rádi bychom navíc přesvědčili své spolužáky i další lidi, že vedle vlastních šetrných spotřebitelských návyků mohou ekologičtější přístup k životu prosazovat i organizovaně, jako skupina. Jedině tak totiž může mít náš hlas nějakou váhu a respekt,“ řekla Pražskému deníku členka iniciativy Kristina Hamplová.</p>
      <p>„Dlouhodobé sucho pokračuje, ekosystémy se hroutí, lesy umírají. Už nestačí jen třídit odpad nebo sázet stromy, k odvrácení katastrofy potřebujeme přestat spalovat fosilní paliva a změnit politické uvažování. Naši političtí představitelé zatím ale odmítají dodržovat svoje sliby a emise skleníkových plynů tak dále rostou,“ popsali dál své motivy organizátoři stávky, která potrvá až do středečního večera.</p>
      <figure>
        <img src="https://g.denik.cz/63/39/praha-stavba-pavilon-tropickeho-zemedelstvi-tropy-czu-02_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/nejmodernejsi-trendy-a-technologie-studentum-univerzity-prestavuji-sve-kampusy-20191006.html">Nejmodernější trendy a technologie. Univerzity přestavují své kampusy Přečíst článek ›</a>
      </aside>
    </article>
  </body>
</html>