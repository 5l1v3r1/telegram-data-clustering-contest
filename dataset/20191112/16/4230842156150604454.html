<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191112-na-volyni-cherez-nevidomu-rechovynu-zagynuv-cholovik-druzhyna-z-nemovlyam-u-likarni/"/>
    <meta property="og:site_name" content="ФАКТИ"/>
    <meta property="article:published_time" content="2019-11-12T16:37:20+00:00"/>
    <meta property="og:title" content="На Волині через невідому речовину загинув чоловік, дружина з немовлям у лікарні"/>
    <meta property="og:description" content="У Волинській області після отруєння невідомою речовиною загинув 45-річний чоловік, а його дружина з семимісячним немовлям потрапила до лікарні."/>
  </head>
  <body>
    <article>
      <h1>На Волині через невідому речовину загинув чоловік, дружина з немовлям у лікарні</h1>
      <address>
        <time datetime="2019-11-12T16:37:20+00:00">12 Nov 2019, 16:37</time>
      </address>
      <p>У Волинській області після отруєння невідомою речовиною загинув 45-річний чоловік, а його дружина з семимісячним немовлям потрапила до лікарні.</p>
      <p>В селі Яромель Ківерцівського району у Волинській області за загадкових обставин помер 45-річний чоловік, а його дружина з немовлям потрапили до лікарні.</p>
      <p>Односельці знайшли непритомною цілу родину у будинку, де мешкали чоловік з дружиною та дитиною. Їх госпіталізували, але того ж дня чоловік помер у лікарні. Для встановлення причин смерті його тіло направили на проведення судово-медичної експертизи.</p>
      <p>За фактом смерті чоловіка внесені відомості до Єдиного реєстру досудових розслідувань за ч. 1 ст. 115 Кримінального кодексу України з додатковою правовою кваліфікацією “нещасний випадок”.</p>
      <p>
        <b>Читайте: </b>
        <a href="https://fakty.com.ua/ua/proisshestvija/20191111-zagadkova-smert-na-sumshhyni-maty-znajshla-u-lizhku-mertvym-12-richnogo-syna/">Загадкова смерть на Сумщині: мати знайшла у ліжку мертвим 12-річного сина</a>
      </p>
      <blockquote>– За клінікою це абсолютно не схоже на отруєння грибами. Пацієнти були доправлені у несвідомому стані у відділення детоксикації гострих отруєнь та діалізу, де проводилася інтенсивна терапія. Незважаючи на це, чоловік вночі помер. Жінка на ранок прийшла до тями. Зараз вона продовжує отримувати інтенсивну терапію, – розповів директор з інформаційно-аналітичної роботи КП Луцька міська клінічна лікарня Андрій Смольянінов.</blockquote>
      <p>За його словами, жінка перебуває у тяжкому стані. Лікарі не дають жодних прогнозів щодо її одужання.</p>
      <p>Раніше ми писали, що на Черкащині <a href="https://fakty.com.ua/ua/proisshestvija/20191107-zagadkovyj-vbyvtsya-na-cherkashhyni-rodynu-znajshly-bez-svidomosti-dytyna-mertva/">у квартирі знайшли непритомну цілу родину.</a> Вони також отруїлися невідомою речовиною.</p>
    </article>
  </body>
</html>