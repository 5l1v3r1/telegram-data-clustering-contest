<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89424"/>
    <meta property="og:site_name" content="Denník politika"/>
    <meta property="article:published_time" content="2019-11-12T16:35:05+00:00"/>
    <meta property="og:title" content="Vojenské cvičenie Slovenský štít preverilo vojakov, podľa ministerstva sú pripravení"/>
    <meta property="og:description" content="12.11.2019 (Webnoviny.sk) – Slovenskí vojaci sú pripravení, ich schopnosti preverilo cvičenie s názvom Slovenský štít. Tvrdí to hovorkyňa ministerstva obrany Danka Capáková, pričom podľa slov šéfa ministerstva Petra Gajdoša (SNS) išlo o jedno z najväčších cvičení na území Slovenska v histórii."/>
  </head>
  <body>
    <article>
      <h1>Vojenské cvičenie Slovenský štít preverilo vojakov, podľa ministerstva sú pripravení</h1>
      <address><time datetime="2019-11-12T16:35:05+00:00">12 Nov 2019, 16:35</time> by <a rel="author">Webnoviny</a></address>
      <p>12.11.2019 (Webnoviny.sk) – Slovenskí vojaci sú pripravení, ich schopnosti preverilo cvičenie s názvom Slovenský štít. Tvrdí to hovorkyňa ministerstva obrany Danka Capáková, pričom podľa slov šéfa ministerstva Petra Gajdoša (SNS) išlo o jedno z najväčších cvičení na území Slovenska v histórii.</p>
      <h3>Vrchol výcvikového roka</h3>
      <p>Cieľom bolo preveriť spôsobilosti mechanizovanej brigády v spoločnej operácii pri obrane Slovenska v spolupráci s partnermi v NATO. Súbežne s cvičením Slovenský štít 2019 sa uskutočnili aj podporné cvičenia Vzdušný štít a Jasné znamenie.</p>
      <p><i>„Toto cvičenie je každoročne vrcholom výcvikového roka našich ozbrojených síl a a tento rok sa zaradilo medzi jedno z najväčších v histórii,“</i> uviedol Gajdoš. Minister zároveň pripomenul, že scenár bol pripravený tak, aby vojaci cvičili v čo najreálnejších bojových podmienkach.</p>
      <h3>Poznatky využijú v praxi</h3>
      <p><i>„Splnené úlohy priniesli množstvo poznatkov, ktoré budú využité v praxi a budú zapracované do plánovacích procesov na rok 2020,“</i> dodal náčelník Generálneho štábu Ozbrojených síl SR Daniel Zmeko.</p>
      <p>Cvičenie Slovenský štít 2019 sa konalo v priestoroch Centra výcviku Lešť a Posádkového cvičiska Kolíňanský vrch od 4. novembra tohto roka za účasti celkovo viac ako 2 800 (vrátane podporných cvičení) profesionálnych vojakov, z toho takmer 1 500 príslušníkov Ozbrojených síl SR.</p>
      <p>Okrem nich sa na cvičení podieľali aj vojaci z Česka, Maďarska, Poľska, Spojených štátov a po prvý raz aj z Portugalska.</p>
      <p>Viac k témam: <a href="https://www.webnoviny.sk/tag/minister-obrany-sr/"><u>minister obrany SR</u></a>, <a href="https://www.webnoviny.sk/tag/ozbrojene-sily-sr/"><u>Ozbrojené sily SR</u></a>, <a href="https://www.webnoviny.sk/tag/vojenske-cvicenie-slovensky-stit/"><u>vojenské cvičenie Slovenský štít</u></a><br/>Zdroj: Webnoviny.sk – <a href="https://www.webnoviny.sk/vojenske-cvicenie-slovensky-stit-preverilo-vojakov-podla-ministerstva-su-pripraveni/"><u>Vojenské cvičenie Slovenský štít preverilo vojakov, podľa ministerstva sú pripravení</u></a> © SITA Všetky práva vyhradené.</p>
    </article>
  </body>
</html>