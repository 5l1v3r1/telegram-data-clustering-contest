<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/12/news/italia_donne_batte_malta-240936871/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T16:54:00+00:00"/>
    <meta property="og:title" content="Nazionale donne, l'Italia non si ferma più: 5-0 a Malta, Europei sempre più vicini"/>
    <meta property="og:description" content="Le ragazze della ct Bertolini colgono la sesta vittoria in altrettante gare di qualificazione alla rassegna continentale."/>
  </head>
  <body>
    <article>
      <h1>Nazionale donne, l'Italia non si ferma più: 5-0 a Malta, Europei sempre più vicini</h1>
      <h2>Le ragazze della ct Bertolini colgono la sesta vittoria in altrettante gare di qualificazione alla rassegna continentale.</h2>
      <address>
        <time datetime="2019-11-12T16:54:00+00:00">12 Nov 2019, 16:54</time>
      </address>
      <p><b>CASTEL DI SANGRO -</b> La cavalcata mondiale che le ha fatte entrare nel cuore degli italiani non è stata fine a se stessa. Le ragazze della Nazionale Italia continuano a mietere successi e si avvicinano a passi da gigante verso la qualificazione ai campionati Europei che si terranno nel 2021 in Inghilterra. Stadi sempre con un bel pubblico, bel gioco gioco e soprattutto risultati all'altezza. Contro Malta è arrivata la sesta vittoria su altrettante partite nel girone di qualificazione. Dopo le sei reti rifilate alla Georgia e nonostante le assenze di capitan Sara Gama e Alia Guagni, infortunate, le azzurre si impongono 5-0 salendo a 18 punti in classifica.<br/><br/>Le maltesi alzano come prevedibile un muro difensivo, che le azzurre abbattono al 27' con un gol di Valentina Cernoia: splendida punizione di sinistro dai 20 metri. Dieci minuti dopo la calciatrice della Juventus raddoppia sfruttando un errore della difesa maltese, mentre al 42' è l'attaccante del Sassuolo, Daniela Sabatino, a realizzare il 3-0 con una deviazione sotto misura. Prima dell'intervallo arriva il 4-0, lo firma al 45' Manuela Giugliano (Roma) con una botta da fuori. Delizia e un po' anche croce, Giugliano nella ripresa si fa espellere per doppia ammonizione (ingenua la seconda, rientra in campo dopo un piccolo infortunio senza autorizzazione dell'arbitro) lasciando le compagne in inferiorità numerica. Un particolare che non incide sull'atteggiamento delle azzurre, che continuano ad attaccare ed al 93' con un'altra giocatrice della Roma, Giada Greggi, trovano la rete del 5-0 con un gran sinistro dal limite.<br/><br/> Le prossime gare di qualificazione si disputeranno nell'aprile del 2020, con le azzurre che affronteranno Israele e Bosnia per poi proiettarsi sulle ultime due decisive sfide con la Danimarca (9 giugno in casa e 22 settembre in trasferta).<br/><br/>"Avevo chiesto alla squadra di chiudere bene questo 2019 - il commento di Milena Bertolini - che per noi e per tutto il movimento è stato un anno fantastico, le ragazze sono state molto brave anche oggi e hanno fatto vedere un bel calcio. Nel nuovo anno faremo di tutto per prenderci la qualificazione all'Europeo. Non sarà facile, ma questo gruppo ha una gran voglia di continuare a fare bene dimostrando che il nostro è un calcio di gran livello".<br/><br/><br/><br/> </p>
    </article>
  </body>
</html>