<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/12/arestuvaha-izbiagaliia-arestant-napadnal-policai-s-metla.429362"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T12:17:00+00:00"/>
    <meta property="og:title" content="Арестуваха избягалия арестант, нападнал полицай с метла"/>
    <meta property="og:description" content="След нападението той се качил на влака за Карнобат | Dnes.bg"/>
  </head>
  <body>
    <article>
      <h1>Арестуваха избягалия арестант, нападнал полицай с метла</h1>
      <h2>След нападението той се качил на влака за Карнобат</h2>
      <address><time datetime="2019-11-12T12:17:00+00:00">12 Nov 2019, 12:17</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Полицията в Бургас задържа мъжа, нападнал полицейски служител и избягал от полагане на обществено полезен труд, съобщиха от ОДМВР - Бургас. <br/><br/>В резултат на предприетите оперативно-издирвателни действия в района на автогарата в Карнобат е задържан обявения за общодържавно издирване Атанас Русков Бундев на 28 години от с. Градец, общ. Котел. Около 17.25 часа вчера той е нападнал охраняващия го полицай, докато полагал обществено полезен труд съобразно постановената от Карнобатския районен съд присъда. <br/><br/>След нанасянето на удар в областта на гърба на полицейския служител с дървената дръжка на метлата, Бундев успял да избяга и с нощния влак се придвижил до жп гара - Карнобат. </p>
      <related>
        <a href="https://www.dnes.bg/notifikacii/2019/11/12/arestant-napadna-policai-s-dryjka-ot-metla-i-izbiaga.429320"/>
      </related>
      <p>Задържан е за срок от 24 часа, като ще бъде върнат в Бургас, където предстои да му бъде повдигнато обвинение за нападение над длъжностно лице при изпълнение на служебните му задължения.</p>
    </article>
  </body>
</html>