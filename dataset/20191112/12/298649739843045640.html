<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/12/ai-pizza-awards-italia-2019-trionfano-la-campania-e-franco-pepe-pn_20191112_00151/"/>
    <meta property="og:site_name" content="Askanews"/>
    <meta property="article:published_time" content="2019-11-12T12:01:46+00:00"/>
    <meta property="og:title" content="Ai Pizza awards Italia 2019 trionfano la Campania e Franco Pepe"/>
    <meta property="og:description" content="Roma, 12 nov. (askanews) – Ai “Pizza Awards Italia 2019” trionfano la Campania e Franco Pepe che, con il suo “Pepe in Grani”, conquista ben 4 premi: miglior pizzaiolo e miglior pizza d’Italia, miglior pizza tradizionale e, ovviamente, miglior pizza della Campania. Sul podio tutto campano anche 50 Kalò di Ciro Salvo e i I […]"/>
  </head>
  <body>
    <article>
      <h1>Ai Pizza awards Italia 2019 trionfano la Campania e Franco Pepe</h1>
      <h2>Che conquista 4 premi, podio tutto a regione pizza napoletana</h2>
      <address>
        <time datetime="2019-11-12T12:01:46+00:00">12 Nov 2019, 12:01</time>
      </address>
      <figure>
        <img src="http://www.askanews.it/wp-content/uploads/2019/11/20191112_130135_F60DC285.jpg"/>
      </figure>
      <p>Roma, 12 nov. (askanews) – Ai “Pizza Awards Italia 2019” trionfano la Campania e Franco Pepe che, con il suo “Pepe in Grani”, conquista ben 4 premi: miglior pizzaiolo e miglior pizza d’Italia, miglior pizza tradizionale e, ovviamente, miglior pizza della Campania. Sul podio tutto campano anche 50 Kalò di Ciro Salvo e i I Masanielli di Francesco Martucci, premiata come miglior pizza contemporanea e miglior pizza fritta. Due riconoscimenti anche per Le Parùle, Berberè, Patrick Ricci e Salvatore Lioniello. Miglior pizzaiola Teresa Iorio, miglior giovane pizzaiolo Luca Mastracci di Pupillo. E ancora Pignalosa miglior pizza napoletana, 180 grammi miglior pizza romana.</p>
      <p>La convention si è svolta ieri negli spazi del Roma Convention Center La Nuvola in occasione di Excellence 2019. I Pizza Awards, nati dall’evoluzione del “Premio MangiaeBevi” vogliono contribuire ad accendere i riflettori sulle eccellenze della pizza italiana. A stilare le graduatorie, nazionale e regionali, e a decretare i vincitori è stata una giuria composta da circa 200 tra i più autorevoli giornalisti enogastronomici del settore.</p>
      <p>Trentotto in totale i premi – 18 nazionali e 20 regionali- conferiti durante la cerimonia. Sul gradino più alto del podio è salita Pepe in Grani, la pizzeria di Caiazzo (CE) di Franco Pepe, che si è aggiudicata un poker di premi come Miglior Pizza d’Italia, Miglior Pizza Tradizionale e Miglior Pizza della Campania, oltre al suo riconoscimento personale come Miglior Pizzaiolo dell’anno. Due invece i riconoscimenti per la pizzeria I Masanielli di Francesco Martucci: Miglior Pizza Contemporanea Mulino Caputo e Miglior Pizza Fritta, assegnato da Reporter Gourmet.</p>
      <p>Due premi anche per Le Parùle di Giuseppe Pignalosa a Ercolano (NA), Miglior Pizza Napoletana e Miglior Nuova Apertura, Berberè di Bologna, Miglior Pizza dell’Emilia-Romagna e Miglior Pizza Bio, Patrick Ricci di San Mauro Torinese (TO), Miglior Pizza del Piemonte e Miglior Comunicazione Digitale e Da Lioniello di Succivo (CE), Miglior Pizza Canotto e Miglior Design.</p>
      <p>Premiate anche due donne della pizza: Teresa Iorio, de Dalle Figlie di Iorio di Napoli, vincitrice femminile del titolo di Pizzaiola dell’Anno, e Sara Palmieri di 10 Diego Vitagliano premiata per la Miglior Pizza Senza Glutine. Miglior Giovane Pizzaiolo dell’anno è Luca Mastracci di Pupillo a Frosinone. La Miglior Pizza Romana è quella di 180 g. di Jacopo Mercuro e Mirco Rizzo a Centocelle (Roma), il Miglior Format di Pizzeria quello di Pizzium a Milano, la Miglior Carta dei Vini e delle Birre quella dei fratelli Francesco e Salvatore Salvo a San Giorgio a Cremano (NA).</p>
      <p>Premiati inoltre, come Ambasciatori della Pizza nel Mondo, Alessandro Condurro (L’Antica Pizzeria da Michele) e Gino Sorbillo (Sorbillo ai Tribunali). E ancora, per le graduatorie regionali, successi per Seu Pizza Illuminati (Lazio), Da Zero (Lombardia e Basilicata), I Tigli (Veneto), L’Apogeo (Toscana), 400 Gradi (Puglia), Piano B (Sicilia).</p>
    </article>
  </body>
</html>