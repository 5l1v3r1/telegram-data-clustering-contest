<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/honda-closes-manesar-plant-as-1-500-contract-workers-continue-their-strike.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T12:59:00+00:00"/>
    <meta property="og:title" content="പത്ത് ദിവസത്തിനുള്ളില്‍ 650 ജീവനക്കാരെ പിരിച്ചു വിട്ടു; ഹോണ്ട കരാര്‍ തൊഴിലാളികള്‍ ഒരാഴ്ചയായി സമരത്തില്‍"/>
    <meta property="og:description" content="Economic Crisis Honda India ഗുരുഗ്രാം: ജീവനക്കാരെ പിരിച്ചുവിട്ടെന്നാരോപിച്ച് മനേസറിലെ ഹോണ്ട പ്ലാന്റിന് മുന്നില്‍ കരാര്‍ത്തൊഴിലാളികളുടെ സമരം തുടരുന്നു. പത്ത് ദിവസത്തിനുള്ള"/>
  </head>
  <body>
    <article>
      <h1>പത്ത് ദിവസത്തിനുള്ളില്‍ 650 ജീവനക്കാരെ പിരിച്ചു വിട്ടു; ഹോണ്ട കരാര്‍ തൊഴിലാളികള്‍ ഒരാഴ്ചയായി സമരത്തില്‍</h1>
      <address><time datetime="2019-11-12T12:59:00+00:00">12 Nov 2019, 12:59</time> by <a rel="author">ന്യൂസ് ഡെസ്‌ക്</a></address>
      <p>ഗുരുഗ്രാം: ജീവനക്കാരെ പിരിച്ചുവിട്ടെന്നാരോപിച്ച് മനേസറിലെ ഹോണ്ട പ്ലാന്റിന് മുന്നില്‍ കരാര്‍ത്തൊഴിലാളികളുടെ സമരം തുടരുന്നു. പത്ത് ദിവസത്തിനുള്ളില്‍ 650-ഓളം ജീവനക്കാരെയാണ് കാരണം വ്യക്തമാക്കാതെ ഹോണ്ട പിരിച്ചു വിട്ടത്.</p>
      <p>നവംബര്‍ അഞ്ചിന് 1500- കരാര്‍ത്തൊഴിലാളികളും ചേര്‍ന്ന് തുടങ്ങിയ സമരമാണ് ഒരാഴ്ച പിന്നിട്ടിട്ടും ലക്ഷ്യം കാണാതെ തുടരുന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>വ്യവസായ മേഖലയിലെ പ്രശ്‌നങ്ങള്‍ മൂലം പ്ലാന്റ് ജീവനക്കാരെ പിരിച്ചു വിടുകയാണെന്നും മറ്റൊരു അറിയിപ്പ് ഉണ്ടാകുന്നതു വരെ പ്ലാന്റ് അടച്ചിടുമെന്നും കാണിച്ച് മാനേജ്‌മെന്റ് തൊഴിലാളികള്‍ക്ക് നോട്ടീസ് നല്‍കിയിരുന്നു.</p>
      <p>ഇതിന് ശേഷമാണ് തങ്ങളുടെ സഹപ്രവര്‍ത്തകരുടെ തൊഴില്‍ നഷ്ടത്തില്‍ പ്രതിഷേധിച്ച് കരാര്‍ത്തൊഴിലാളികള്‍ സമരത്തിലേക്ക് നീങ്ങിയത്.</p>
      <related>
        <a href="https://www.doolnews.com/sales-volumes-almost-halving-in-the-past-four-years-honda-cars-india-japans-leading-carmaker-is-considering-to-restructure-its-manufacturing-operations.html?utm_source=doolnews&amp;utm_medium=related"/>
      </related>
      <p>തൊഴിലാളികളെ തിരികെയെടുക്കുകയോ അല്ലെങ്കില്‍ നഷ്ടപരിഹാരമായി ഓരോ വര്‍ഷത്തെയും സര്‍വീസ് കണക്കിലെടുത്ത് ഒരു ലക്ഷം രൂപ വീതം ഓരോ ജീവനക്കാരനും നല്‍കുകയോ ചെയ്യണമെന്നാണ് കരാര്‍ത്തൊഴിലാളി യൂണിയന്റെ ആവശ്യം.</p>
      <p>തൊഴിലാളി യൂണിയനും മാനേജ്‌മെന്റും തമ്മില്‍ തിങ്കളാഴ്ച നടന്ന ചര്‍ച്ച പരാജയപ്പെടുകയായിരുന്നു. ചൊവ്വാഴ്ച മാനേജ്‌മെന്റ് ഒരു തീരുമാനത്തിലെത്തുമെന്നാണ് പ്രതീക്ഷിക്കുന്നതെന്ന് കരാര്‍ത്തൊഴിലാളി യൂണിയന്‍ പ്രസിഡണ്ട് സുരേഷ് കുമാര്‍ ഗൗര്‍ പറഞ്ഞു.</p>
      <related>
        <a href="https://www.doolnews.com/japan-s-largest-two-wheeler-maker-honda-motorcycle-scooters-india-hmsi-has-said-the-industry-is-entering-into-a-prolonged-slowdown.html?utm_source=doolnews&amp;utm_medium=related"/>
      </related>
      <p>തീരുമാനമാവും വരെ സമരം തുടരുമെന്നും സുരേഷ് കുമാര്‍ വ്യക്തമാക്കി. വര്‍ഷങ്ങളായി പ്ലാന്റില്‍ ജോലി ചെയ്യുന്ന തൊഴിലാളികളെയാണ് വ്യക്തമായ കാരണം നിരത്താതെ മാനേജ്‌മെന്റ് പുറത്താക്കിയത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ഹോണ്ട മനേസര്‍ പ്ലാന്റില്‍ 1,900- സ്ഥിര തൊഴിലാളികളും 2,500 -താല്‍ക്കാലിക കരാര്‍ത്തൊഴിലാളികളുമാണുള്ളത്. സുരേഷ് കുമാര്‍ കൂട്ടിച്ചേര്‍ത്തു.</p>
      <p>എ.ഐ.ടി.യു.സി പ്രവര്‍ത്തകരും മറ്റ് ഓട്ടോമൊബൈല്‍ മേഖലകളില്‍ നിന്നുള്ള ജീവനക്കാരും സമരത്തിന് പിന്തുണ പ്രഖ്യാപിച്ച് രംഗത്തുവന്നിട്ടുണ്ട്.</p>
      <p>മേഖല നഷ്ടത്തിലായതിനാല്‍ ഓഗസ്റ്റില്‍ 700 കരാര്‍ത്തൊഴിലാളികളെ ഹോണ്ട പിരിച്ചു വിട്ടിരുന്നു. ഇന്‍ഡസ്ട്രി സാമ്പത്തികമായി തകര്‍ച്ചയിലാണെന്നും മാനേജ്‌മെന്റ് പറഞ്ഞിരുന്നു.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>