<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639592/%D8%A7%D8%B0%D8%B9%D8%A7%D9%86-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A8%D9%87-%D8%AA%D8%B1%D9%88%D8%B1-%D9%81%D8%B1%D9%85%D8%A7%D9%86%D8%AF%D9%87-%DA%AF%D8%B1%D8%AF%D8%A7%D9%86%E2%80%8C%D9%87%D8%A7%DB%8C-%D8%A7%D9%84%D9%82%D8%AF%D8%B3-%D8%AF%D8%B1-%D8%BA%D8%B2%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T12:10:00+00:00"/>
    <meta property="og:title" content="اذعان رژیم صهیونیستی به ترور فرمانده گردان‌های القدس در غزه"/>
    <meta property="og:description" content="ارتش اشغالگر صهیونیستی از عملیات هدفگیری ساختمانی خبر داد که برجسته‌ترین فرمانده جنبش جهاد اسلامی در غزه در آن حضور داشت."/>
  </head>
  <body>
    <article>
      <h1>
        <a href="https://www.bultannews.com/fa/news/639592/%D8%A7%D8%B0%D8%B9%D8%A7%D9%86-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A8%D9%87-%D8%AA%D8%B1%D9%88%D8%B1-%D9%81%D8%B1%D9%85%D8%A7%D9%86%D8%AF%D9%87-%DA%AF%D8%B1%D8%AF%D8%A7%D9%86%E2%80%8C%D9%87%D8%A7%DB%8C-%D8%A7%D9%84%D9%82%D8%AF%D8%B3-%D8%AF%D8%B1-%D8%BA%D8%B2%D9%87">اذعان رژیم صهیونیستی به ترور فرمانده گردان‌های القدس در غزه</a>
      </h1>
      <h2>ارتش اشغالگر صهیونیستی از عملیات هدفگیری ساختمانی خبر داد که برجسته‌ترین فرمانده جنبش جهاد اسلامی در غزه در آن حضور داشت.</h2>
      <address><time datetime="2019-11-12T12:10:00+00:00">12 Nov 2019, 12:10</time> by <a rel="author">بولتن نیوز | bultannews.com</a></address>
      <p><b>به گزارش <a href="https://www.bultannews.com/">بولتن نیوز</a>،</b> رسانه‌های <b>فلسطین</b>ی از هدف گرفتن منزل بهاء ابو العطا،<b> فرمانده</b> برجسته گردان‌های القدس، شاخه نظامی جهاد اسلامی توسط رژیم صهیونیستی و شهادت وی خبر دادند.</p>
      <p>گردان‌های القدس ضمن تایید خبر شهادت بهاء ابو العطا، فرمانده منطقه شرقی در پی آتش نیروهای دشمن در شرق غزه اعلام کرد: همسر ابو العطا نیز در این حمله که در محله الشجاعیه در شرق غزه روی داد، به شهادت رسیده است. پاسخ حتمی ما به این جنایت، رژیم صهیونیستی را می‌لرزاند.</p>
      <p>در عین حال وزارت بهداشت فلسطین پیش از این از شهادت یک زن و مرد و زخمی شدن دو فلسطینی دیگر در اثر حمله هوایی به شرق الشجاعیه در غزه خبر داده بود.</p>
      <p>آویخای ادرعی،‌ سخنگوی ارتش رژیم صهیونیستی نیز گفت: ساختمانی را هدف گرفتیم که رهبر برجسته جنبش جهاد اسلامی در غزه یعنی بهاء ابو العطا در آنجا حضور داشت.</p>
      <p>به گفته این سخنگو، این هدف گیری در عملیات مشترک ارتش و سازمان امنیت عمومی (شاباک) انجام شد. ادرعی افزود، بنیامین نتانیاهو، نخست وزیر دستور انجام عملیات را داد.</p>
      <p>وی در سلسله توییت‌هایی در توجیه این جنایت افزود: ابو العطا عملا بسیاری از عملیات‌های جنبش جهاد اسلامی در غزه را اجرا کرده و به منزله بمب ساعتی بود. ابو العطا همچنین مستقیما در عملیات‌ها دست داشت و تلاش‌هایی برای هدف گیری شهروندان و سربازان اسرائیلی به طرق مختلف صورت داده بود که از جمله آنها شلیک راکت، عملیات تک تیراندازی، شلیک پهپاد و غیره بود.</p>
      <p>ادرعی با اشاره به ترور بهاء ابو العطا در غزه مدعی شد: ما به طرق مختلف طی ماه‌های گذشته سعی کردیم او را از عملیات خرابکارانه بازداریم اما او به تجاوزاتش ادامه داد و ما اتاقی که ابو العطا در آنجا بود را هدف گرفتیم.</p>
      <p>سخنگوی ارتش رژیم صهیونیستی اشاره کرد: او مسؤول بسیاری از عملیات‌های خرابکارانه در سال جاری در غزه نظیر شلیک موشک به جشنواره سدروت در ۲۵ اوت ۲۰۱۹ یا شلیک راکت به سمت سدروت و منطقه اطراف غزه موسوم به "غلاف غزه" در روز یکم نوامبر ۲۰۱۹ بود.</p>
      <p>سخنگوی ارتش رژیم صهیونیستی ادعا کرده ارتش برای عملیات چند روزه و جنگ آماده است و هدف گرفتن ابو العطا به منزله هدف گرفتن بمب ساعتی بود نه به معنای بازگشت به سیاست‌های ترور.</p>
      <p>همچنین کمیته‌های مقاومت اعلام کردند، دشمن با ترور فرمانده بهاء ابو العطا مرتکب حماقتی بزرگ شد و مقاومت انتقام خون این شهید قهرمان را می‌گیرد.</p>
    </article>
  </body>
</html>