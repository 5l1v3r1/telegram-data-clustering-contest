<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Parlament_0_2342765814.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T12:38:42+00:00"/>
    <meta property="og:title" content="El Parlament rebutja cessar i reprovar Buch per la gestió dels aldarulls"/>
    <meta property="og:description" content="JxCat i ERC salven el conseller votant en contra de dues mocions de la CUP i els comuns"/>
  </head>
  <body>
    <article>
      <h1>El Parlament rebutja cessar i reprovar Buch per la gestió dels aldarulls</h1>
      <h2>JxCat i ERC salven el conseller votant en contra de dues mocions de la CUP i els comuns</h2>
      <address>
        <time datetime="2019-11-12T12:38:42+00:00">12 Nov 2019, 12:38</time>
      </address>
      <p>El Parlament ha rebutjat aquest dimarts dues mocions crítiques amb el conseller d'Interior, Miquel Buch, per la gestió que ha fet dels aldarulls que hi ha hagut les últimes setmanes arran de la sentència del Procés. En primer lloc, la cambra ha tombat una iniciativa de la CUP que instava el president de la Generalitat, Quim Torra, a cessar el conseller. Després n'ha rebutjat una altra dels comuns que volia reprovar el titular del departament d'Interior. En els dos casos, han sigut els vots de JxCat, ERC i el PSC els que han salvat el conseller.</p>
      <p>El diputat dels comuns Marc Parés ha argumentat que han portat la reprovació del conseller al Parlament per "l'estratègia totalment equivocada" que ha tingut a l'hora de dissenyar els operatius policials. La diputada cupaire Maria Sirvent ha carregat contra la posició de JxCat i ERC i els ha acusat d'oposar-se a "posar fi a la repressió".</p>
      <h3>Arguments en contra</h3>
      <p>El diputat de JxCat Ferran Roquer ha defensat la gestió de Buch i ha argumentat que la situació que ha hagut d'afrontar no és senzilla. "Quan es governa s'ha de gestionar el que hi ha al carrer i el que hi ha al carrer a vegades no es fàcil", ha exposat. ERC ha votat en el mateix sentit, però la diputada Montserrat Fornells ha assegurat que el seu partit va veure actuacions policials que no li van agradar i que els van fer sentir "perplexitat". El diputat del PSC, Carles Castillo, ha acusat els grups promotors de "buscar una causa general" contra els Mossos. Ha assenyalat que els socialistes veuen llacunes en la gestió del conseller, però que fer-lo fora no és la solució perquè consideren que, llavors, Torra posaria algú que seria "una alternativa encara més dura".</p>
      <figure>
        <a href="https://www.ara.cat/2019/10/19/politica/Interior-Miquel-Brauli-Mossos-Esquadra_2328377364_66729287_1500x1000.jpg">
          <img src="https://www.ara.cat/2019/10/19/politica/Interior-Miquel-Brauli-Mossos-Esquadra_2328377364_66729287_1500x1000.jpg"/>
        </a>
        <figcaption>El conseller d'Interior, Miquel Buch, amb el secretari general d'Interior, Brauli Duart, i el director dels Mossos d'Esquadra, Pere Ferrer / ACN</figcaption>
      </figure>
      <p>Cs i PP tampoc han avalat prescindir del conseller, tot i que no li han donat el seu suport explícit. Jean Castel (Cs) ha argumentat que el seu grup no volia posar en dubte la feina que fan els agents de la policia catalana. Esperança García (PP) ha assegurat que la CUP i el comuns són "l'esquerra de caviar" que té "prejudicis" contra els cossos policials. Aquestes votacions sobre Buch s'han fet el mateix dia que el Govern <a href="https://www.ara.cat/politica/Govern-investigacio-protestes-sentencia-Suprem_0_2342765817.html">ha anunciat la proposta del pla de treball</a> de la comissió d'investigació sobre les protestes per la sentència.</p>
      <figure>
        <img src="https://www.ara.cat/2019/11/12/politica/consellera-Presidencia-Meritxell-Budo-imatge_2342775805_67324784_117x66.jpg"/>
      </figure>
      <p>
        <a href="https://www.ara.cat/politica/Govern-investigacio-protestes-sentencia-Suprem_0_2342765817.html">El Govern proposa el pla de treball de la comissió d'investigació sobre les protestes per la sentència</a>
      </p>
      <h3>Sense disciplina de vot</h3>
      <p>Tant la moció de la CUP com la dels comuns estaven formades per diversos punts i en el grup d'ERC s'ha trencat la disciplina de vot. Els diputats del grup republicà Antoni Castellà i Titón Laïlla, tots dos de Demòcrates de Catalunya, s'han abstingut en lloc de votar-hi en contra. Es tracta d'un partit que ha estat crític amb Buch i que n'ha arribat a demanar la dimissió. ERC també ha tingut dues diputades més que s'han desmarcat. En la moció del cessament a Buch, Gemma Espigares s'ha abstingut i, en la de la reprovació, Rut Ribas hi ha votat a favor. A Twitter, Ribas ha justificat que "els abusos policials no poden quedar impunes". </p>
      <figure>
        <iframe data-src="https://twitter.com/RutRibas/status/1194238741482749953?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El diputat socialista Carles Castillo ha votat a favor de reprovar el conseller, malgrat que en la seva intervenció al ple s'hi havia mostrat en contra. Fonts socialistes consultades per l'ARA asseguren que s'ha equivocat a l'hora de votar.</p>
      <h3>ERC i JxCat es divideixen</h3>
      <p>En algunes votacions també s'ha produït una divisió entre els dos socis de Govern, JxCat i ERC. Per exemple, JxCat ha votat en contra que la Generalitat faci pública la instrucció que regula l'ús de projectils viscoelàstics de precisió (foam) per part dels Mossos, mentre que els republicans hi han votat a favor. La iniciativa ha quedat rebutjada.</p>
      <figure>
        <iframe data-src="https://twitter.com/centre_IRIDIA/status/1194233044858802178?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Més enllà de la crítica al conseller, la moció dels comuns incloïa altres demandes, com per exemple "evitar que es repeteixin les agressions policials a la premsa de les últimes setmanes", que s'ha aprovat per unanimitat. També ha prosperat un altre punt que demanava que la identificació dels agents policials que desenvolupen funcions d'ordre públic "sigui visible per davant i per darrere" de l'uniforme, inclòs el casc, i "des d'una distància de seguretat i amb un codi curt i fàcil de recordar". El centre de drets humans Irídia ha celebrat la decisió perquè és "una victòria de la societat civil contra la violència institucional". </p>
      <h3>Bales de goma i la tècnica del carrusel</h3>
      <p>Els dos partits del Govern també s'han dividit en una votació sobre el <i>carrusel</i>. La moció dels comuns volia que el Parlament instés a la Generalitat a que els Mossos no utilitzin en "cap cas la tècnica policial de dispersió coneguda com a <i>carrusel</i>, consistent en dirigir-se contra les persones amb vehicles policials a tota velocitat". S'ha rebutjat perquè JxCat, Cs, el PSC i el PP hi han votat en contra, mentre que ERC, els comuns i la CUP ho han fet a favor. On sí que han coincidit els dos socis del Govern és en exigir que les forces i cossos de seguretat de l'Estat, en cas d'actuar a Catalunya en coordinació amb els Mossos, "no utilitzin les bales de goma". </p>
    </article>
  </body>
</html>