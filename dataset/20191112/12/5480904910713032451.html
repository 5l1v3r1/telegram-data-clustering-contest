<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/olomoucka-up-ocenila-predni-osobnosti-za-rozvoj-demokracie/1820080?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T12:55:00+00:00"/>
    <meta property="og:title" content="Olomoucká UP ocenila přední osobnosti za rozvoj demokracie"/>
    <meta property="og:description" content="Olomouc - Univerzita Palackého dnes ocenila 14 osobností z Česka, Slovenska a Rakouska za rozvoj demokracie a boj proti totalitnímu režimu. Pamětní medaili v sále Arcibiskupského paláce dostali lidé činní v době sametové revoluce. Ocenění si odnesl politik a hradní kancléř Karel Schwarzenberg, hudebník Michael Kocáb, který na počátku 90. let inicioval a dohlížel na odchod sovětských vojsk, slovenská diplomatka a herečka Magda Vášáryová nebo rakouský politolog Erhard Busek a další."/>
  </head>
  <body>
    <article>
      <h1>Olomoucká UP ocenila přední osobnosti za rozvoj demokracie</h1>
      <address><time datetime="2019-11-12T12:55:00+00:00">12 Nov 2019, 12:55</time> by <a rel="author" href="http://www.ctk.cz/" target="_blank">ČTK</a></address>
      <p>Olomouc - Univerzita Palackého dnes ocenila 14 osobností z Česka, Slovenska a Rakouska za rozvoj demokracie a boj proti totalitnímu režimu. Pamětní medaili v sále Arcibiskupského paláce dostali lidé činní v době sametové revoluce. Ocenění si odnesl politik a hradní kancléř Karel Schwarzenberg, hudebník Michael Kocáb, který na počátku 90. let inicioval a dohlížel na odchod sovětských vojsk, slovenská diplomatka a herečka Magda Vášáryová nebo rakouský politolog Erhard Busek a další.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573555865_P201911120441701.jpg"/>
        </figure>
        <figure>
          <img src="https://i3.cn.cz/6/1573555884_P201911120442301.jpg"/>
        </figure>
        <figure>
          <img src="https://i3.cn.cz/6/1573555987_P201911120445301.jpg"/>
        </figure>
        <figure>
          <img src="https://i3.cn.cz/6/1573556276_P201911120452401.jpg"/>
        </figure>
        <figure>
          <img src="https://i3.cn.cz/6/1573556718_P201911120464101.jpg"/>
        </figure>
        <figure>
          <img src="https://i3.cn.cz/6/1573556822_P201911120466301.jpg"/>
        </figure>
        <figure>
          <img src="https://i3.cn.cz/6/1573557095_P201911120473901.jpg"/>
        </figure>
        <figure>
          <img src="https://i3.cn.cz/6/1573557114_P201911120474601.jpg"/>
        </figure>
        <figure>
          <img src="https://i3.cn.cz/6/1573557358_P201911120478501.jpg"/>
        </figure>
        <figure>
          <img src="https://i3.cn.cz/6/1573558456_P201911120501801.jpg"/>
        </figure>
        <figure>
          <img src="https://i3.cn.cz/6/1573558730_P201911120507801.jpg"/>
        </figure>
        <figure>
          <img src="https://i3.cn.cz/6/1573558762_P201911120509401.jpg"/>
        </figure>
        <figure>
          <img src="https://i3.cn.cz/6/1573560320_vh-auto.jpg"/>
        </figure>
        <figure>
          <img src="https://i3.cn.cz/6/1573560605_vh-auto-bolek.JPG"/>
        </figure>
        <figure>
          <img src="https://i3.cn.cz/6/1573560957_vh-auto-musil.JPG"/>
        </figure>
        <figure>
          <img src="https://i3.cn.cz/6/1573561043_vh-auto-sverak.jpg"/>
        </figure>
      </slideshow>
      <p>Většina osobností si přišla pro ocenění osobně. "Jsem velice vděčný a vážím si toho, že po 30 letech právě tato univerzita vzpomíná na to, co bylo v našich životech z hlediska společenského nejdůležitější a co je nepřekonatelné a to, že jsme se zbavili moderní formy otroctví," uvedl Kocáb. Vašáryová při převzetí ocenění vzpomínala na to, jak na zdejší akademickou půdu jezdila před 30 lety debatovat s olomouckými studenty. "Byly to vřelé diskuse a nikdy na to nezapomenu," uvedla.</p>
      <p>Za celoživotní aktivity na ochranu lidských práv získala pamětní medaili ombudsmanka a mluvčí Charty 77 Anna Šabatová, ocenění si odnesla právnička a soudkyně Eliška Wagnerová či eurokomisařka Věra Jourová. Univerzita ocenila za významnou studentskou roli při sametové revoluci Šimona Pánka, který byl jako studentský aktivista vůdcem několika stávek proti režimu.</p>
      <p>Pro přítomné bylo ocenění ctí. "Je to pocta, kterou si opravdu nezasloužím, a to z prostého důvodu. Cokoliv jsem za poslední desetiletí dělal, dělal jsem to s takovou radostí, že to byla dostatečná odměna. Ostatně jsem za to byl povinován výchovou svého otce a tradicí naší rodiny," uvedl Karel Schwarzenberg, z šlechtického rodu svázaného zejména s jižními Čechami.</p>
      <p>S pokorou za všechny olomoucké divadelníky a studenty, kteří se před 30 lety zasloužili o návrat demokracie převzala ocenění herečka Ivana Plíhalová, pamětní medaili získal i první polistopadový rektor olomoucké univerzity Josef Jařab. Univerzita ocenila také za vytrvalost v boji s komunistickými represemi sestru bratří Mašínů Zdenu Mašínovou a za významné disidentské aktivity signatáře Charty 77 a bývalého ministra vnitra Tomáše Hradílka, ocenění získal i olomoucký rodák, hudebník, skladatel a písničkář Jaroslav Hutka.</p>
      <p>Rektor Jaroslav Miller dnes uvedl, že je olomoucká univerzita označována "za nejvíce havlovskou univerzitu". "Myšleno je to pejorativně, ale mě to vždy zahřálo u srdce. Protože pořád, zdvořile, tvrdošíjně a idealisticky lpíme na tom jednoduchém cíli, že pravda a láska, doprčic, musí zase jednou zvítězit," uvedl rektor Miller.</p>
      <p>Oceněníje součástí listopadových oslav 30. výročí sametové revoluce v Olomouci. Historické události připomínají ve městě besed či výstavy. Akce vyvrcholí společným happeningem města a univerzity 17. listopadu na Palachově náměstí. V ten den se rozezní zvony v katedrále a ve všech olomouckých kostelech.</p>
    </article>
  </body>
</html>