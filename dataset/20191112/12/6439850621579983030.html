<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460248/%E0%A6%8F%E0%A6%AB%E0%A6%86%E0%A6%B0-%E0%A6%9F%E0%A6%BE%E0%A6%93%E0%A7%9F%E0%A6%BE%E0%A6%B0%E0%A7%87-%E0%A6%85%E0%A6%97%E0%A7%8D%E0%A6%A8%E0%A6%BF%E0%A6%95%E0%A6%BE%E0%A6%A3%E0%A7%8D%E0%A6%A1-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A7%87%E0%A6%A6%E0%A6%A8-%E0%A7%A7%E0%A7%A7-%E0%A6%A1%E0%A6%BF%E0%A6%B8%E0%A7%87%E0%A6%AE%E0%A7%8D%E0%A6%AC%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-12T12:54:00+00:00"/>
    <meta property="og:title" content="এফআর টাওয়ারে অগ্নিকাণ্ড ॥ প্রতিবেদন ১১ ডিসেম্বর"/>
    <meta property="og:description" content="অনলাইন রিপোর্টার ॥ রাজধানীর বনানীর এফআর টাওয়ারে অগ্নিকাণ্ডের ঘটনায় করা মামলায় ভবনের বর্ধিত অংশের মালিক তাসভীর-উল-ইসলামসহ তিনজনের বিরুদ্ধে তদন্ত প্রতিবেদন দাখিলের জন্য ১১ ডিসেম্বর দিন ধার্য করেছেন আদালত। মঙ্গলবার মামলার তদন্ত প্রতিবেদন দাখিলের দিন ধার্য ছিল। তবে মামলার তদন্তকারী কর্মকর্তা প্রতিবেদন দাখিল না করায় ঢাকা মহানগর ..."/>
  </head>
  <body>
    <article>
      <h1>এফআর টাওয়ারে অগ্নিকাণ্ড ॥ প্রতিবেদন ১১ ডিসেম্বর</h1>
      <address>
        <time datetime="2019-11-12T12:54:00+00:00">12 Nov 2019, 12:54</time>
      </address>
      <figure>
        <img src="http://www.dailyjanakantha.com/files/201911/1573566799_17.jpg"/>
      </figure>
      <p>অনলাইন রিপোর্টার ॥ রাজধানীর বনানীর এফআর টাওয়ারে অগ্নিকাণ্ডের ঘটনায় করা মামলায় ভবনের বর্ধিত অংশের মালিক তাসভীর-উল-ইসলামসহ তিনজনের বিরুদ্ধে তদন্ত প্রতিবেদন দাখিলের জন্য ১১ ডিসেম্বর দিন ধার্য করেছেন আদালত।</p>
      <p>মঙ্গলবার মামলার তদন্ত প্রতিবেদন দাখিলের দিন ধার্য ছিল। তবে মামলার তদন্তকারী কর্মকর্তা প্রতিবেদন দাখিল না করায় ঢাকা মহানগর হাকিম দেবদাস চন্দ্র অধিকারী প্রতিবেদন দাখিলের জন্য নতুন ওই দিন ধার্য করেন।</p>
      <p>মামলার অভিযোগ থেকে জানা যায়, গত ২৮ মার্চ বনানীর কামাল আতাতুর্ক অ্যাভিনিউয়ের পাশের ১৭ নম্বর সড়কে ফারুক রূপায়ণ (এফআর) টাওয়ারের ভয়াবহ আগুনে ঘটনাস্থলে ২৫ জন ও হাসপাতালে একজন নিহত হন। আহত হন ৭৩ জন।</p>
      <p>পরে ৩০ মার্চ এফআর টাওয়ারের অগ্নিকাণ্ডের ঘটনায় বনানীর পুলিশ ফাঁড়ির ইনচার্জ এসআই মিল্টন দত্ত বাদী হয়ে এ মামলা করেন।</p>
      <p>মামলার অভিযোগে বলা হয়, আসামিরা অসৎ উদ্দেশ্যে পরস্পর যোগসাজশে মানুষের জানমালের ক্ষতি, অবহেলা ও তাচ্ছিল্যপূর্ণ কার্যকলাপের ফলে অপরাধজনক অগ্নিকাণ্ডে মানুষের প্রাণহানি, মারাত্মক জখমসহ সম্পদের ক্ষতিসাধন করে।</p>
      <p>মামলার আসামিরা হলেন- ভবনের বর্ধিত অংশের মালিক তাসভীর-উল-ইসলাম, জমির মালিক প্রকৌশলী এস এম এইচ আই ফারুক ও রূপায়ণ গ্রুপের চেয়ারম্যান লিয়াকত আলী খান। এছাড়া এফআর টাওয়ারের ব্যবস্থাপনা কমিটির নেতাসহ অজ্ঞাতনামা আসামি করা হয়।</p>
    </article>
  </body>
</html>