<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/gorakhpur/story-police-sent-to-jail-for-marrying-a-minor-after-kidnapping-2845494.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T12:56:24+00:00"/>
    <meta property="og:title" content="अपहरण के बाद नाबालिग से शादी में पुलिस ने भेजा जेल"/>
    <meta property="og:description" content="पांच माह पूर्व लापता हुई युवती और युवक को पुलिस ने मंगलवार को जिंदा बरामद कर उनकी हत्या की आशंकाओं की गुत्थी तो सुलझा दी। पर यह नहीं पता चला कि जिन दो शवों को उनकी लाश बताई जा रही थी आखिर वह किसकी..."/>
  </head>
  <body>
    <article>
      <h1>अपहरण के बाद नाबालिग से शादी में पुलिस ने भेजा जेल</h1>
      <address><time datetime="2019-11-12T12:56:24+00:00">12 Nov 2019, 12:56</time> by <a rel="author">चौरीचौरा हिन्दुस्तान संवाद,गोरखपुर</a></address>
      <p>पांच माह पूर्व लापता हुई युवती और युवक को पुलिस ने मंगलवार को जिंदा बरामद कर उनकी हत्या की आशंकाओं की गुत्थी तो सुलझा दी। पर यह नहीं पता चला कि जिन दो शवों को उनकी लाश बताई जा रही थी आखिर वह किसकी थी? मंगलवार को पुलिस ने आरोपी युवक को अपहरण की धारा में कोर्ट में पेश कर उसे जेल भेज दिया। मिली युवती को नारी निकेतन में रखा गया है। युवती के नाबालिग होने की जांच की जा रही है। ऐसा होने पर युवक पर दर्ज मुकदमें में रेप और पोक्सो एक्ट की धारा भी बढ़ाई जाएगी।</p>
      <p>
        <b>-पांच माह पूर्व प्रेम संबंध में एक छात्रा को लेकर फरार हुआ था हिम्मत सिंह<br/>-गांव के पोखरे में एक युवती की लाश मिलने पर जताई जा रही थी हत्या की आशंका<br/>-आशंका की पुष्टि के लिए पुलिस ने लिया था लड़की के परिजनों का डीएनए सैंपल</b>
      </p>
      <p>सीओ रचना मिश्रा ने दोनों की बरामदगी की जानकारी देते हुए बताया कि चौरीचौरा रेलवे स्टेशन के पास से अपहृत युवती व अपहर्ता को बरामद किया गया है। उन्होंने बताया कि 6 जुलाई 2019 को क्षेत्र के एक गांव की युवती गायब हो गई थी। युवती के पिता ने सरैया चीनी मिल कॉलोनी निवासी सरदार हिम्मत सिंह उर्फ भोला के खिलाफ अपहरण का केस दर्ज कराया था। हिम्मत सिंह भी अपने घर से लापता था।<br/>केस दर्ज होने के बाद बीते 18 जुलाई को युवती के गांव के पोखरे से लापता  युवती के हुलिए से मिलता जुलता एक शव बरामद हुआ। शव का चेहरा खराब हो गया था। पहले तो परिजनों ने शव की पहचान लापता युवती के रूप में किया हालांकि बाद में इंकार कर दिया। पुलिस ने शिनाख्त कराने के लिए परिवार का डीएनए सैंपल कराया था। उधर पीपीगंज में रेलवे ट्रैक पर एक युवक की लाश मिली उसका हुलिया भी हिम्मत सिंह से मिलती जुलती थी। चर्चा यही शुरू हुई कि दोनों की हत्या कर लाश फेंकी गई है। पुलिस ने डीएनए के आधार पर पहचान की कोशिश शुरू की। अभी डीएनए रिपोर्ट नहीं आया था इस बीच सोशल मीडिया के जरिये दोनों के जिंदा होने की जानकारी मिली। सर्विलांस की मदद से पुलिस ने उनके ठिकाने की पहचान की।<br/>प्रभारी निरीक्षक राजू सिंह ने एसआई प्रह्लाद गौंड के साथ कांस्टेबल हरिकेश नाथ यादव, अर्चना यादव, रानी प्रजापति की टीम बनाकर उनकी तलाश में भेजा था। सीओ ने बताया कि टीम ने उनका पीछा किया तो वे पंजाब से भाग कर गोरखपुर आ गए। मंगलवार की सुबह चौरीचौरा रेलवे स्टेशन पर उन्हें दबोच लिया गया। पुलिस ने गिरफ्तार आरोपी युवक सरदार हिम्मत सिंह उर्फ भोला को अपहरण के आरोप में कोर्ट में पेश किया जहां से उसे जेल भेज दिया गया। वहीं युवती को आशा ज्योति केंद्र भेजा गया है। पुलिस की जांच में पता चला है कि युवती नाबालिग है। पुलिस उसकी डॉक्टरी परीक्षण व बयान के बाद रेप व पाक्सो एक्ट की भी धारा बढ़ाने की तैयारी में है।</p>
    </article>
  </body>
</html>