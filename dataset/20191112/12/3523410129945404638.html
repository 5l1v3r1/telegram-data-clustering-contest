<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639599/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D9%86%D8%A8%D8%B1%D8%AF%DA%AF%D8%A7%D9%87-%D8%B5%D8%A7%D8%AF%D8%B1%DA%A9%D9%86%D9%86%D8%AF%DA%AF%D8%A7%D9%86-%D9%86%D9%81%D8%AA-%D8%B1%D9%88%D8%B3%DB%8C%D9%87-%D9%88-%D8%B9%D8%B1%D8%A8%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T12:18:00+00:00"/>
    <meta property="og:title" content="بزرگترین نبردگاه صادرکنندگان نفت روسیه و عربستان"/>
    <meta property="og:description" content="جنگ برای داشتن سهم بیشتری از تقاضای چین برای نفت در سال ۲۰۲۰ میان عربستان سعودی و روسیه احتمالا در هفته‌های آینده داغ می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/639599/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D9%86%D8%A8%D8%B1%D8%AF%DA%AF%D8%A7%D9%87-%D8%B5%D8%A7%D8%AF%D8%B1%DA%A9%D9%86%D9%86%D8%AF%DA%AF%D8%A7%D9%86-%D9%86%D9%81%D8%AA-%D8%B1%D9%88%D8%B3%DB%8C%D9%87-%D9%88-%D8%B9%D8%B1%D8%A8%D8%B3%D8%AA%D8%A7%D9%86">بزرگترین نبردگاه صادرکنندگان نفت روسیه و عربستان</a>
      </h1>
      <h2>جنگ برای داشتن سهم بیشتری از تقاضای چین برای نفت در سال ۲۰۲۰ میان عربستان سعودی و روسیه احتمالا در هفته‌های آینده داغ می‌شود.</h2>
      <address><time datetime="2019-11-12T12:18:00+00:00">12 Nov 2019, 12:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>پالایشگاه‌های دولتی</b> چین تمایل دارند <b>قراردادهای تامین نفت</b> با عربستان سعودی برای سال ۲۰۲۰ را تمدید کنند؛ در حالی که پالایشگاه‌های مستقل همچنان نفت سیبری را ترجیح می‌دهند.</p>
      <p>چین در سال‌های اخیر برای تامین خوراک پالایشگاه‌های نفت خود به نفت عربستان سعودی و روسیه متکی بوده و جایگاه بزرگترین صادرکننده نفت به چین که بزرگترین مصرف کننده انرژی آسیا است، مداوم بین این دو تولیدکننده جا به جا می‌شود.</p>
      <p>روسیه در سال ۲۰۱۸ برنده بود و چین مجموعا ۷۱.۵۹ میلیون تن نفت از این کشور وارد کرد که بیش از ۵۶.۷۳ میلیون تن واردات از سوی عربستان سعودی بود.</p>
      <p>با این حال عربستان سعودی در سه ماهه اول سال ۲۰۱۹ موقعیت صادرکننده برتر به چین را حفظ کرد و طبق آمار اداره کل گمرک چین، این کشور ۵۹.۷۱ میلیون تن عربستان سعودی را در فاصله ژانویه تا سپتامبر در مقایسه با ۵۵.۶۹ میلیون تن نفت روسیه وارد کرد.</p>
      <p>منابع صنعتی و بازار می‌گویند پیش بینی این که کدام یک از این دو تولیدکننده عنوان صادرکننده برتر به چین را در سال ۲۰۲۰ کسب خواهد کرد، دشوار است زیرا بشکه‌های نفت سعودی و روسی عمده‌ترین خوراک پالایشگاه‌های دولتی و خصوصی چین مانده‌اند و بخش زیادی از واردات آنها را تشکیل می‌دهند. تنها تفاوت قابل توجه این است که شرکت‌های دولتی چین، نفت عربستان و شرکتهای خصوصی نفت روسیه را ترجیح می‌دهند.</p>
      <p>عربستان سعودی سریع دست به کار شده و قراردادهای تامین نفت را برای سال ۲۰۲۰ امضا کرده است. یکی از قابل توجه ترین قراردادهایی که در هفته‌های اخیر امضا شد، قرارداد پالایشگاه نورینکو هواجین در استان لیااونینگ برای واردات ۱۰ میلیون بشکه نفت از آرامکوی سعودی در سال ۲۰۲۰ بود.</p>
      <p>یک منبع آگاه در این شرکت به "اس اند پی گلوبال پلاتس" گفت: حجم قرارداد خرید برای سال ۲۰۲۰ نسبت به قرارداد امسال تغییری نداشته و گریدهای نفتی که سال میلادی آینده خریداری می‌شوند عمدتا شامل گریدهای سبک "عرب لایت" و "عرب اکسترا لایت" هستند اما در صورت لزوم این گریدها می‌توانند تغییر داده شوند.</p>
      <p>این پالایشگاه حدود ۸۰۰ هزار بشکه نفت "عرب اکسترا لایت" را در نوامبر و یک میلیون بشکه را برای دسامبر خریداری کرد که احتمالا آخرین محموله برای پایان قرارداد تامین سال ۲۰۱۹ خواهد بود.</p>
      <p>از مجموع قرارداد تامین نفت برای سال ۲۰۱۹، "عرب اکسترا لایت" حدود ۹۰ درصد و گرید نفتی سنگین "عرب هوی" تنها یک میلیون بشکه را به خود اختصاص داد.</p>
      <p>گرید "عرب اکسترا لایت" چگالی حدود ۳۴ API و سولفور ۱.۸ درصد دارد در حالی که "عرب هوی، چگالی حدود ۲۷ API و سولفور حدود ۲.۵ درصد دارد.</p>
      <p>به گفته منابع آگاه، نفت عربستان، حدود ۲۰ درصد از کل واردات نورینوکو هواجین در سال آینده خواهد بود و باقی از سایر تولیدکنندگان خاورمیانه، غرب آفریقا و روسیه تامین می‌شود.</p>
      <p>تقاضا برای نفت اسپوی روسیه</p>
      <p>پالایشگاه‌های مستقل چینی احتمالا به دلیل نزدیکی مکانی و بازدهی خوب، علاقه زیادی برای نفت اسپوی روسیه نشان می‌دهند.</p>
      <p>اختلاف قیمت نفت اسپو نسبت به نفت دوبی در اواسط اکتبر به رکورد حدود ۹ دلار در هر بشکه رسید که گویای تقاضای بالای پالایشگاه‌های مستقل چینی برای این گرید شیرین متوسط بود.</p>
      <p>پالایشگاه‌های چینی متعدد و همچنین سایر خریداران آسیایی اخیرا به دلیل افزایش هزینه‌های لجستیکی به خرید نفت روسیه روی آورده‌اند. نرخ جهانی حمل بار در نیمه دوم اکتبر پس از تحریمهای آمریکا علیه شرکت "کاسکو شیپینگ" چین، رشد سرسام آوری پیدا کرد.</p>
      <p>بعلاوه انتظار می‌رود پالایشگاه‌های مستقل چینی خرید نفت اسپو را در سه ماهه چهارم و سه ماهه اول سال ۲۰۲۰ افزایش دهند زیرا یک خوراک مورد ترجیح برای تولید گازوییل در زمستان است.</p>
      <p>بر اساس گزارش پلاتس، بخش پالایش نفت مستقل چین در فاصله ژانویه تا اکتبر ۱۸.۱۱ میلیون تن نفت اسپو دریافت کرد که بسیار بالاتر از ۴.۹۵ میلیون تن نفت عرب مدیوم عربستان سعودی در همین مدت بود.</p>
    </article>
  </body>
</html>