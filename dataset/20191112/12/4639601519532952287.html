<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/society/eyelpidon-profylakisteoi-oi-tis-epanastatikis-aytoamynas-epeisodia-el-as-anarxikon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T12:35:16+00:00"/>
    <meta property="og:title" content="Ευελπίδων: Προφυλακιστέοι οι της «Επαναστατικής Αυτοάμυνας» – επεισόδια ΕΛ.ΑΣ – αναρχικών"/>
    <meta property="og:description" content="Ένταση επικρατεί αυτή την ώρα έξω από τα δικαστήρια της Ευελπίδων μεταξύ αναρχικών και αστυνομίας"/>
  </head>
  <body>
    <article>
      <h1>Ευελπίδων: Προφυλακιστέοι οι της «Επαναστατικής Αυτοάμυνας» – επεισόδια ΕΛ.ΑΣ – αναρχικών</h1>
      <h2>Ένταση επικρατεί αυτή την ώρα έξω από τα δικαστήρια της Ευελπίδων μεταξύ αναρχικών και αστυνομίας</h2>
      <address><time datetime="2019-11-12T12:35:16+00:00">12 Nov 2019, 12:35</time> by <a rel="author">ΤοΒΗΜΑ Team</a></address>
      <p>Προφυλακιστέοι με σύμφωνη γνώμη ανακριτή και εισαγγελέα κρίθηκαν αμέσως μετά τις απολογίες του οι δύο συλληφθέντες ως μέλη της Επαναστατική Αυτοάμυνας.</p>
      <p>Την ίδια ώρα ένταση επικρατεί έξω από τα δικαστήρια της Ευελπίδων μεταξύ αναρχικών και αστυνομίας.</p>
      <p>
        <a href="https://www.in.gr/2019/11/12/politics/tzanakopoulos-gia-proanakritiki-tha-yperaspistoume-ti-syntagmatiki-nomimotita/">Τζανακόπουλος για Προανακριτική : Θα υπερασπιστούμε τη συνταγματική νομιμότητα</a>
      </p>
      <p>Σύμφωνα με όσα έχουν γίνει, μέχρι στιγμής, γνωστά αναρχικοί βρέθηκαν στα δικαστήρια ώστε να εκφράσουν την συμπαράστασή τους στους δύο συλληφθέντες.</p>
      <p>Οι αλληλέγγυοι περίμεναν την ολοκλήρωση της διαδικασίας και όταν οι αστυνομικοί ετοιμάζονταν να βγάλουν τους κατηγορουμένους, ξέσπασαν επεισόδια.</p>
      <p>Οι αστυνομικοί, σύμφωνα πάντα με την ίδια πηγή, έκαναν χρήση χειροβομβίδων κρότου – λάμψης.</p>
      <h3>Στον ανακριτή οι συλληφθέντες</h3>
      <p>Υπό ισχυρά αστυνομικά μέτρα ξεκίνησαν νωρίτερα οι απολογίες  των δύο κατηγορουμένων για συμμετοχή στην τρομοκρατική οργάνωση «Επαναστατική Αυτοάμυνα» που συνελήφθησαν το Σάββατο μετά από μεγάλη επιχείρηση της Αντιτρομοκρατικής.</p>
      <p>Οι κατηγορούμενοι 41 και 45 ετών αντίστοιχα, όπως και δύο ακόμη θεωρούμενα μέλη της οργάνωσης που αναζητά η αστυνομία, είναι αντιμέτωποι με βαρύτατο κατηγορητήριο που περιλαμβάνει τρία κακουργήματα και πέντε πλημμελήματα που αφορούν τρομοκρατικές πράξεις, αλλά και κατοχή εκρηκτικών και όπλων.</p>
      <p>Συγκεκριμένα, η ποινική δίωξη που ασκήθηκε σε βάρος τους αφορά στην τέλεση των εξής αδικημάτων: τρομοκρατικές πράξεις από κοινού και κατ´ εξακολούθηση, τρομοκρατική οργάνωση με την επιβαρυντική περίσταση της κατοχής εκρηκτικών υλών, διακεκριμένη περίπτωση όπλων (κακουργήματα).</p>
      <p>Ακόμη ποινική δίωξη ασκήθηκε και για κατασκευή και κατοχή εκρηκτικών υλών, παράνομη οπλοφορία, παράνομη οπλοχρησία, παράνομη οπλοκατοχή και προμήθεια και κατοχή ναρκωτικών (πλημμελήματα).</p>
      <p>Σε βάρος των δύο συλληφθέντων είχε εκδοθεί ένταλμα σύλληψης για ληστεία σε κατάστημα στο Χολαργό στις 21 Οκτωβρίου 2019, το οποίο εκτελέστηκε κατά την προσαγωγή στην εισαγγελία το περασμένο Σάββατο.</p>
      <h3>Στη δημοσιότητα τα στοιχεία ταυτότητας των κατηγορούμενων</h3>
      <p>Στο μεταξύ, η Ελληνική Αστυνομία έδωσε στη δημοσιότητα τα στοιχεία των τριών ατόμων που κατηγορούνται για συμμετοχή στην τρομοκρατική οργάνωση «Επαναστατική Αυτοάμυνα» έδωσε στη δημοσιότητα η Ελληνική Αστυνομία μετά από σχετική Εισαγγελική Διάταξη.</p>
      <p>Πρόκειται για τους δύο συλληφθέντες καθώς και για τον 46χρονο που καταζητείται και σύμφωνα με την Αστυνομία έχει τραυματιστεί στο πόδι κατά την διάρκεια της ληστείας στον Χολαργό όταν εκπυρσοκρότησε το καλάσνικοφ που είχε με τον συνεργό του.</p>
      <p>Άλλωστε το συγκεκριμένο περιστατικό στάθηκε και η αφορμή προκειμένου η Αντιτρομοκρατική να φτάσει στα ίχνη τους και στον εντοπισμό της γιάφκας στον Χολαργό όπου εντοπίστηκαν τα όπλα της «Επαναστατικής Αυτοάμυνας».</p>
      <h3>Σύμφωνα με την ανακοίνωση της Αστυνομίας</h3>
      <p>Δίνονται στη δημοσιότητα, κατόπιν σχετικής Διάταξης της Εισαγγελίας Πρωτοδικών Αθηνών, τα στοιχεία ταυτότητας και οι φωτογραφίες των κατωτέρω τριών ατόμων:</p>
      <p>1. ΣΤΑΘΟΠΟΥΛΟΣ Ευάγγελος του Κωνσταντίνου και της Αγγελικής, που γεννήθηκε την 09-10-1978 στην Αθήνα Αττικής.</p>
      <p>Ο προαναφερόμενος συνελήφθη την 08-11-2019 από την Αντιτρομοκρατική Υπηρεσία</p>
      <p>2. ΜΠΑΚΑΣ Διονύσιος του Χρήστου και της Ελένης, που γεννήθηκε την 11-05-1974 στην Αθήνα Αττικής.</p>
      <p>Ο προαναφερόμενος συνελήφθη ομοίως την 08-11-2019 από την Αντιτρομοκρατική Υπηρεσία</p>
      <p>3. ΧΑΤΖΗΒΑΣΙΛΕΙΑΔΗΣ Δημήτριος του Βίκτωρα και της Νίκης, που γεννήθηκε την 14-02-1973 στην Αθήνα Αττικής, ο οποίος αναζητείται για την ίδια υπόθεση.</p>
      <p>
        <b>
          <a href="http://www.astynomia.gr/index.php?option=ozo_content&amp;lang=%27..%27&amp;perform=view&amp;id=90776&amp;Itemid=2364&amp;lang=">Δείτε ΕΔΩ τις φωτογραφίες </a>
        </b>
      </p>
      <p>Όπως αναφέρεται στην ίδια ανακοίνωση «η συγκεκριμένη δημοσιοποίηση χρονικής διάρκειας έξι (6) μηνών, σύμφωνα με τη σχετική Εισαγγελική Διάταξη, κρίνεται ως απολύτως αναγκαία, χάριν της προστασίας του κοινωνικού συνόλου και προς ευχερέστερη πραγμάτωση της αξίωσης της Πολιτείας, για τον κολασμό των διωκόμενων εγκλημάτων αλλά και προς ανακάλυψη των στοιχείων ταυτότητας λοιπών συνεργών στην εν λόγω υπόθεση.</p>
      <p>Στο πλαίσιο αυτό παρακαλείται όποιος πολίτης γνωρίζει οτιδήποτε σχετικά με τα παραπάνω πρόσωπα, να επικοινωνήσει στους αριθμούς κλήσης 1014 και 10414 της Διεύθυνσης Αντιμετώπισης Ειδικών Εγκλημάτων Βίας (Αντιτρομοκρατικής Υπηρεσίας). Σημειώνεται ότι εξασφαλίζεται η ανωνυμία και το απόρρητο της επικοινωνίας».</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>