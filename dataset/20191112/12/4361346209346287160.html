<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/ujabb-fordulat-a-karacsony-fele-dizelauto-kitiltasi-botranyban/186441"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-12T12:17:00+00:00"/>
    <meta property="og:title" content="Újabb fordulat a Karácsony-féle dízelautó kitiltási botrányban"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Újabb fordulat a Karácsony-féle dízelautó kitiltási botrányban</mark>
      </h1>
      <address><time datetime="2019-11-12T12:17:00+00:00">12 Nov 2019, 12:17</time> by <a rel="author">Bors</a></address>
      <p>
        <b><b>Nem csak a dízel-, hanem a gépjárművek nagy részét kitiltaná Karácsony Gergely Budapest egyes területeiről, az ellenzéki főpolgármester ugyanis alacsony kibocsátású zónákat hozna létre a fővárosban. Jelenleg a személygépkocsik 30 százaléka, a buszok és a teherautók mintegy 90 százaléka dízelüzemű.</b> </b>
        <b>
          <br/>
          <b>Nem csak a dízel-, hanem a gépjárművek nagy részét kitiltaná Karácsony Gergely Budapest egyes területeiről, az ellenzéki főpolgármester ugyanis alacsony kibocsátású zónákat hozna létre a fővárosban. Jelenleg a személygépkocsik 30 százaléka, a buszok és a teherautók mintegy 90 százaléka dízelüzemű.</b>
        </b>
      </p>
      <p><b>Bár Budapest ellenzéki főpolgármestere korábban azt mondta, hogy egyelőre nem tervezik a dízelautók kitiltását Budapestről – erről szerinte tíz év múlva lehet szó –, azonban most egy újabb javaslatot ismertetett az ATV-n, ami mégiscsak a gépjárművek kitiltását jelentené.</b> Ennek értelmében szigorúbban akarják érvényesíteni az október elsejétől hatályos szmogriadó-rendeletet, és úgynevezett alacsony károsanyag-kibocsátású zónákat fognak kialakítani – mondta Karácsony Gergely.</p>
      <p>
        <b>A probléma átterelése nem megoldás</b>
      </p>
      <figure>
        <img src="http://media.borsonline.hu/cikk/20/192020/gallery-picture/645w/2021456_20190902dugobudapestsuly09.jpg"/>
        <figcaption>© Ripost</figcaption>
      </figure>
      <p><b>Lukács András, a Levegő Munkacsoport elnöke ugyanakkor</b> <a href="https://magyarnemzet.hu/belfold/no-go-zonaba-terelne-a-dizelautokat-karacsony-7484012/">a Magyar Nemzetnek ezzel kapcsolatban azt nyilatkozta,</a> hogy ha a városnak néhány kisebb területéről kitiltják a gépkocsikat – vagy azok egyes fajtáit, mint például a dízeljárműveket –, akkor nyugat-európai példákból az látható, hogy a sűrűbb forgalom részben áttevődik más területekre, és a lakossági elégedetlenség is megnő ott, ahol nem vezették be a tiltást.</p>
      <p>Budapesten az autók szennyezőanyag-kibocsátása leginkább a kamionokra az autópályákon, főutakon már kivetett használatarányos útdíj alkalmazásával lenne csökkenthető – vélekedett Lukács András, aki szerint olyan kilométer-alapú díjat kellene fizettetni minden gépkocsi után, amit a jármű típusa és az adott napszak függvényében súlyoznának.</p>
      <p>Ennek ellenőrzése például a rendszámfelismerő rendszerek alkalmazásával megoldható lenne – tette hozzá.</p>
      <p>
        <b>Nem világos, hol lennének a tiltott zónák</b>
      </p>
      <p><b>Ami a területi korlátozásokat illeti, azzal kapcsolatban Karácsony korábban azt nyilatkozta, hogy a rakpartokon korlátoznák a gépjárművek közlekedését, kezdetben a hétvégéken.</b> „A pesti alsó rakpartot fokozatosan átadjuk a sétáló, kerékpározó, rollerező emberek számára. A budai alsó rakparton szükségszerűen megmarad még az autóforgalom, de úszóműveken és a hozzájuk vezető, sűrűn elhelyezett zebrákon ott is le lehet majd jutni a víz közelébe” – ígéri Karácsony, aki azt is hozzáteszi, hogy „a dízeljárművek használatának visszaszorítására pozitív és negatív ösztönzőket alkalmazunk (közösségi közlekedési eszközök megújítása, városnéző buszok szigorúbb szabályozása)”.</p>
      <p>
        <b>A dugódíjról még nem egyeztetett</b>
      </p>
      <p>A behajtási díjat az ellenzéki városvezető stockholmi mintára csak tesztelést követően és népszavazástól függően vezetné be, ám programjában nem ír szennyezés alapú megkülönböztetésről, sőt azt sem veszi figyelembe, hogy <b>jelenleg törvény tiltja a dugódíjnak is nevezett teher bevezetését, aminek megváltoztatásához az Országgyűlés többségének akarata kell.</b> Karácsony a behajtási díjhoz hasonlóan megígérte a hajóforgalom csökkentését, a szennyező hajók korlátozását, és azt is, hogy a kikötői pontokat a Margit hídtól északra és a Petőfi hídtól délre jelölné ki, azonban kiderült, ez sem a tartozik a főpolgármester hatáskörébe.</p>
      <p><b>Az ellenzéki főpolgármester az országgyűlési többségtől sem kérte a fenti szabályozások megváltoztatását, legalábbis a felek beszámolói szerint a két kérdés nem szerepelt a múlt szerdai kormányülés</b> – amelyre Orbán Viktor miniszterelnök Karácsony Gergelyt is meghívta – Budapesttel kapcsolatos napirendi pontjai között.</p>
      <p>(<a href="https://ripost.hu/politik/ujabb-fordulat-a-karacsony-fele-dizelauto-kitiltasi-botranyban-2157293/">Ripost</a>)</p>
    </article>
  </body>
</html>