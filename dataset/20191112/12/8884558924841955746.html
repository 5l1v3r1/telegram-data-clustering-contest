<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/ponoci-mozni-nalivi-in-mocnejsi-sunki-vetra"/>
    <meta property="og:site_name" content="Primorske novice"/>
    <meta property="article:published_time" content="2019-11-12T12:05:27+00:00"/>
    <meta property="og:title" content="Ponoči možni nalivi in močnejši sunki vetra"/>
    <meta property="og:description" content="V noči na sredo bodo predvsem v jugozahodni Sloveniji nastajali krajevni in dolgotrajni nalivi. Sunki južnega vetra lahko tam presežejo 70 kilometrov na uro. Reke bodo danes in v sredo v večjem delu države začele naraščati. Ponekod so možna tudi razlivanja, so sporočili z Agencije za okolje."/>
  </head>
  <body>
    <article>
      <h1>Ponoči možni nalivi in močnejši sunki vetra</h1>
      <address><time datetime="2019-11-12T12:05:27+00:00">12 Nov 2019, 12:05</time> by <a rel="author">STA</a></address>
      <p>
        <b>V noči na sredo bodo predvsem v jugozahodni Sloveniji nastajali krajevni in dolgotrajni nalivi. Sunki južnega vetra lahko tam presežejo 70 kilometrov na uro. Reke bodo danes in v sredo v večjem delu države začele naraščati. Ponekod so možna tudi razlivanja, so sporočili z Agencije za okolje.</b>
      </p>
      <figure>
        <img src="https://static.primorske.si/foto/highres/gnweb/719405_260-dez.jpg"/>
        <figcaption>Foto: STA</figcaption>
      </figure>
      <p><b>LJUBLJANA</b> &gt; Velike pretoke bodo danes dosegle reke v jugozahodni Sloveniji, ostale reke po državi pa v sredo. Zvečer in ponoči lahko na območju slovenske Istre in delu Primorske ob močnejših nalivih hitro narastejo manjši hudourniški vodotoki, kjer bodo možna tudi razlivanja. Na kraških poljih se bodo ojezerjene površine v prihodnjih dneh povečevale.</p>
      <p>Danes zvečer bo močneje povečana tudi gladina morja. Poplavljeni bodo nižji deli obale v višini med 20 in 30 centimetrov.</p>
      <p>Sreda bo oblačna z dežjem, ki bo proti večeru oslabel. V četrtek dopoldne se bo oblačnost ponekod trgala, popoldne pa se bo od juga znova pooblačilo in začelo rahlo deževati, sporočajo z agencije za okolje.</p>
    </article>
  </body>
</html>