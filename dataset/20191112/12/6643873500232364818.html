<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/Xg37OE/forsker-anti-joedisk-haerverk-i-norden-kan-vaere-koordinert-aksjon"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T12:22:25+00:00"/>
    <meta property="og:title" content="Forsker: Anti-jødisk hærverk i Norden kan være koordinert aksjon"/>
    <meta property="og:description" content="Hærverket i Danmark, Norge, Sverige og Finland i forbindelse med krystallnatten var trolig koordinert og ment som en maktdemonstrasjon, tror terrorforsker."/>
  </head>
  <body>
    <article>
      <h1>Forsker: Anti-jødisk hærverk i Norden kan være koordinert aksjon</h1>
      <h2>Hærverket i Danmark, Norge, Sverige og Finland i forbindelse med krystallnatten var trolig koordinert og ment som en maktdemonstrasjon, tror terrorforsker.</h2>
      <address><time datetime="2019-11-12T12:22:25+00:00">12 Nov 2019, 12:22</time> by <a rel="author">NTB</a></address>
      <p>– Med dette forsøker de å vise at de er sterke i alle land, at det fins handlingskraft og at det kan eskalere til ting som er mer voldsomme, sier den svenske terrorforskeren Magnus Ranstorp til den danske avisa <a href="https://www.information.dk/indland/2019/11/terrorforsker-nazihaervaerk-koordineret-magtdemonstration?lst_frnt">Information</a>.</p>
      <p>Han tror Den nordiske motstandsbevegelsen, som selv omtaler seg som nasjonalsosialister, sto bak hærverket, og han advarer mot å ignorere gruppen.</p>
      <p>I Randers i Danmark ble en jødisk gravlund vandalisert på årsdagen for krystallnatten, som i 1938 markerte starten på jødeforfølgelsen i Tyskland.</p>
      <p>Det ble også begått hærverk mot jøders hjem, synagoger og andre bygninger i alle de nordiske landene, blant annet ved at vegger ble tagget.</p>
      <h3>Davidsstjerner</h3>
      <p>I Bergen ble det klistret opp gule davidsstjerner på veggen til Schibsteds trykkeri, og det samme skjedde utenfor banker i flere nordiske byer.</p>
      <p>Den nordiske motstandsbevegelsen la ut skrytebilder fra den antisemittiske aksjonen, også på sitt norske nettsted, skriver <a href="https://filternyheter.no/nyhetsbrev-mandag-11-november-bolivias-president-gar-av-nynazister-trakasserte-med-jodestjerne/">Filter nyheter</a>.</p>
      <p>Et av organisasjonens uttalte mål er «å arbeide for å vinne tilbake makten fra den globale sionistiske eliten, som økonomisk og rent militært har okkupert store deler av verden», heter det på hjemmesiden deres i Danmark.</p>
      <h3>Støtter</h3>
      <p>En talsmann for Den nordiske motstandsbevegelsen i Danmark, Jacob Vullum Andersen, benekter overfor TV2 Østjylland at det var de som sto bak helgens hærverk, men legger ikke skjul på at han støtter dem som sto bak.</p>
      <p>– Vi syns det er positivt at folk omsider har begynt å våkne opp til en erkjennelse av at maktjøder og jødisk infiltrasjon i samfunnet er ytterst skadelig og uønsket, sier han.</p>
      <p>Den nordiske motstandsbevegelsen har de siste årene gjennomført en rekke markeringer i Norden, også i Norge.</p>
      <p>40 høytstående demokrater i USA ba i forrige måned utenriksminister Mike Pompeo om å føre opp organisasjonen på USAs lise over utenlandske terrororganisasjoner.</p>
      <related>
        <h4>Les også</h4>
        <a href="https://www.bt.no/utenriks/i/kJxGbv/dempet-markering-for-berlinmurens-fall"/>
        <a href="https://www.bt.no/btmeninger/kommentar/i/6jdWQQ/arven-etter-norsk-antisemittisme"/>
        <a href="https://www.bt.no/nyheter/lokalt/i/OnObLE/nazismen-er-paa-fremmarsj-i-europa-i-aar-er-det-ekstra-viktig-aa-marke"/>
        <a href="https://www.bt.no/btmeninger/debatt/i/bKx3rA/aatti-aar-er-ikke-lenge-siden"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
        <a href="https://www.bt.no/nyheter/lokalt/i/OpX9v1/shiraz-hoppet-ut-i-det-iskalde-vannet-for-aa-redde-mann-i-vaagen"/>
        <a href="https://www.bt.no/btmeninger/debatt/i/zGzw3b/det-er-ikke-kult-aa-vaere-smart"/>
        <a href="https://www.bt.no/btmeninger/debatt/i/kJxrkB/mammahjarte-meg-her-og-der-kvar-blei-mammahovudet-av-eigentleg"/>
        <a href="https://www.bt.no/sprek/i/OpXdrw/floating-blir-stadig-mer-populaert-for-legen-nils-40-har-det-blitt-l"/>
        <a href="https://www.bt.no/nyheter/lokalt/i/OpXAKl/ny-trolleybusslinje-til-laksevaag"/>
      </related>
    </article>
  </body>
</html>