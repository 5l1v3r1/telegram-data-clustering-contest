<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/12/novi-pravila-v-uchebnata-kola-6-chasa-izvyngradsko-poveche-kormuvane.429348"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T12:33:00+00:00"/>
    <meta property="og:title" content="Нови правила в учебната кола: 6 часа извънградско, повече кормуване"/>
    <meta property="og:description" content="С промените от бранша очакват курсовете да станат 1000 лева | Dnes.bg"/>
  </head>
  <body>
    <article>
      <h1>Нови правила в учебната кола: 6 часа извънградско, повече кормуване</h1>
      <h2>С промените от бранша очакват курсовете да станат 1000 лева</h2>
      <address><time datetime="2019-11-12T12:33:00+00:00">12 Nov 2019, 12:33</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Повече практика и по-малко теория за бъдещите шофьори. Това гласят промени в шофьорските курсове, разписани от образователния министър Красимир Вълчев. Задължителните часове по кормуване за кандидат-шофьорите ще се увеличат от 31 на 42 часа. Но времето за теория е намалено с 14 часа, съобщи Йонко Иванов, председател на Съюза на инструкторите по авто-мото подготовка.</p>
      <p>С промените ще стане задължително карането извън града и то поне 6 часа. От тях минимум 3 трябва да са магистрала, скоростен път или участък с интензивен трафик.</p>
      <p>„Не е тайна, че обучението на курсисти минава по пет улици в един голям град. На тези пет улици е изпитът, на тези улици е курсът. А след това като вземем книжката, само на тези пет улици ли караме”, запита Красимир Георгиев, председател на Асоциацията за квалификация на автомобилистите в България.</p>
      <p>С промените всеки кандидат за книжка ще кара най-малко 10 часа по улици и булеварди с голям трафик. Поне 2 часа ще се шофира в мъгла и през нощта, съобщи "Нова тв.</p>
      <p>„Дори ако по време на обучението самият курсист стигне до извода, че когато не се чувства подготвен, по-добре е да не тръгва на път, смятам, че това ще бъде изключително полезно”, заяви Таня Михайлова, зам.-министър на образованието.</p>
      <p>От бранша пресмятат, че увеличението на часовете зад волана ще се отрази на цената на курса. Очаква се той да стане около 1000 лв. „Ако се увеличат задължително с 12 часа, приблизително цената ще хвръкне между 200 и 300 лева нагоре”, обясни Борис Гаврилов, председател на Български автомобилен съюз.</p>
      <p>„Цената на курса няма да се увеличи. Увеличава се броят на часовете, което ще доведе до нова цена на курса”, заяви Йонко Иванов, председател на Съюза на инструкторите по авто- мото подготовка.</p>
      <p>„И в момента имаме обучение на автомагистрала – 3 часа. За да излезем от София, ни трябва поне 1 час, останалите 2 часа, когато нямаме пътен възел на такова разстояние, че да се върнем, нарушаваме нормативните уредби и затова не се прави. Отделно автопаркът е амортизиран и хората предпочитат да не се кара бързо, защото колата може да се разпадне на съставни части”, коментира Иванов.</p>
      <p>„Часовете се увеличават и се дава на хората възможност да придобият повече опит. А една сума от 150-200 лева не играе никаква роля, защото цената на един калник и един автомобил, когато неволно го чукнете е 250 лева най-малко”, заяви още Йонко Иванов.</p>
      <p>Обсъждането на новите правила продължава.</p>
    </article>
  </body>
</html>