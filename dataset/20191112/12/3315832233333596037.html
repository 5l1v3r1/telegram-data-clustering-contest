<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/cfd3fa9e7c6c7887/primul-interviu-cu-sotia-lui-michael-schumacher-dupa-teribilul-accident-dezvaluirile-corinnei-si-mesajul-pentru-fani.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T12:50:08+00:00"/>
    <meta property="og:title" content="Primul interviu cu soția lui Michael Schumacher, după teribilul accident: Dezvăluirile Corinnei și mesajul pentru fani"/>
    <meta property="og:description" content="Corinna Schumacher, soția marelui campion de Formula 1, Michael Schumacher, a oferit primul interviu după accidentul teribil pe care germanul l-a avut în 2013, când se afla la schi."/>
  </head>
  <body>
    <article>
      <h1>Primul interviu cu soția lui Michael Schumacher, după teribilul accident: Dezvăluirile Corinnei și mesajul pentru fani</h1>
      <address><time datetime="2019-11-12T12:50:08+00:00">12 Nov 2019, 12:50</time> by <a rel="author">Jurnal.md</a></address>
      <p>
        <b>Corinna Schumacher, soția marelui campion de Formula 1, Michael Schumacher, a oferit primul interviu după accidentul teribil pe care germanul l-a avut în 2013, când se afla la schi.</b>
      </p>
      <p>Printre multe altele, aceasta a dezvăluit și că faptul că veștile despre starea de sănătate a lui Schumacher sunt atât de puține la dorința septuplului campion mondial.</p>
      <p>”Puteți fi siguri că se află pe cele mai bune mâini și că facem tot ce putem pentru a-l ajuta. Vă rugăm să înțelegeți că este dorința lui ca acest subiect să fie ținut în privat. Întotdeauna și-a dorit asta”, a spus Corinna, pentru revista germană ”She”.</p>
      <p>Acesta poate fi considerat și un mesaj către fanii lui Michael, care, în mai multe rânduri, au acuzat-o că nu furnizează nicio informație despre situația în care se află acesta.</p>
      <p>În urma traumatismului cranian sever, suferit în 2013, în timp ce se afla la schi, Schumacher a suferit două operații la spitalul din Grenoble, după care a fost transferat pe 16 iunie 2014 la un spital din Lausanne. Pe 9 septembrie 2014 a fost externat și a fost tratat în propria locuință din Gland, Elveția.</p>
      <p>Michael Schumacher s-a născut pe data de 3 ianuarie 1969, în localitatea Hurth, situată în vestul Germaniei, în landul Nordrhein-Westfalen. El a debutat în Formula 1 la vârsta de 22 de ani, la volanul unui monopost Jordan, în august 1991, în Marele Premiu al Belgiei, desfăşurat pe circuitul Spa-Francorchamps şi a obţinut prima victorie un an mai târziu, pe acelaşi circuit.</p>
      <p>Schumacher are în palmares şapte titluri de campion mondial, în 1994, 1995 (ambele cu Beneton), 2000, 2001, 2002, 2003 şi 2004 (toate cinci cu Ferrari), performanţă neegalată până acum.</p>
    </article>
  </body>
</html>