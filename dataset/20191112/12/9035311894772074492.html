<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/hillary-clinton-rusya-nin-brexit-raporunun-yayimlanmamas-aciklanamaz-ve-utanc-verici"/>
    <meta property="og:site_name" content="euronews"/>
    <meta property="article:published_time" content="2019-11-12T12:32:58+00:00"/>
    <meta property="og:title" content="Hillary Clinton: Rusya'nın Brexit raporunun açıklanmaması utanç verici"/>
    <meta property="og:description" content="Hillary Clinton, İngiltere'de hükümetin, Rusya'nın ülkede seçimlere müdahale ettiğine ilişkin istihbarat raporunu yayımlamamasının &quot;açıklanamaz ve utanç verici&quot; olduğunu söyledi."/>
  </head>
  <body>
    <article>
      <h1>Hillary Clinton: Rusya'nın Brexit raporunun açıklanmaması utanç verici</h1>
      <address><time datetime="2019-11-12T12:32:58+00:00">12 Nov 2019, 12:32</time> by <a rel="author">Melis Ozoglu</a></address>
      <p>Hillary Clinton, İngiltere'de hükümetin, Rusya'nın ülkede seçimlere müdahale ettiğine ilişkin istihbarat raporunu yayımlamamasının "açıklanamaz ve utanç verici" olduğunu söyledi.</p>
      <p>İngiltere'de, Boris Johnson hükümetinin Rusya'nın Brexit referandumuna müdahale ettiğine ilişkin raporun yayımlanmasını engellediği iddialarına ilişkin tartışmalar sürerken, konuyla ilgili bir açıklama da eski Demokrat Parti başkan adayı Hillary Clinton'dan geldi.</p>
      <p>Clinton, BBC Radyo’daki konuşmasında, "Bu ülkede oy veren herkes seçimlere gitmeden önce bu raporu görmeyi hak ediyor" dedi.</p>
      <h3>"Rusya aynı şeyi İngiltere'de de yapıyor"</h3>
      <p>Eski Demokrat Parti başkan adayı, radyo programında başta Birexit olmak üzere birçok konuya değindi. Moskova’nın, 8 Kasım 2016’da gerçekleşen Amerika Birleşik Devletleri (ABD) başkanlık seçimlerinde de Trump’a avantaj sağlamak amacıyla müdahalede bulunduğu iddia eden Clinton, "Rusya aynı şeyi burada da yapıyor" dedi.</p>
      <p>Clinton,"Buna hiç şüphe yok. Ülkemizden biliyoruz. Avrupa'da da gördük, şimdi de burada, Rusya'nın Batı demokrasilerini ve siyasetini şekillendirmeye çalıştığını görüyoruz." ifadelerini kullandı.</p>
      <p>2016’da ABD'de gerçekleşen başkanlık seçimlerinde Rusya'nın seçime müdahale ettiği iddia edilmiş, aynı zamanda ABD İç Güvenlik Bakanlığı ile Ulusal İstihbarat Direktörlüğü de Demokrat Parti kurumlarının ve seçim kampanyalarının siber saldırıya uğramasıyla ilgili olarak Rusya'yı resmen suçlayan ortak bir yazılı açıklama yapmıştı.</p>
      <p>Rusya ise Moskova'nın ABD'deki Başkanlık seçimlerine müdahale ettiğine dair hiçbir kanıt olmadığını söyleyerek, iddiaları reddetmişti.</p>
      <h3>Rapora göre Rusya 2016'daki Brexit referandumuna müdahale etti</h3>
      <p>İngiltere’de MI5 ve MI6 gibi istihbarat servisleri, 2016 yılında yapılan Brexit referandumunda Rusya merkezli Twitter hesaplarından iki gün içinde 45 binden fazla mesaj paylaşılmasının ardından bir soruşturma başlattı.</p>
      <p>İstihbarat ve Güvenlik Komitesi (ISC) tarafından hazırlanan, "Rusya’nın hem Brexit referandumuna hem de 2017 seçimine yönelik müdahalelerinin olduğuna yönelik kanıtların" bulunduğunun belirtildiği rapor, 17 Ekim'de Başbakanlığa gönderildi. Fakat hükümet raporun yayımlanmasını 12 Aralık seçimine kadar erteleme kararı aldı.</p>
      <p>Hükümetin erteleleme kararını eleştiren muhalefet, Başbakan Johnson'ı "gerçekleri halktan ve parlamentodan saklamakla" suçlarken, Başbakanlık ise iddiaları yalanlayarak, yayımlama işleminin uzun sürdüğünü önce yapılması gereken bir dizi idari aşamanın bulunduğunu savundu.</p>
      <ul>
        <li>
          <a href="https://tr.euronews.com/2019/11/09/rusya-avrupayi-bolmek-icin-turkiye-yi-kullan-yor-mu?utm_source=news.google.com&amp;utm_campaign=feeds_news&amp;utm_medium=referral">Rusya Avrupa'yı bölmek için Türkiye'yi kullanıyor mu?</a>
        </li>
        <li>
          <a href="https://tr.euronews.com/2019/10/29/brexit-in-ertelenmesinin-ardindan-ingiltere-12-aralikta-erken-secime-gidiyor">Brexit'in ertelenmesinin ardından İngiltere 12 Aralık'ta erken seçime gidiyor</a>
        </li>
        <li>
          <a href="https://tr.euronews.com/2019/10/22/brexit-ingiltere-nin-ab-den-ayrilma-yasa-tasarisi-neleri-iceriyor">Brexit: İngiltere'nin "AB'den ayrılma" yasa tasarısı neleri içeriyor?</a>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>