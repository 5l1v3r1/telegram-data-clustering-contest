<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546753.html/%D8%B2%D9%86%DA%AF-%D8%AE%D8%B7%D8%B1-%D8%AE%D8%A7%D9%84%DB%8C-%D8%B4%D8%AF%D9%86-%D8%B1%D9%88%D8%B3%D8%AA%D8%A7%D9%87%D8%A7-%D8%A8%D9%87-%D8%B5%D8%AF%D8%A7-%D8%AF%D8%B1%D8%A2%D9%85%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T12:55:00+00:00"/>
    <meta property="og:title" content="زنگ‌خطر خالی شدن روستاها به صدا درآمد"/>
    <meta property="og:description" content="هرچند امروز تفاوت زندگی شهری و روستایی به نسبت سال‌های قدیم بسیار کمتر شده است، اما همچنان سطح عمران و آبادانی و میزان اشتغال در روستاها به شدت ضعیف است."/>
  </head>
  <body>
    <article>
      <h1>زنگ‌خطر خالی شدن روستاها به صدا درآمد</h1>
      <address>
        <time datetime="2019-11-12T12:55:00+00:00">12 Nov 2019, 12:55</time>
      </address>
      <p>هرچند امروز تفاوت زندگی شهری و روستایی به نسبت سال‌های قدیم بسیار کمتر شده است، اما همچنان سطح عمران و آبادانی و میزان اشتغال در روستاها به شدت ضعیف است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از استاد نیوز؛ نگاهی به وضعیت شهر تهران نشان می دهد که این شهر و شهروندان آن تا چه اندازه از افزایش بی رویه جمعیت آن رنج می‌برند. از یک سو این شهر ظرفیت بار جمعیتی بیش از 12 میلیون نفر را که گفته می شود حتی در ساعات روزانه به 15 میلیون نفر نیز می رسد، ندارد. از سوی دیگر خدمات‌رسانی به این جمعیت عظیم از سوی نهادها و دستگاه های مرتبط و مجموعه مدیریت شهری، با چالش ها و مشکلات بسیاری رو به رو است.</p>
      <p>  مسئله دیگری که در این بخش مطرح است، آن است که تمرکز سکونت این جمعیت در پایتخت، منجر به بروز مشکلات متعددی ازجمله افزایش آلودگی هوا، تشدید ترافیک، آلودگی صوتی و بسیاری از مسائل دیگر شده که ساکنان این کلانشهر را با انواع بیماری های روحی و جسمی و نیز مسائل اجتماعی و فرهنگی درگیر کرده است.   به گزارش «استادنیوز» با مروری به تمامی مسائل و معضلاتی که در تهران قابل مشاهده است، می بینیم که این مسائل درپی افزایش بی رویه مهاجرت به این شهر شدت گرفته است. به طوری که طی سال های اخیر، افزایش مهاجرت به کلان شهرها، منجر به افزایش مشکلات شهری شده و علیرغم اینکه شهرنشـینی از فواید زیادی برخوردار است، اما بسـیاری از سیاست گذاران نسبت به روند فزاینده شهرنشینی در کشـور هشدار داده اند و آن را یک زنگ خطر جدی می دانند.   براساس آمار، تا سال 1335 در کل کشور 200 شهر وجود داشت که در طول چهار دهه و در سال 1375 این تعداد به 600 شهر رسید. از سال 1375 تا سال 1392 و طی 17 سال نیز این تعداد به  1217شهر افزایش یافت و به جایی رسید که امروز بیش از 70 درصد جمعیت کشور را شهرنشین و کمتر از 30درصد آن را جمعیت روستایی تشکیل می دهد.   آمار سرشماری سال ۹۵ می‌گوید، ۳۰ هزار روستای کشور فاقد سکنه است و این به معنای آن است که ۳۰ هزار منبع مولد پویا از چرخه اقتصاد کشور حذف شده و هزاران نفر نیروی کار و تولید راهی شهر‌ها شده اند.   به گزارش «استادنیوز» با وجود اینکه شرایط محیطی و ناهنجاری های اجتماعی در روستاها به نسبت بسیار کمتر از شهرها است و ساکنان در روستاها و شهرهای کوچک از آرامش و سلامتی روحی و جسمی بیشتری به نسبت ساکنان شهرهای بزرگ برخوردارند، اما با این حال به دلیل بالا بودن امکانات بهداشتی، آموزشی و درمانی و سطح درآمد و اشتغال در شهرها، افراد تمایل بیشتری به شهرنشینی به ویژه در کلانشهرها دارند.   درواقع هرچند امروز اکثر روستاهای ایران به شبکه‌های آب، گاز، برق و تلفن وصل شده‌اند، اما امکانات زیستی موجود در شهرها بسیار بهتر از روستاها است. بر همین اساس، یکی از مهمترین راهکارهایی که کارشناسان برای رفع این چالش مطرح می کنند، توجه به رشد کیفیت زندگی و ارتقای خدامات رسانی در روستاها و شهرهای کوچک است تا ساکنان این مناطق دلیل و انگیزه ای برای مهاجرت به شهرهای بزرگ را نداشته باشند.   از سوی دیگر از آنجایی که فرصت‌های شغلی موجود در شهرها بیشتر و بهتر از روستاها است، نسل جوان و افراد متقاضی تحصیل یا اشتغال، همواره زندگی در شهرها را به دلیل داشتن امکانات بهتر، به روستاها ترجیح می‌دهند. البته نباید فراموش کرد که در شهرها هرچند امکان کسب درآمد بیشتر است، اما به  تبع آن هزینه‌های معیشت نیز بیشتر است.   بنابراین به عقیده صاحب‌نظران، در چنین شرایطی بهترین راهکار جلوگیری از مهاجرت روستاییان به شهرها ایجاد اشتغال پایدار در روستاها و توسعه حمل‌‌و‌نقل عمومی در روستاها و اطراف شهرها است. طبیعی است که اگر این امکان فراهم شود، دست‌کم افراد مسن و بازنشسته تمایل خواهند داشت که برای فرار از مشکلات زندگی شهری نظیر ترافیک و آلودگی هوا، مجددا به روستاها و شهرهای کوچکتر مهاجرت کنند.   به گزارش «استادنیوز» درمجموع باید گفت؛ هرچند امروز تفاوت زندگی شهری و روستایی به نسبت سال‌های قدیم که از ارتباطات جمعی و رسانه‌های فعلی بی‌بهره بودیم، بسیار کمتر شده و در مقایسه با گذشته، سطح آموزش، بهداشت و کیفیت در روستاها درحد چشمگیری افزایش یافته است، اما باید توجه کرد که همچنان سطح عمران و آبادانی و میزان اشتغال در روستاها به شدت ضعیف است.   بنابراین دولت باید در بخش ارتقای اشتغال‌زایی و آبادانی روستاها سرمایه گذاری کند تا از این طریق جاذبه های شهری به سمت روستاها سوق پیدا کند و شاهد روند نزولی مهاجرت روستاییان به شهرها باشیم.   انتهای خبر///</p>
    </article>
  </body>
</html>