<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/2Ggx0a/de-siste-billettene-ble-revet-bort-naa-er-cupfinalen-utsolgt"/>
    <meta property="og:site_name" content="Aftenbladet"/>
    <meta property="article:published_time" content="2019-11-12T12:35:03+00:00"/>
    <meta property="og:title" content="De siste cupfinalebillettene ble revet bort på få minutter: – Det koker fullstendig over!"/>
    <meta property="og:description" content="Viking møter Haugesund foran et fullsatt Ullevaal."/>
  </head>
  <body>
    <article>
      <h1>De siste cupfinalebillettene ble revet bort på få minutter: – Det koker fullstendig over!</h1>
      <h2>Viking møter Haugesund foran et fullsatt Ullevaal.</h2>
      <address><time datetime="2019-11-12T12:35:03+00:00">12 Nov 2019, 12:35</time> by <a rel="author">Lars Sørnes</a></address>
      <p>– Det koker fullstendig over!</p>
      <p>Ordene kommer fra Eirik Bjørnø, leder privatmarked i Viking. Han gleder seg over cupfinalefeberen som herjer i Stavanger.</p>
      <aside>
        <a href="https://www.aftenbladet.no/article/sa-70oORw.html">Viking beklager billett-tabbe før cupfinalen</a>
      </aside>
      <h3>Stor interesse</h3>
      <p>Tirsdag klokken 09 la Norges Fotballforbund (NFF) ut de siste 2750 billettene for åpent salg.</p>
      <p>Billettansvarlig i NFF, Merete Prestkvern, opplyser at 2500 av billettene ble solgt i løpet av de første 20 minuttene.</p>
      <p>– Det tok litt lenger tid med de siste billettene, men nå er alt utsolgt, sier Prestkvern.</p>
      <p>Hun roser både Viking og Haugesund og forteller at begge klubbene har vært flinke i planleggingen.</p>
      <p>– Klubbene kom tidlig i gang med salget og har tatt det meste av trykket. Interessen har som vanlig vært stor foran en cupfinale, sier Prestkvern.</p>
      <p>Ullevaal stadion er dermed helt utsolgt til cupfinalen mellom Viking og Haugesund søndag 8. desember. Det betyr at det kommer til å befinne seg 26.764 tilkuere på nasjonalarenaen når slaget om Rogaland skal avgjøres.</p>
      <aside>
        <a href="https://www.aftenbladet.no/article/sa-1neqLq.html">Cupfinalefeberen herjer – flybilletter og hotellrom rives bort</a>
      </aside>
      <h3>Raskt utsolgt</h3>
      <p>De to cupfinalelagene har totalt 15.300 billetter som fordeles på begge lag. Viking er tildelt 8550 billetter.</p>
      <p>Eirik Bjørnø opplyser at stavangerklubben forhåndssolgte en god del av billettene til sesongkortholdere, samarbeidspartnere og klubbmedlemmer.</p>
      <p>– Billettene som ble lagt ut for åpent salg hos oss ble revet bort på sju minutter, sier Eirik Bjørnø.</p>
      <p>Lagene møttes for øvrig sist helg i Eliteserien. Der var Haugesund sterkest og vant 1–0 hjemme på Haugesund stadion etter scoring av Niklas Sandberg på straffespark.</p>
      <aside>
        <a href="https://www.aftenbladet.no/article/sa-VbX37l.html">Viking-keeperen ble skadet mot Haugesund. Dette sier han nå.</a>
      </aside>
    </article>
  </body>
</html>