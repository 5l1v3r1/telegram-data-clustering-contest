<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821085.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T12:05:00+00:00"/>
    <meta property="og:title" content="نوبندگانی: ۱۰۰ دانشجو از علی مطهری به هیأت نظارت شکایت کرده‌اند"/>
    <meta property="og:description" content="به گزارش مهر، محمد جواد جمالی نوبندگانی سخنگوی هیئت نظارت بر رفتار نمایندگان در حاشیه جلسه علنی امروز مجلس شورای اسلامی در جمع خبرنگاران جزئیات جلسه امروز این هیئت را تشریح کرد و گفت: اولین مهمان جلسه امروز کریمی نماینده مردم اراک بود. وزیر نفت شکایتی از اظهارات او در مورد اقدامات آقای زنگنه در هیئت رئیسه هپکو داشت."/>
  </head>
  <body>
    <article>
      <h1>نوبندگانی: ۱۰۰ دانشجو از علی مطهری به هیأت نظارت شکایت کرده‌اند</h1>
      <address>
        <time datetime="2019-11-12T12:05:00+00:00">12 Nov 2019, 12:05</time>
      </address>
      <p>سخنگوی هیئت نظارت بر رفتار نمایندگان گفت: امروز شکایت ۱۰۰ دانشجو علیه علی مطهری به دبیرخانه هیئت نظارت رسید.</p>
      <p>به گزارش مهر، محمد جواد جمالی نوبندگانی سخنگوی هیئت نظارت بر رفتار نمایندگان در حاشیه جلسه علنی امروز مجلس شورای اسلامی در جمع خبرنگاران جزئیات جلسه امروز این هیئت را تشریح کرد و گفت: اولین مهمان جلسه امروز کریمی نماینده مردم اراک بود. وزیر نفت شکایتی از اظهارات او در مورد اقدامات آقای زنگنه در هیئت رئیسه هپکو داشت.</p>
      <p>وی افزود: آقای کریمی مستنداتی را ارائه داد و مقرر شد هیئتی شامل بنده و ملکشاهی با آقای زنگنه نیز صحبت کنیم و بعد از آن نظر خود را اعلام کنیم.</p>
      <p>سخنگوی هیئت نظارت بر رفتار نمایندگان تصریح کرد: در ادامه شکایت شرکت فولاد مبارکه از حجت الاسلام سیدناصر موسوی لارگانی نماینده فلاورجان مورد بررسی قرار گرفت. شرکت فولاد مبارکه شکایتی در مورد اتهاماتی که او در مصاحبه ها به این شرکت وارد کرده است، به هیئت نظارت ارائه داد.</p>
      <p>جمالی نوبندگانی گفت: لارگانی نیز اسناد و مدارکی در مورد هزینه کردهای شرکت فولاد در برخی حوزه های انتخابیه ارائه کرد و مقرر شد از شاکی هم دعوت کنیم و مجددا موضوع را مورد بررسی قرار دهیم.</p>
      <p>وی با بیان اینکه شکایت سلحشوری از موسوی لارگانی نیز مورد بررسی قرار گرفت،اظهار داشت: موسوی لارگانی مدارکی ارائه داد که اسمی از خانم سلحشوری نبرده و قرار شد این موضوع بررسی و اعلام نظر شود.</p>
      <p>این نماینده مجلس افزود: علاوه بر این یکی از شرکت های مسکن مهر در حوزه انتخابیه خانم سمیه محمودی از وی شکایت کرده بود، محمودی در هیئت نظارت حضور یافت و مدارکی را ارائه داد و هیئت به این نتیجه رسید که او در حوزه وظایف نمایندگی شان اظهارنظر کرده اند.</p>
      <p>جمالی نوبندگانی گفت: در ادامه، شکایت سازمان بازرسی از آقای مقصودی مورد بررسی قرار گرفت و مقرر شد مدارک بیشتری از سوی ایشان ارائه شود.</p>
      <p>وی اعلام کرد: امروز شکایت ۱۰۰ دانشجو علیه آقای مطهری به هیئت نظارت بر رفتار نمایندگان رسید و به دبیرخانه هیئت ارسال شد.</p>
    </article>
  </body>
</html>