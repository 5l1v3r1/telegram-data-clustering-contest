<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821094.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T12:44:00+00:00"/>
    <meta property="og:title" content="واکنش استاندار قم به خودسوزی جانبازان قمی"/>
    <meta property="og:description" content="محمدرضا گروسی در گفتوگو با ایلنا، با اشاره به انتشار خبر خودسوزی یک جانباز ۴۵درصد اعصاب و روان در منزلش، اظهار داشت: در حال حاضر اطلاعاتی که داریم در حد همین مطالب کلی است که مطرح شده، اما با دستور ویژه سرمست استاندار قم، در نامه‌ای به آقای هاشمی مدیرکل بنیاد شهید قم از او بابت این اتفاق اخیر توضیح خواسته‌ایم، کما اینکه در مورد سه خودسوزی اخیر هم از وی توضیح خواسته بودیم."/>
  </head>
  <body>
    <article>
      <h1>واکنش استاندار قم به خودسوزی جانبازان قمی</h1>
      <address>
        <time datetime="2019-11-12T12:44:00+00:00">12 Nov 2019, 12:44</time>
      </address>
      <p>مشاور امور ایثارگران استانداری قم با بیان اینکه با دستور ویژه آقای سرمست استاندار قم به مسئله خودسوزی جانباز اعصاب و روان ورود کردیم، گفت: از آقای هاشمی مدیرکل بنیاد شهید قم بابت این مورد و همچنین سه خودسوزی اخیر توضیح خواسته‌ایم.</p>
      <p>محمدرضا گروسی در گفتوگو با ایلنا، با اشاره به انتشار خبر خودسوزی یک جانباز ۴۵درصد اعصاب و روان در منزلش، اظهار داشت: در حال حاضر اطلاعاتی که داریم در حد همین مطالب کلی است که مطرح شده، اما با دستور ویژه سرمست استاندار قم، در نامه‌ای به آقای هاشمی مدیرکل بنیاد شهید قم از او بابت این اتفاق اخیر توضیح خواسته‌ایم، کما اینکه در مورد سه خودسوزی اخیر هم از وی توضیح خواسته بودیم.</p>
      <p>مشاور امور ایثارگران استانداری قم در پاسخ به این سؤال که مدیرکل بنیاد شهید قم چه توضیحی بابت سه خودسوزی اخیر داشتند؟، گفت: ایشان تحلیل‌هایی کرده بود و دلایلی هم بابت خودسوزی نفرات قبلی ارائه کرده بودند که البته یک مورد این موارد هم برای ما زیاد است.</p>
      <p>وی خاطرنشان کرد: از آقای عباسپور معاون بهداشت و درمان بنیاد شهید کشور هم درخواست کرده‌ایم تا یک آسیب‌شناسی و کار پژوهشی در مورد دلایل این خودسوزی‌ها صورت گیرد.</p>
      <p>گروسی تصریح کرد: به هر حال اگر نیاز روز جامعه ایثارگر و جانباز کشور، تأمین داروهایشان است و اگر بپذیریم یکی از دلایل این اتفاق این است که شاید دارو به موقع به جانبازان نرسد، خب این یکی از موارد است که باید پیگیری شود؛ بعضی هم اشاره می‌کنند که داروخانه‌ها، چون طلب‌هایشان را نگرفتند و داروهای‌شان به موقع استفاده نمی‌شود و دوز آن‌ها باید به موقع رعایت شود و نمی‌شود؛ این اتفاق می‌افتد. در هر صورت جانبازان اعصاب و روان، همیشه کارهای‌شان ارادی نیست و لذا این جانبازان عزیز ما باید دائما تحت نظر باشند؛ البته این اطلاعات فعلا در حد کلیات است و در نهایت معاون بهداشت و درمان بنیاد شهید کشور که مسئول آسیب‌شناسی ویژه این موضوع هستند، باید نظر دهند.</p>
      <p>مشاور امور ایثارگران استانداری قم اضافه کرد: همچنین چندی پیش مسئول حوزه حقوقی بنیاد شهید کشور و مسئول بازرسی بنیاد شهید کشور برای بررسی بیشتر موضوعات قبلی به قم آمده بودند و نشستی هم با بنده در استانداری داشتند.</p>
      <p>وی گفت: البته یک بخشی از این موارد به مشکلات روحی جانبازان برمی‌گردد و از این رو مددکاران حوزه ایثارگران و مجموعه رسیدگی به امور خانواده‌های شاهد و ایثارگر، باید نظارت مستمری روی این موضوع داشته باشند.</p>
      <p>گروسی در پایان گفت: امروز هم پیرو انتشار خبر خوسوزی یک جانباز اعصاب و روان، در نامه‌ای به آقای هاشمی مدیرکل بنیاد شهید استان قم، از او خواستیم که دلایل این اتفاق را به صورت دقیق به ما اعلام کرده و بگویند که علت این اتفاق عدم استفاده از دارو یا خدمات درمانی بوده یا مورد خاص دیگری وجود دارد که منتظریم جواب نامه ایشان را دریافت کنیم.</p>
    </article>
  </body>
</html>