<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546739.html/%D8%B7%D8%B1%D8%AD-%DB%8C%D8%A7%D8%B1%DB%8C-%DA%AF%D8%B1%D8%A7%D9%86-%D8%B2%D9%86%D8%AF%DA%AF%DB%8C-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%A7%D8%AC%D8%B1%D8%A7%DB%8C%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T12:57:00+00:00"/>
    <meta property="og:title" content="طرح یاری‌گران زندگی در کرمانشاه اجرایی می‌شود"/>
    <meta property="og:description" content="رئیس اداره مراقبت در برابر آسیبهای اجتماعی آموزش و پرورش استان کرمانشاه از اجرای طرح یاری گران زندگی در این استان خبر داد."/>
  </head>
  <body>
    <article>
      <h1>طرح یاری‌گران زندگی در کرمانشاه اجرایی می‌شود</h1>
      <h2>رئیس اداره مراقبت در برابر آسیب‌های اجتماعی آموزش و پرورش کرمانشاه:</h2>
      <address>
        <time datetime="2019-11-12T12:57:00+00:00">12 Nov 2019, 12:57</time>
      </address>
      <p>رئیس اداره مراقبت در برابر آسیبهای اجتماعی آموزش و پرورش استان کرمانشاه از اجرای طرح یاری گران زندگی در این استان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حیدر علی رضاییان در گفتگو با <a href="http://www.mersadnews.ir/news/387013/%D8%B7%D8%B1%D8%AD-%DB%8C%D8%A7%D8%B1%DB%8C%E2%80%8C%DA%AF%D8%B1%D8%A7%D9%86-%D8%B2%D9%86%D8%AF%DA%AF%DB%8C-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%A7%D8%AC%D8%B1%D8%A7%DB%8C%DB%8C-%D9%85%DB%8C%E2%80%8C%D8%B4%D9%88%D8%AF">مرصادنیوز</a> اظهار داشت: به مناسبت هفته مبارزه با اعتیاد و آسیبهای اجتماعی طرح یاری گران زندگی از بیست و دوم آبان تا بیست و هشتم این ماه اجرا می شود.</p>
      <p>وی با تاکید بر اینکه هدف از اجرای طرح مذکور پیشگیری از شیوع اعتیاد در بین آحاد جامعه است، افزود: جامعه هدف در اجرای طرح یاری گران زندگی افراد در معرض آسیب اعتیاد است.</p>
      <p>رئیس اداره مراقبت در برابر آسیبهای اجتماعی آموزش و پرورش استان کرمانشاه خاطرنشان کرد: در نخستین مرحله از طرح یاری گران زندگی ۴۸۰۰ نفر از معلمینی که در مناطق روستایی و عشایری خدمت می کنند، در قالب کارگاه های مختلف مورد آموزش قرار می گیرند.</p>
      <p>رضاییان با تاکید بر اینکه نخستین مرحله طرح مذکور با اولویت آموزش معلمین پایه ابتدایی برگزار می شود، گفت: با اجرای طرح مذکور درصدد تربیت معلمان به عنوان سفیران آموزش و پرورش در مناطق روستایی و عشایر برای نه گفتن به اعتیاد هستیم.</p>
      <p> این مسئول با بیان اینکه این معلمان در کارگاه های مذکور هشت ساعت آموزش می بینند، افزود: با آموزش معلمان شهرستان ها قطب بندی می شود و در مجموع ۱۳ قطب شهرستانی در نظر گرفته خواهد شد.</p>
      <p>وی خاطرنشان کرد: در این راستا همایشی نمادین با حضور معاون وزیر آموزش و پرورش و مسئولان استانی در روز بیست و نهم در کرمانشاه برگزار خواهد شد.</p>
      <p>رئیس اداره مراقبت در برابر آسیبهای اجتماعی آموزش و پرورش استان کرمانشاه با بیان اینکه مجموع طرح های پیشگیری از اعتیاد در قالب طرح یاری گران زندگی تعریف می شود،عنوان کرد: یکی دیگر از طرح های زیر مجموعه یاری گران زندگی، طرح توانمند سازی همزمان دانش آموزان، والدین و معلمین است.</p>
      <p>این مسئول گفت: طرح توانمند سازی همزمان دانش آموزان، والدین و معلمین در تمام مدارس متوسطه اول و دوم استان اجرا می شود که امسال درصدد پوشش ۲۰ درصدی مدارس هستیم.</p>
      <p>انتهای پیام/</p>
    </article>
  </body>
</html>