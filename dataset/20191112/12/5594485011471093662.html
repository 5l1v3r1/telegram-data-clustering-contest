<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/komentar/stiga-falsh-i-zabluda-ne-sme-balami_442948.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-12T12:32:00+00:00"/>
    <meta property="og:title" content="Стига фалш и заблуда! Не сме балами"/>
    <meta property="og:description" content="Кобрата да благодари, че отново му уредиха удобен съперник"/>
  </head>
  <body>
    <article>
      <h1>Стига фалш и заблуда! Не сме балами</h1>
      <h2>Кобрата да благодари, че отново му уредиха удобен съперник</h2>
      <address>
        <time datetime="2019-11-12T12:32:00+00:00">12 Nov 2019, 12:32</time>
      </address>
      <figure>
        <img src="https://static.blitz.bg/documents/thumbnails/sport/780/201911/15734926402.jpg"/>
      </figure>
      <p>Браво на Кубрат Пулев! Кобрата е страхотен! Кобрата е невероятен! Няма по-голям от него! Вече втори ден слушаме хвалебствия по адрес на боксовата ни звезда след 28-ата му победа на професионалния ринг. Пулев се справи с Райдъл Букър и отново се размечта за световната титла в тежка категория на версия IBF. Всички силно я искаме, но с подобни мачове като този с американеца Кобрата едва ли ще успее да я завоюва.</p>
      <p>Браво на Кубрат за поредната лекция, която изнесе на ринга. Едва ли обаче някой се е съмнявал в победата му. Българинът ступа здраво Букър, който е лежал 12 години в затвора заради разпространение на кокаин. Както самият Пулев отчете - "бих се с подвижен чувал"...</p>
      <p>Истината е, че Букър е поредният посредствен боксьор, срещу когото Кобрата се изправи. Мнозинството българи не сме чак такива балами, за да смятаме, че Пулев е постигнал велика победа и трябва да му се кланяме.</p>
      <p>
        <a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/">
          <b>Winbet - най-голямото разнообразие от пазари! (18+)</b>
        </a>
      </p>
      <p>Да, успехът си е успех, но ако наистина иска да завоюва така жадуваната световна титла, дали подобни протоколни мачове няма да му изиграят лоша шега? </p>
      <p>Кубрат трябва да благодари на агенцията "Топ Ранк", движеща делата му, че отново го уреди с преодолим съперник. Не за първи път Пулев се изправя срещу боксьор, който се явява като негов спаринг-партньор. Нашият го помита на ринга, записва поредната победа и прибира поредните пачки с пари.  </p>
      <p>Победата му над Букър идва в удобен момент. Помага му значително да вдигне самочувствието след изтеклата 7-месечна забрана да се боксира. Пулев не се беше бил от 23 март, когато се справи и с Богдан Дину. Румънецът също като Букър не представляваше особена заплаха за Пулев, който обаче трябва сериозно да се замисли дали наистина има шанс в битка за световната титла. Още помним сблъсъка му с Владимир Кличко... Май няма да е по-различно и срещу Антъни Джошуа, който най-вероятно ще надвие Анди Руис и ще стигне до заключителния мач за короната.<br/><b>ДИМИТЪР АПОСТОЛОВ/БЛИЦ СПОРТ</b></p>
    </article>
  </body>
</html>