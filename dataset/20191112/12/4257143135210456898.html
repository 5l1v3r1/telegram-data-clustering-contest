<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/12/tortenelmi-dontes-a-spanyol-labdarugasban"/>
    <meta property="og:site_name" content="infostart"/>
    <meta property="article:published_time" content="2019-11-12T12:56:00+00:00"/>
    <meta property="og:title" content="Történelmi döntés a spanyol labdarúgásban"/>
    <meta property="og:description" content="A 2020-as spanyol futballév Szaúd-Arábiában kezdődik majd. Ezt a látszólagos képtelenséget az a tény magyarázza meg, hogy a liga úgy döntött, hogy január 8. és 12. között Dzsiddában rendezi meg a spanyol szuperkupa négyesdöntőjét."/>
  </head>
  <body>
    <article>
      <h1>Történelmi döntés a spanyol labdarúgásban</h1>
      <address><time datetime="2019-11-12T12:56:00+00:00">12 Nov 2019, 12:56</time> by <a rel="author">Infostart / Dénes Tamás</a></address>
      <h3>A 2020-as spanyol futballév Szaúd-Arábiában kezdődik majd. Ezt a látszólagos képtelenséget az a tény magyarázza meg, hogy a liga úgy döntött, hogy január 8. és 12. között Dzsiddában rendezi meg a spanyol szuperkupa négyesdöntőjét.</h3>
      <p>A döntés feltűnést keltett Európa-szerte, tekintve, hogy Aleksander Čeferin, az UEFA elnöke nemrégiben arra szólította fel a tagszövetségeket, hogy saját tornáik (döntőik) helyszín kijelölésénél ne válasszák azokat az országokat, amelyekben sérülnek az emberi jogok. Szaúd-Arábia, a 2020-as spanyol szuperkupa-döntő megrendezésére jelentkezők egyike, tavaly az olasz szuperkupa-döntőnek adott otthont, arra nők nem mehettek be. Idén újra Dzsidda várja majd a Juventust és aktuális ellenfelét, a Laziót, de – a hírek szerint – a megkötött szerződés nem rendelkezik külön a női szurkolókra.</p>
      <p>A spanyoloké igen, ennek alapján</p>
      <blockquote>a rendezők garantálják, hogy a női beléphetnek a stadionba, sőt bármilyen jegyet vehetnek, s annak alapján oda ülhetnek, ahova akarnak.</blockquote>
      <p>Mint ismert, korábban saját szektorokba mehettek csak hasonló alkalmakkor.</p>
      <p>A spanyol liga évi negyvenmillió eurót kap a hároméves szerződés alapján. Az elődöntőben a Barcelona az Atlético Madriddal, a Real Madrid pedig a Valenciával játszik majd. Ha a két „óriás” azonos előjelű eredményt ér el, Dzsiddában rendezik majd 2020 első El Clásicóját.</p>
      <p>
        <i>Nyitókép: MTI/EPA/Alejandro García</i>
      </p>
    </article>
  </body>
</html>