<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/centrum-plzne-ozdobil-barevny-srdickovy-vaclav-havel-od-studentky/1820064?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T12:27:00+00:00"/>
    <meta property="og:title" content="Centrum Plzně ozdobil barevný srdíčkový Václav Havel od studentky"/>
    <meta property="og:description" content="Plzeň - Centrum Plzně zdobí odedneška portrét Václava Havla od studentky místní fakulty designu a umění. Dílo vytvořené z červených srdíček připomíná prvního polistopadového prezidenta. Je natištěné na bílé PVC desce o rozměrech čtyři krát tři metry, zavěšené na zdi nad jezírkem v Mlýnské strouze, nedaleko centrálního náměstí. ČTK to řekla mluvčí Západočeské univerzity (ZČU) Šárka Stará."/>
  </head>
  <body>
    <article>
      <h1>Centrum Plzně ozdobil barevný srdíčkový Václav Havel od studentky</h1>
      <address><time datetime="2019-11-12T12:27:00+00:00">12 Nov 2019, 12:27</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Centrum Plzně zdobí odedneška portrét Václava Havla od studentky místní fakulty designu a umění. Dílo vytvořené z červených srdíček připomíná prvního polistopadového prezidenta. Je natištěné na bílé PVC desce o rozměrech čtyři krát tři metry, zavěšené na zdi nad jezírkem v Mlýnské strouze, nedaleko centrálního náměstí. ČTK to řekla mluvčí Západočeské univerzity (ZČU) Šárka Stará.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573566792_P201911120683801.jpg"/>
        </figure>
        <figure>
          <img src="https://i3.cn.cz/6/1573568260_P201911120721201.jpg"/>
        </figure>
        <figure>
          <img src="https://i3.cn.cz/6/1573568335_P201911120722901.jpg"/>
        </figure>
      </slideshow>
      <p>Srdíčka jako charakteristickou součást Havlova podpisu použila studentka Tereza Fialová ve své semestrální práci v ateliéru grafického designu. Jako součást oslav 30. výročí listopadových událostí dnes portrét odhalili rektor ZČU Miroslav Holeček a primátor Martin Baxa (ODS). Pod Pražským mostem, z něhož ho vidí tisíce lidí, bude minimálně měsíc, možná déle.</p>
      <p>"Odvaha, respekt, porozumění, důvěra ve vlastní vize, vzájemná úcta a zároveň význam svobody, štěstí a radostí obyčejného života, to jsou hodnoty, na které je důležité si čas od času vzpomenout. Jsou to také pojmy spojené s osobností Václava Havla," řekla 23letá Fialová, která dílo vytvořila pod vedením Rostislava Vaňka a Kristýny Fišerové. Podle Fialové se Havel snažil vytvořit svět, v němž každý člověk může dosáhnout skutečné svobody.</p>
      <p>"Dílo, jemuž se na univerzitě začalo říkat Srdíčkový Havel, nádherně symbolizuje to, jak na mě působil. Nikdy na mě nepůsobil dojmem politika, spíše hluboce lidského člověka. A to srdce pro něj nikdy nebylo politickým heslem nebo marketingovou zkratkou. On to opravdu cítil tak, že to mířilo na srdce každého z nás," uvedl Holeček. Jeho hlubokým poselstvím, největším pro občanskou společnost, podle něj je, že pravdu, lásku a svobodu musíme stále hledat sami v sobě a bojovat o ně.</p>
      <p>"Plzeň se rozhodla pojmout 30. výročí sametové revoluce jako oslavu," uvedl Baxa. Podle něj bylo město v 80. letech šedivé a smutné a vévodila mu rudá hvězda nad sídlem bývalého krajského výboru KSČ. Dodnes je uložená na střeše budovy. "A jednou z akcí našich oslav bude to, že se hvězdy definitivně zbavíme tím, že ji v neděli vpodvečer z té budovy sneseme a uložíme ji navždy do zapomnění," dodal.</p>
    </article>
  </body>
</html>