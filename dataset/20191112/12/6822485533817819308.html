<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821095.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T12:48:00+00:00"/>
    <meta property="og:title" content="مخالفت نمایندگان آمریکایی با سفر اردوغان به واشنگتن"/>
    <meta property="og:description" content="به گزارش فارس، در آستانه سفر رئیس‌جمهور ترکیه به واشنگتن برای دیدار با همتای آمریکایی خود، یک گروه از نمایندگان هر دو حزب دموکرات و جمهوری‌خواه مجلس نمایندگان آمریکا نامه‌ای به «دونالد ترامپ» نوشته و بر لزوم لغو این سفر تاکید کردند."/>
  </head>
  <body>
    <article>
      <h1>مخالفت نمایندگان آمریکایی با سفر اردوغان به واشنگتن</h1>
      <address>
        <time datetime="2019-11-12T12:48:00+00:00">12 Nov 2019, 12:48</time>
      </address>
      <p>تعدادی از اعضای دموکرات و جمهوری‌خواه مجلس نمایندگان آمریکا در نامه‌ای به رئیس‌جمهور این کشور، لغو دعوت او از همتای ترکیه‌ای برای سفر به کاخ سفید را خواستار شدند.</p>
      <p>به گزارش فارس، در آستانه سفر رئیس‌جمهور ترکیه به واشنگتن برای دیدار با همتای آمریکایی خود، یک گروه از نمایندگان هر دو حزب دموکرات و جمهوری‌خواه مجلس نمایندگان آمریکا نامه‌ای به «دونالد ترامپ» نوشته و بر لزوم لغو این سفر تاکید کردند.</p>
      <p>به نوشته پایگاه «هیل»، رجب طیب اردوغان رئیس‌جمهور ترکیه طبق برنامه قرار است فردا چهارشنبه به دعوت همتای آمریکایی خود به کاخ سفید برود اما این سفر به مذاق تعدادی از اعضای هر دو حزب دموکرات و جمهوری‌خواه کنگره خوش نیامده است.</p>
      <p>یک گروه فراجناحی در مجلس نمایندگان آمریکا نامه‌ای به دونالد ترامپ نوشته و خواستار لغو دعوت او از اردوغان برای انجام سفر به واشنگتن شده است.</p>
      <p>«الیوت انگل» رئیس دموکرات کمیته روابط خارجی مجلس نمایندگان آمریکا و دو عضو جمهوری‌خواه این مجلس به نام‌های «گاس بیلراکیس» و «پیتر کینگ» طراحان اولیه این نامه بودند. کینگ روز دوشنبه (دیروز) استعفای خود از مقام نمایندگی مجلس نمایندگان را اعلام کرده بود.</p>
      <p>در بخشی از نامه آمده است: «تصمیم رئیس‌جمهور اردوغان برای حمله به شمال سوریه در تاریخ نهم اکتبر (۱۷ مهر ماه) عواقب فاجعه‌باری برای امنیت ملی ایالات متحده داشته، منجر به ایجاد اختلافاتی عمیق در درون ائتلاف ناتو شده و یک بحران انسانی در منطقه ایجاد کرده است. با توجه به وضعیت جاری، ما معتقدیم که اکنون زمان مناسبی برای سفر رئیس‌جمهولر اردوغان به ایالات متحده نیست و از شما می‌خواهیم این دعوت را لغو کنید».</p>
      <p>اسامی دیگر امضاکنندگان دموکرات این نامه به شرح ذیل است:</p>
      <p>«بیل کیتینگ، آدریانو اسپیلات، سوزان ویلد، آلبیو سایرس، تد دوچ، کالین آلرد، جیم کاستا، گری کانلی، جیمی راسکین، برد شرمن، خوان وارگاس، جیم مک گاورن، دینا تیتوس و ایلهان عمر».</p>
      <p>مخالفت اعضای مجلس نمایندگان آمریکا با سفر اردوغان در شرایطی صورت گرفته که این نهاد کنگره پیش از این در دو اقدام علیه ترکیه، ابتدا «نسل‌کشی ارامنه توسط امپراطوری عثمانی» را به رسمیت شناخت و سپس به اعمال تحریم‌ها علیه ترکیه به دلیل حمله این کشور به همپیمانان کُرد واشنگتن در شمال سوریه رای داد.</p>
      <p>سفر رئیس‌جمهور ترکیه در ادامه اختلاف نظرهای دو کشور درباره موضوعاتی از قبیل تحولات شمال سوریه، خرید سامانه اس ۴۰۰ روسیه و ادامه بی‌اعتنایی واشنگتن به درخواست آنکارا برای استرداد «فتح‌الله گولن» انجام می‌شود؛ کسی که دولت ترکیه او و سازمانش را عامل کودتای نافرجام سال ۲۰۱۵ و تروریست می‌داند.</p>
    </article>
  </body>
</html>