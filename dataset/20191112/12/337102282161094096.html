<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%DB%8C%D8%A7%D9%86%DB%8C%D9%87-%D8%B3%D9%87-%DA%A9%D8%B4%D9%88%D8%B1-%D8%A7%D8%B1%D9%88%D9%BE%D8%A7%DB%8C%DB%8C-%D9%88-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%A7%DB%8C%D8%B1%D8%A7%D9%86-%D8%A8%D8%A7%DB%8C%D8%AF-%D8%A8%D8%AF%D9%88%D9%86-%D9%87%DB%8C%DA%86-%D9%85%D9%87%D9%84%D8%AA%DB%8C-%D8%A7%D9%82%D8%AF%D8%A7%D9%85%D8%A7%D8%AA-%D9%85%D8%BA%D8%A7%DB%8C%D8%B1-%D8%A8%D8%A7-%D8%A8%D8%B1%D8%AC%D8%A7%D9%85-%D8%B1%D8%A7-%D9%85%D8%AA%D9%88%D9%82%D9%81-%DA%A9%D9%86%D8%AF-20191112/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-12T12:40:19+00:00"/>
    <meta property="og:title" content="بیانیه سه کشور اروپایی و اتحادیه اروپا: ایران باید بدون هیچ مهلتی اقدامات مغایر با برجام را متوقف کند"/>
    <meta property="og:description" content="فرانسه، آلمان، بریتانیا و اتحادیه اروپا شامگاه دوشنبه ١١ نوامبر در بیانیه مشترکی از اقدام ایران مبنی بر از سرگیری فعالیت های غنی سازی اورانیوم در سایت فردو &quot;بشدت ابراز نگرانی&quot; کرده و از جمهوری اسلامی خواستند در اسرع وقت و بدون هیچ مهلتی تمام اقدامات..."/>
  </head>
  <body>
    <article>
      <h1>بیانیه سه کشور اروپایی و اتحادیه اروپا: ایران باید بدون هیچ مهلتی اقدامات مغایر با برجام را متوقف کند</h1>
      <address><time datetime="2019-11-12T12:40:19+00:00">12 Nov 2019, 12:40</time> by <a rel="author">شاهرخ بهزادی</a></address>
      <p>
        <b>فرانسه، آلمان، بریتانیا و اتحادیه اروپا شامگاه دوشنبه ١١ نوامبر در بیانیه مشترکی از اقدام ایران مبنی بر از سرگیری فعالیت های غنی سازی اورانیوم در سایت فردو "بشدت ابراز نگرانی" کرده و از جمهوری اسلامی خواستند در اسرع وقت و بدون هیچ مهلتی تمام اقدامات مغایر با توافق اتمی وین را متوقف کرده و به تعهدات خود در برجام بازگردد. تروئیکای اروپایی به همراه اتحادیه اروپا در این بیانیه اخطار داده‌اند که فعالیت‌های اخیر ایران مانع تلاش‌های آنها برای خنثی کردن تنش‌ها در خاورمیانه می‌شود.</b>
      </p>
      <p>در این بیانیه مشترک همچنین آمده است: "ما، وزیران امور خارجه فرانسه، آلمان و بریتانیا و نماینده عالی اتحادیه اروپا، از اقدام ایران در مورد از سرگیری فعالیت های غنی سازی اورانیوم در سایت فردو، همانطور که آژانس بین‌المللی انرژی اتمی در گزارش ١١ نوامبر خود تأیید کرده است، بشدت نگران هستیم".</p>
      <p>اقدام ایران مغایر با مفاد توافق اتمی و برنامه جامع اقدام مشترک (برجام) در مورد سایت فردو است و عواقب بالقوه جدی در گسترش سلاح‌های هسته‌ای دارد. این اقدام همچنین نمایانگر شتاب تأسف بار ایران در انصراف از تعهدات خود در برجام است.</p>
      <p>ما از ایران می‌خواهیم كه از تمام اقدامات خلاف برجام بازگردد و روند نقض توافق هسته‌ای را معکوس کرده و در خلاف جهت کاهش تعهدات خود گام بردارد. از جمله حداكثر ذخایر مجاز اورانیوم با غنای كم را رعایت کرده، بیش از حد مجاز غنی سازی نکند و همچنین محدودیت‌های اعمال شده در برجام در بارۀ فعالیت‌های تحقیق و توسعه هسته‌ای را رعایت کند.</p>
      <p>ما بر اهمیت اجرای کامل توافق اتمی و برجام توسط همه امضاکنندگان آن تأکید می‌کنیم و عزم قاطع خود را برای ادامه همه تلاش‌ها برای حفظ این توافق که در جهت تامین منافع همه است اعلام می‌کنیم. ایران باید بدون مهلت به اجرای کامل تعهدات در چهارچوب توافق اتمی بازگردد."</p>
      <p>وزیران امور خارجه فرانسه، آلمان و بریتانیا و نماینده عالی اتحادیه اروپا در این بیانیه نتیجه می‌گیرند: "برای کاستن از تنش‌های ایجاد شده، ضرورت دارد كه ایران به تعهدات خود در برجام عمل کرده و با همه طرف‌های این توافق همکاری کند.</p>
      <p>ما آماده هستیم تا تلاش های دیپلماتیک خود را برای ایجاد شرایط و تسهیل در کاهش تنش ها در خاورمیانه به منظور حفظ صلح و امنیت بین‌المللی ادامه دهیم. این تلاش ها با اقدامات اخیر ایران بیش از پیش سخت تر شده است."</p>
      <p>بیانیه مشترک سه کشور اروپایی و اتحادیه اروپا همچنین می‌گوید:"ما آماده‌ایم که همه مکانیسم‌ها در برنامه جامع اقدام مشترک (توافق هسته‌ای)، از جمله مکانیسم حل مسائل و اختلاف مربوط به اجرای تعهدات ایران در برجام را مدنظر قرار دهیم."</p>
      <p>محمدجواد ظریف، وزیر امور خارجه ایران امروز در واکنش به بیانیه  دیشب سه کشور اروپایی فرانسه، بریتانیا و آلمان و اتحادیه اروپا آنان را متهم به "وقت‌کشی" و پایبند نبودن به تعهداتشان در قبال مفاد توافق هسته‌ای  و برجام کرد.</p>
      <p>محمدجواد ظریف امروز سه‌شنبه ۲۱ آبان/۱۲ نوامبر در پیامی توییتری خطاب به همتایان خود در تروئیکای اروپایی و اتحادیه اروپا و سه کشور مزبور، ضمن ضمیمه کردن نامه ششم نوامبر ۲۰۱۸ خود خطاب به  مسئول سیاست خارجی این اتحادیه و سایر اعضای برجام نوشت: "به تعهدات خود ذیل برجام کاملا پایبند بوده‌ایم." شما؟! واقعا؟! فقط یک تعهد را نشان دهید که در ۱۸ ماه گذشته به آن عمل کرده‌اید."</p>
      <p>یادآور می‌شویم که جمهوری اسلامی ایران از اردیبهشت امسال و همزمان با سالگرد خروج آمریکا از توافق هسته‌ای اعلام کرد که به صورت گام به گام و هر دو ماه یک‌بار سطح تعهداتش در برجام را کاهش می‌دهد.</p>
      <p>از آن زمان، تهران از تعهداتش در برجام در زمینه سطح غنی‌سازی، افزایش ذخایر اورانیوم، بکارگیری سانتریفوژهای پیشرفته و راه‌اندازی سایت فردو عدول کرده است.</p>
      <p>آژانس بین‌المللی انرژی اتمی روز دوشنبه تائید کرد که ایران فعالیت‌های غنی‌سازی در سایت فردو را از سر گرفته است. این سایت که در دل کوه و در نزدیکی شهر قم قرار دارد، بیش از هزار سانتریفوژ را در خود جای داده است.</p>
    </article>
  </body>
</html>