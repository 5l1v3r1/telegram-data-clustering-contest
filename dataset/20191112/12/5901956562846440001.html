<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/kekovi-med-koprom-in-varsavo-247706"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T12:00:00+00:00"/>
    <meta property="og:title" content="Kekovi med Koprom in Varšavo"/>
    <meta property="og:description" content="LJUBLJANA – Slovenska nogometna reprezentanca je včeraj že vadila na koprski Bonifiki, kjer se pripravlja za tekmi z Latvijo in s Poljsko. Selektor Matjaž Kek si želi končati boj za euro 2020 ..."/>
  </head>
  <body>
    <article>
      <h1>Kekovi med Koprom in Varšavo</h1>
      <h2>Slovenska reprezentanca se je že zbrala na Obali. Latvija in Poljska zadnji tekmici v boju za euro 2020.</h2>
      <address><time datetime="2019-11-12T12:00:00+00:00">12 Nov 2019, 12:00</time> by <a rel="author">Jernej Suhadolnik</a></address>
      <p>LJUBLJANA – Slovenska nogometna reprezentanca je včeraj že vadila na koprski Bonifiki, kjer se pripravlja za tekmi z Latvijo in s Poljsko. Selektor <b>Matjaž Kek</b> si želi končati boj za euro 2020 s čim večjim številom točk na računu, zato čaka jato naporen teden.<br/><br/>Kek je včeraj zbral fante na Obali, prispeli so tudi njegovi prvi aduti <b>Josip Iličić</b> (zaradi kazni je izpustil nedeljsko gostovanje Atalante v Genovi), <b>Jan Oblak</b>, <b>Andraž Šporar</b> in drugi. Popoldne so opravili medijske obveznosti in prvi skupni trening v sklopu priprav na tekmi z Latvijo v Stožicah (sobota, 18.00) in s Poljsko v Varšavi (ponedeljek, 20.45). Zanimivo, Kek bo preverjal formo fantov na štirih različnih lokacijah – od danes do četrtka bo izbrana vrsta vadila v Kopru, v petek bo opravila uradni trening v Stožicah, v nedeljo bo vnovič uživala na zelenici na Brdu pri Kranju, v ponedeljek pa bo preizkusila travnato površino nacionalnega stadiona v Varšavi.<br/><br/>»Po oktobrskem razočaranju si želimo končati ciklus bojev za evropsko prvenstvo na pozitiven način. Če nam je september vlival upanje na večjo stvar, je bilo oktobra prav obratno. Težava je najprej nastala v nas samih, preveč smo se ukvarjali z Avstrijci in morda pozabili, da je treba najprej igrati tekmo v Skopju. Življenje gre naprej, pred nami sta tekmi, ki bosta zanesljivo odgovorili na vprašanje, ali smo sposobni obrniti vzdušje v reprezentanci v pozitivno smer,« je ocenil selektor Kek.<br/><br/>Slovenija bi na papirju morala novembra osvojiti (vsaj) tri točke – manjši izplen bi mejil na polom, večji na prijetno presenečenje. V soboto namreč prihaja v Stožice 143. reprezentanca s Fifine lestvice, ki jo vodi nekdanji slovenski selektor <b>Slaviša Stojanović</b>, v ponedeljek čaka Kekove fante v Varšavi močna izbrana vrsta Poljske, 21. zasedba na svetu. Latvija premore osem milijonov evrov vreden igralski kader, Poljska 335 milijonov evrov, Slovenci ležijo nekje »vmes«. Reprezentanca Matjaža Keka zaseda 65. položaj na lestvici Fife, Mariborčan pa je zbral na Obali 161 milijonov evrov vreden kolektiv. </p>
    </article>
  </body>
</html>