<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639606/%D9%85%D9%88%D8%B1%D8%A7%D9%84%D8%B3-%D8%A8%D8%A7-%D9%82%D8%AF%D8%B1%D8%AA-%D9%88-%D8%A7%D9%86%D8%B1%DA%98%DB%8C-%D8%A8%DB%8C%D8%B4%D8%AA%D8%B1-%D8%A8%D8%A7%D8%B2-%D8%AE%D9%88%D8%A7%D9%87%D9%85-%DA%AF%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T12:36:00+00:00"/>
    <meta property="og:title" content="مورالس: با قدرت و انرژی بیشتر باز خواهم گشت"/>
    <meta property="og:description" content="اوو مورالس، رئیس‌جمهور مستعفی بولیوی در پیامی توئیتری از ترک کشورش به سمت مکزیک خبر داده و وعده داد با قدرت و انرژی بیشتر باز خواهد گشت."/>
  </head>
  <body>
    <article>
      <h1>
        <a href="https://www.bultannews.com/fa/news/639606/%D9%85%D9%88%D8%B1%D8%A7%D9%84%D8%B3-%D8%A8%D8%A7-%D9%82%D8%AF%D8%B1%D8%AA-%D9%88-%D8%A7%D9%86%D8%B1%DA%98%DB%8C-%D8%A8%DB%8C%D8%B4%D8%AA%D8%B1-%D8%A8%D8%A7%D8%B2-%D8%AE%D9%88%D8%A7%D9%87%D9%85-%DA%AF%D8%B4%D8%AA">مورالس: با قدرت و انرژی بیشتر باز خواهم گشت</a>
      </h1>
      <h2>اوو مورالس، رئیس‌جمهور مستعفی بولیوی در پیامی توئیتری از ترک کشورش به سمت مکزیک خبر داده و وعده داد با قدرت و انرژی بیشتر باز خواهد گشت.</h2>
      <address><time datetime="2019-11-12T12:36:00+00:00">12 Nov 2019, 12:36</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری رویترز، اوو مورالس، رئیس‌جمهور مستعفی بولیوی در پیامی توئیتری نوشت در حال ترک این کشور به سمت مکزیک است و وعده داد «با قدرت و انرژی بیشتر» باز خواهد گشت.</p>
      <p>پیش‌تر مارسلو ابرارد، وزیر خارجه مکزیک اعلام کرد این کشور به اوو مورالس، رئیس‌جمهور مستعفی بولیوی پناهندگی سیاسی داده است.</p>
      <p>وزیر خارجه مکزیک گفت اعطای پناهندگی به مورالس، به درخواست خود او بوده است.</p>
      <p>وزیر خارجه مکزیک گفت از وزیر خارجه بولیوی خواسته است عبور ایمن اوو مورالس از بولیوی به مکزیک را تضمین کند.</p>
      <p>در همین حال مارسلو ابرارد، وزیر خارجه مکزیک گفت برکناری مورالس یک کودتای نظامی است.</p>
      <p>ابرارد گفت: «ارتش بولیوی خواهان استعفای مورالس شد. او هم به خاطر جلوگیری از جنگ داخلی استعفا داد؛ بنابراین ما شاهد یک کودتا هستیم. این به خاطر آن است که ارتش خواهان استعفای رئیس‌جمهور شده است. این به منزله نقض قانون اساسی و نظم در کشور بولیوی است.»</p>
      <p>وی افزود: «مکزیک از دولتی که بر اساس یک فرآیند انتخاباتی به وجود نیامده باشد حمایت نخواهد کرد.»</p>
      <p>وزیر خارجه مکزیک در ادامه گفت: «ما شاهد شکست‌های زیادی در رابطه با دموکراسی در قاره آمریکا هستیم. ما شاهد کودتا‌های نظامی هستیم. این روند مثبتی را نشان نمی‌دهد.»</p>
      <p>این در حالی است که صبح روز گذشته مارسلو ابرارد، وزیر خارجه مکزیک با اشاره به اینکه سفارت مکزیک در لاپاز، پایتخت بولیوی، ۲۰ مقام و نماینده بولیویایی را طی چند هفته گذشته پذیرش کرده است اعلام کرد مکزیک حاضر است در صورت درخواست اوو مورالس، رئیس‌جمهور بولیوی به او پناهندگی بدهد.</p>
      <p>اوو مورالس، رئیس‌جمهور بولیوی که به تازگی از سوی کمیسیون انتخابات این کشور برنده انتخابات ریاست جمهوری اعلام شده بود، به دنبال افزایش اعتراضات به نتایج انتخابات مجبور شد از سمت خود استعفا کند.</p>
      <p>آندرس مانوئل لوپز، رئیس‌جمهور مکزیک در حساب توئیتری خود از رفتار مسئولانه مورالس تمجید کرده و گفته است که او برای مقابله با خشونت‌های بیشتر علیه مردم کشورش از قدرت کنار رفت.</p>
      <p>شبکه تلویزیونی العالم گزارش داد وزیر امور خارجه مکزیک مخالفت کشورش را عملیات نظامی در بولیوی اعلام و تاکید کرد نباید در این کشور کودتا صورت بگیرد.</p>
    </article>
  </body>
</html>