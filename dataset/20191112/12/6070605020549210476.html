<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/afganes-alliberament-prominents-talibans-capturats-professors-occidentals-intercanvi_0_2342765806.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T12:06:43+00:00"/>
    <meta property="og:title" content="L'Afganistan intercanvia tres líders talibans per dos professors occidentals segrestats el 2016"/>
    <meta property="og:description" content="El govern afganès busca adobar el terreny per negociar una pau amb els jihadistes"/>
  </head>
  <body>
    <article>
      <h1>L'Afganistan intercanvia tres líders talibans per dos professors occidentals segrestats el 2016</h1>
      <h2>El govern afganès busca adobar el terreny per negociar una pau amb els jihadistes</h2>
      <address>
        <time datetime="2019-11-12T12:06:43+00:00">12 Nov 2019, 12:06</time>
      </address>
      <p>El president de l'Afganistan, Aixraf Ghani, ha anunciat aquest dilluns a la nit a la televisió pública l'alliberament de tres líders talibans a canvi del retorn de dos professors universitaris, un nord-americà i un altre d'australià, segrestats per la insurgència l'any 2016. L'intercanvi seria una manera de facilitar negociacions de pau amb el grup jihadista.</p>
      <p>"El govern ha decidit alliberar presoners talibans a canvi de dos professors universitaris per adobar el terreny cap a una negociació cara a cara", ha dit Ghani. La seva administració fa temps que busca aquestes negociacions, però els talibans sempre rebutgen parlar amb un govern que consideren titella dels Estats Units.</p>
      <figure>
        <img src="https://www.ara.cat/2019/09/09/internacional/ambaixada-EUA-Kabul-president-Trump_2304379601_65300901_117x66.jpg"/>
      </figure>
      <p>
        <a href="https://www.ara.cat/internacional/Trump-anulla-reunio-talibans-dinamita_0_2304369591.html">Trump anul·la una reunió amb els talibans i dinamita l’acord de pau</a>
      </p>
      <p>Dos dels presoners, Haji Mali Khan i Hafiz Rashid, són alts comandaments talibans, mentre que el tercer, Anas Haqqani, és el germà petit de Sirajuddin Haqqani, considerat el líder de la facció que porta el seu nom, una de les més mortíferes. La facció Haqqani s'ha especialitzat els últims anys en atacs massius contra la població civil afganesa.</p>
      <p>Un portaveu del grup insurgent havia anunciat aquest any la seva intenció d'alliberar el petit dels Haqqani per convertir-lo en membre d'un grup negociador amb els Estats Units.</p>
      <p>Els dos professors, que encara no han sigut alliberats, són el nord-americà Kevin King i l'australià Timothy Weeks, i van ser segrestats prop de la Universitat Americana de Kabul per individus vestits de militars. El govern afganès havia intentat descobrir-ne el parador sense èxit els últims anys. Es creu que el seu estat de salut es deu haver deteriorat considerablement.</p>
      <p>El primer ministre del Pakistan, Imran Khan, va dir al juliol a Washington que col·laboraria amb les autoritats afganeses per alliberar els dos professors, i una delegació dels serveis d'espionatge pakistanesos es va reunir amb autoritats afganeses aquest dilluns a Kabul per parlar del cas.</p>
    </article>
  </body>
</html>