<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/hotel-miataland-je-rajem-pro-fanousky-mazdy-mx-5-k-pokoji-nabizi-klicky-od-40-vozu"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-12T12:00:00+00:00"/>
    <meta property="og:title" content="Miataland je rájem pro fanoušky Mazdy MX-5. K pokoji dostanete klíčky od 40 aut"/>
    <meta property="og:description" content="Pokud jste neprostí blázni do Mazdy MX-5, lepší místo pro strávení dovolené si zřejmě nedokážete představit."/>
  </head>
  <body>
    <article>
      <h1>Miataland je rájem pro fanoušky Mazdy MX-5. K pokoji dostanete klíčky od 40 aut</h1>
      <h2>Pokud jste neprostí blázni do Mazdy MX-5, lepší místo pro strávení dovolené si zřejmě nedokážete představit.</h2>
      <address><time datetime="2019-11-12T12:00:00+00:00">12 Nov 2019, 12:00</time> by <a rel="author">Daniel Fuglevič</a></address>
      <p>Pro někoho to nebude žádná novinka, pro někoho však ano. Za svaté místo pro všechny fanoušky Mazdy MX-5, neboli Miaty, musíte ale nepochybně označit jistý hotel v italském regionu Umbria. Mnoho hotelů je laděno v určitém motivu, v tomto už ale od roku 2017 hraje zásadní roli právě legendární roadster od Mazdy.</p>
      <p>Komfort ubytování, bazén nebo malebnost přestavěné farmy ze 17. století na hotel teď dejme stranou. Hlavním tahákem takzvaného Miatalandu je velká stodola skrývající na 40 exemplářů modelu MX-5 napříč všemi generacemi či nejrůznějšími edicemi a specifikacemi. A „skrývají“ je vlastně špatné slovo, kouzlem hotelu je totiž možnost všechna tato auta projet.</p>
      <related>
        <a href="https://www.autorevue.cz/autosalon-tokio-2019-elektricky-crossover-mazda-mx-30-ma-dvere-jako-rx-8"/>
      </related>
      <p>Skupinové projížďky po okolí jsou tedy významnou volnočasovou aktivitou celého ubytování v Miatalandu. Nečekejte přitom jen sériové kusy či speciální verze MX-5 od automobilky, v kolekci se skrývá i mnoho netradičně upravených vozů dovezených z Evropy, Severní Ameriky a Japonska. Například tu najdete monstrum s V8 pod kapotou nebo kousek inspirovaný designem Ferrari 250 GTO.</p>
      <p>Na pozemku resortu se nicméně mají nacházet i jiné slavné Mazdy jako RX-7 nebo RX-8. Ve společných prostorách se můžete probírat knihovnou, jejíž téma se samozřejmě točí okolo všelijakých materiálů o MX-5, včetně dobových prospektů, příruček, knih o historii, magazínů a podobně. A kdybyste potřebovali z „Miatamánie“ zchladit hlavu, furt je tady zmíněný bazén.</p>
      <related>
        <a href="https://www.autorevue.cz/autosalon-zeneva-2019-mazda-mx-5-oslavi-30-let-edici-s-napadnou-barvou-karoserie"/>
      </related>
      <p>Další detaily z říše MX-5 pak velice potěší. Pokoje nejsou značeny čísly, ale jmény barevných odstínů z nabídky roadsteru, třeba Velocity Red, Sunburst Yellow či Mariner Blue, přičemž do těchto a jiných barev jsou pokoje i stylizovány. Klíče od pokojů vypadají jako klíče od Mazdy a motivem MX-5 jsou prý vyzdobeny i toalety.</p>
      <p>Za dny strávené ve společnosti těch nejlepších roadsterů od Mazdy samozřejmě něco zaplatíte. Částka v přepočtu okolo 4200 korun za noc se může zdát jako dost, v ceně ovšem visí i pořádná italská snídaně a možnost bez dalšího poplatku denně projet až 60 kilometrů za volantem vámi vybrané MX-5. A to se vyplatí!</p>
      <related>
        <h4>Určitě si přečtěte</h4>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.auto.cz/hyundai-tucson-1-6-crdi-4x4-vs-renault-kadjar-1-7-blue-dci-4x4-kombinace-svobody-132011"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/skoda-kamiq-oficialne-vybava-rozmery-dojmy-motory"/>
        <a href="https://www.autorevue.cz/gang-hells-angels-wiki-historie-dobove-fotky"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
      </related>
    </article>
  </body>
</html>