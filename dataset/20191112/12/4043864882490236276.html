<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231739/"/>
    <meta property="og:site_name" content="Українська правда"/>
    <meta property="article:published_time" content="2019-11-12T12:25:07+00:00"/>
    <meta property="og:title" content="Міноборони здивував арешт Марченка: кіборг і хороший військовий"/>
    <meta property="og:description" content="Міністерство оборони здивоване обранням генерал-майору Дмитру Марченку запобіжного заходу у вигляді тримання під вартою з правом внесення 76 мільйонів гривень застави і заявляє, що готове співпрацювати зі слідством."/>
  </head>
  <body>
    <article>
      <h1>Міноборони здивував арешт Марченка: кіборг і хороший військовий</h1>
      <address>
        <time datetime="2019-11-12T12:25:07+00:00">12 Nov 2019, 12:25</time>
      </address>
      <p>Міністерство оборони здивоване обранням генерал-майору Дмитру Марченку запобіжного заходу у вигляді тримання під вартою з правом внесення 76 мільйонів гривень застави і заявляє, що готове співпрацювати зі слідством.</p>
      <p><b>Джерело:</b> <a href="https://www.facebook.com/MinistryofDefence.UA/photos/a.694248700637638/2679687252093763/?type=3&amp;theater">пресслужба</a> Міноборони у Facebook</p>
      <p><b>Дослівно:</b> "Викликає подив той факт, що Дмитру Марченку було обрано саме такий запобіжний захід, незважаючи на те, що він не переховувався та співпрацював зі слідством, є бойовим офіцером, учасником оборони ДАП, позитивно характеризується по службі, а також те, що судом не було взято до уваги пропозицію кількох народних депутатів та Героїв України про взяття Дмитра на поруки".</p>
      <p><b>Деталі: </b>При цьому у Міноборони наголосили, що зацікавлені в об’єктивному та компетентному розслідуванні справи щодо закупівлі бронежилетів, готові надати "всебічне сприяння слідству" і сподіваються на його об’єктивність та неупередженість.</p>
      <p><b>Що було раніше:</b> 11 листопада генерал-майора, начальника управління матеріального забезпечення Міноборони Дмитра Марченка, який підозрюється у закупівлі бракованих бронежилетів, <a href="https://www.pravda.com.ua/news/2019/11/11/7231648/">заарештували </a>з правом внесення 76 мільйонів гривень застави.</p>
      <p>
        <b>Передісторія:</b>
      </p>
      <ul>
        <li>В кінці червня Держбюро розслідувань провело 40 обшуків у посадовців Міністерства оборони <a href="https://www.pravda.com.ua/news/2019/06/26/7219282/">у справі про закупівлю </a>за завищеними цінами речей для Збройних сил України. Збитки для держави оцінили у 100 мільйонів гривень.</li>
        <li>Було закуплено 20 тисяч бронежилетів поганої якості і намети, не придатні для проживання. Усього за завищеними цінами закупили 100 тисяч комплектів військової форми, при цьому за кожен вид одягу було сплачено близько 10 зайвих мільйонів.</li>
        <li>Державне бюро розслідувань у липні оприлюднило <a href="https://www.pravda.com.ua/news/2019/07/9/7220426/">розмови</a> працівників Міністерства оборони, які закупили бронежилети "Корсар М3с 1-4 класу захисту" і при цьому знали, що вони прострілюються і не відповідають технічним вимогам.</li>
        <li>Згідно з системою закупівель "Прозорро", на початку року Міноборони лише раз купувало бронежилети – у ТОВ "Наукове виробниче підприємство "ТЕМП-3000".</li>
        <li>5 листопада директор ДБР <a href="https://www.pravda.com.ua/news/2019/11/5/7231076/">Роман Труба </a>повідомив, що слідчі оголосили про підозри п’ятьом високопосадовцям Міноборони у справі про закупівлю неякісних бронежилетів.</li>
        <li>За даними слідства, саме генерал-майор Марченко за попередньою змовою з ще чотирма посадовцями закупили 11 тисяч неякісних бронежилетів "Корсар МЗс-1-4" на загальну суму близько 100 мільйонів гривень.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/11/7231648/"/>
        <a href="https://www.pravda.com.ua/news/2019/11/11/7231610/"/>
        <a href="https://www.pravda.com.ua/news/2019/11/11/7231576/"/>
      </related>
    </article>
  </body>
</html>