<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ispit-z-inozemnoyi-movi-pri-vstupi-u-vishi-zbirayutsya-zrobiti-obov-yazkovim-329342_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T12:33:00+00:00"/>
    <meta property="og:title" content="Іспит з іноземної мови при вступі у виші збираються зробити обов'язковим"/>
    <meta property="og:description" content="Також в Раді мають намір відмовитися від диплома держзразка.  "/>
  </head>
  <body>
    <article>
      <h1>Іспит з іноземної мови при вступі у виші збираються зробити обов'язковим</h1>
      <h2>Також в Раді мають намір відмовитися від диплома держзразка.  </h2>
      <address>
        <time datetime="2019-11-12T12:33:00+00:00">12 Nov 2019, 12:33</time>
      </address>
      <p>Верховна Рада прийняла в першому читанні законопроект, яким передбачено введення обов'язкового єдиного вступного іспиту з іноземної мови при вступі у вищі навчальні заклади, а також відмова від диплома державного зразка та розширення доступу до вишів жителям тимчасово окупованих територій.</p>
      <p>За відповідний законопроект №2299 про внесення змін до деяких законодавчих актів України щодо вдосконалення освітньої діяльності у сфері вищої освіти в першому читанні проголосували 311 народних депутатів.</p>
      <p>"Суттєво спрощується процедура ліцензування у сфері вищої освіти, скасовується ліцензування близько ста спеціальностей... законопроектом передбачено розширення доступу до вищої освіти для жителів тимчасово окупованих територій, запровадження мотиваційного листа при вступі, збільшення значущості творчих конкурсів та конкурсних балів, встановлення обов'язкового єдиного вступного іспиту з іноземної мови", - розповів під час представлення законопроекту голова парламентського комітету з питань освіти, науки та інновацій Сергій Бабак.</p>
      <p>За його словами, законопроект створює умови для розвитку дисциплінарних освітніх програм і програм спільного та подвійного диплома.</p>
      <p>"Передбачено відмову від диплома державного зразка", - додав він.</p>
      <p>Бабак зазначив, що законопроект передбачає індивідуальні форми отримання освіти, які суміщають навчання в закладах вищої освіти з навчанням на робочих місцях, на підприємствах.</p>
      <p>Також законопроектом пропонується проводити Єдиний державний кваліфікаційний іспит для одержувачів ступенів на бакалаврських і магістерських рівнях вищої освіти.</p>
      <p>Нагадаємо, що учні шкіл та закладів освіти, які будуть здобувати повну загальну середню освіту уже в 2021 році <a href="https://dt.ua/UKRAINE/z-2021-roku-vipuskniki-shkil-skladatimut-chotiri-testi-zno-320844_.html"><b>складатимуть державну підсумкову атестацію у формі ЗНО з чотирьох предметів.</b></a></p>
      <p>Детальніше про реформування системи вищої освіти читайте у матеріалі Оксани Онищенко "<a href="https://dt.ua/interview/yegor-stadniy-za-telefonnim-dzvinkom-tochno-nichogo-robiti-ne-budu-324739_.html"><b>Єгор Стадний: "За телефонним дзвінком точно нічого робити не буду"</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>