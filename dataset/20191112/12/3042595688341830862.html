<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/atte-streiket-for-klimaet/71808653"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T12:37:58+00:00"/>
    <meta property="og:title" content="Åtte streiket for klimaet"/>
    <meta property="og:description" content="Streiken for retten til å streike for klimaet fikk laber oppslutning. - Oppmøtet svekker ikke legitimiteten, sier Grønn Ungdom."/>
  </head>
  <body>
    <article>
      <h1>Åtte streiket for klimaet</h1>
      <h2>Streiken for retten til å streike for klimaet fikk laber oppslutning. - Oppmøtet svekker ikke legitimiteten, sier Grønn Ungdom.</h2>
      <address><time datetime="2019-11-12T12:37:58+00:00">12 Nov 2019, 12:37</time> by <a rel="author">Steinar Solås Suvatne</a></address>
      <p>På en grå, sur og slapsete høstdag i Oslo var det varslet streik for ungdommers streikerett i formiddag.</p>
      <p>Grønn Ungdom har gjennom et åpent Facebook-arrangement invitert alle som ønsker til å møte opp framfor Stortinget for å kreve rett til å streike skoletida.</p>
      <p>
        <b>- Det er åtte - ti personer som streiker her i dag, sier Nora Selnæs (21) til Dagbladet.</b>
      </p>
      <p>Grønn Ungdom er mest kjent for klimastreik, men arrangøren understreker at de streiker for <i>alle </i>elevers rett til politisk markering, ikke bare for klimamarkeringer.</p>
      <p>I forkant hadde arrangøren fortalt NTB at de forventet 50 deltagere. Selnæs opplyser overfor Dagbladet at poenget med dagens aksjon ikke var størst mulig oppmøte utenfor Stortinget, men en tilstedeværelse på galleriet på Stortinget. Der var gruppen omtrent 25 personer, forteller hun.</p>
      <p>
        <i>- Er du skuffet over oppmøtet?</i>
      </p>
      <p>- Nei, jeg synes bare det er hyggelig at noen har møtt opp, svarer hun.</p>
      <figure>
        <img src="https://dbstatic.no/71810523.jpg?imageId=71810523&amp;width=1024&amp;height=615"/>
        <figcaption><b>STREIKELEDER:</b> Nora Selnæs (Grønn Ungdom) ønsker at skoleelever skal få rett til å streike i skoletida. Foto: Nina Hansen / Dagbladet Vis mer</figcaption>
      </figure>
      <h3>Legitimitet</h3>
      <p>Hun leder Grønn Ungdom i Oslo. Sammen med 15 andre, trosset Selnæs været og stilte opp på Eidsvolls plass. En rekke av de 16 frammøtte har verv i Grønn Ungdom eller Elevorganisasjonen, og er dermed ikke streikende.</p>
      <p>
        <b>- Fraværsgrensa hindrer mange i å være med i dag. Det er begrenset hvor mange dager man får strøket som politisk fravær. Men hvor mange som møter opp, sier ingenting om legitimiteten til kravet vårt, sier Selnæs.</b>
      </p>
      <p>
        <i>- Oppmøtet sier vel litt, strengt tatt?</i>
      </p>
      <p>- Det kan du si, men du kan også si at oppmøtet her sier noe om behovet for streikerett, at mange ikke kan ta fri for å støtte opp, svarer Selnæs.</p>
      <h3>Avvist forslag</h3>
      <p>I dag må man være medlem av et politisk parti eller ha verv i en organisasjon for å få godskrevet politisk relatert fravær.</p>
      <p>Selnæs og de andre var også invitert inn på Stortinget for å overvære voteringen over et MDG-forslag om utvidet streikerett for ungdom. Forslaget er fremmet av Une Aina Bastholm, og får ikke flertallet på Stortinget bak seg.</p>
      <p>
        <b>Bastholm ønsker, i likhet med Sælnes og de åtte til ti streikende elevene, at fraværsreglene i skolen skal endres slik at ungdom som deltar i politiske streiker arrangert av elevråd, elevorganisasjoner eller andre sivilsamfunnsorganisasjoner regnes som gyldig.</b>
      </p>
      <p>- Jeg ønsker ønsker at barn og unge skal bli mer hørt, og få en formell rett til politisk streik slik at de ikke straffes for å vise politisk engasjement, sier Bastholm til Dagbladet.</p>
      <h3>- Arrogant og historieløst</h3>
      <p>Hun har for anledning ikledd seg helgrønne vinterklær.</p>
      <p>- Dette er ekstra viktig der mange av de store spørsmålene som diskuteres på Stortinget har en generasjonskonflikt, som klima. Det er mye viktigere for de som vokser opp nå, og jeg mener Stortinget har sviktet denne generasjonen, sier Bastholm.</p>
      <p>
        <b>Forslaget har fått støtte av Skolenes landsforbund og Elevorganisasjonen, men i Stortinget er det bare SV som delvis støtter forslaget. Det reagerer Bastholm på.</b>
      </p>
      <p>- Jeg mener det er arrogant og historieløst å nekte dem streikerett, og en rett til å få politisk fravær for å vise politisk engasjement. Dette er nok et eksempel på en endring som kommer til å komme, men etablissementet er kritiske til å gi rettigheter til en ny politisk gruppe. Argumentasjonen er den samme som da kvinner fikk stemmerett, mener Bastholm.</p>
      <p>
        <i>- Men ungdommen vil jo få stemmerett, de må bare vente noen år?</i>
      </p>
      <p>- Ja, men argumentasjonen er den samme. Det argumenteres med at kvinnens behov og politiske rettigheter kunne ivaretas av menn. Nå argumenteres det med at voksne kan ivareta unges politiske behov. Men det gjør ikke Stortinget. De svikter de unge på klima.</p>
      <h3>Frp-motstand</h3>
      <p>Forslaget fra Bastholm ble stemt ned i Stortinget i dag, noe Frp er fornøyd med.</p>
      <p>- Vi er i mot en streikerett til elever, og jeg er glad for at Stortinget stemte ned forslaget. Det er uttallige saker man i så fall kan streike for og mot, som homofiles rettigheter, bistand, atomvåpen, flyktninger. Det kan fort bli mye fravær, og jeg er mer opptatt av hvordan fraværet skal reduseres. Jeg vil gjerne oppfordre ungdom til å engasjere seg i politiske saker, men jeg vil ikke oppfordre noen til å være borte fra undervisningen, sier Roy Steffensen (FrP), leder av utdannings- og forskningskomiteen</p>
    </article>
  </body>
</html>