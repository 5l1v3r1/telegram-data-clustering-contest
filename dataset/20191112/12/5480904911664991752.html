<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/snezit-bude-i-na-jablonecku-a-frydlantsku-padat-zacne-vecer/1820053?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T12:07:00+00:00"/>
    <meta property="og:title" content="Sněžit bude i na Jablonecku a Frýdlantsku, padat začne večer"/>
    <meta property="og:description" content="Praha - První výraznější sněžení, které Česko čeká dnes večer, se bude týkat i Jablonecka, Semilska, Frýdlantska či Železnobrodska. Mokrý a těžký sníh začne padat po 18:00 zejména v jihovýchodní a východní polovině Čech v polohách nad 400 metrů nad mořem. Napadnout by mělo kolem pěti centimetrů sněhu, ojediněle až deset centimetrů. Sněžení ustane ve středu ráno a znovu začne padat v poledne. Vyplývá to z dnešního upřesnění Českého hydrometeorologického ústavu."/>
  </head>
  <body>
    <article>
      <h1>Sněžit bude i na Jablonecku a Frýdlantsku, padat začne večer</h1>
      <address><time datetime="2019-11-12T12:07:00+00:00">12 Nov 2019, 12:07</time> by <a rel="author" href="http://www.ctk.cz/" target="_blank">ČTK</a></address>
      <p>Praha - První výraznější sněžení, které Česko čeká dnes večer, se bude týkat i Jablonecka, Semilska, Frýdlantska či Železnobrodska. Mokrý a těžký sníh začne padat po 18:00 zejména v jihovýchodní a východní polovině Čech v polohách nad 400 metrů nad mořem. Napadnout by mělo kolem pěti centimetrů sněhu, ojediněle až deset centimetrů. Sněžení ustane ve středu ráno a znovu začne padat v poledne. Vyplývá to z dnešního upřesnění Českého hydrometeorologického ústavu.</p>
      <p>Sněžení se dnes a v noci na středu očekává v sedmi krajích, a to ve Středočeském, Jihočeském, Plzeňském, Libereckém, Vysočina a některých okresech Královéhradeckého a Pardubického kraje. Nejvíce bude podle meteorologů sněžit v místech s nadmořskou výškou mezi 400 až 600 metry nad mořem. Nelze ale vyloučit, že sníh bude padat i v nižších polohách. Intenzivnější sněžení se čeká dnes večer a v první polovině noci.</p>
      <p>Komplikace může sníh způsobit chodcům, řidičům a v zásobování. Pod tíhou mokrého sněhu se mohou lámat větve stromů, škody může sníh způsobit i na drátech elektrického vedení. Řidiči by měli jezdit opatrně a nezapomínat na zimní výbavu.</p>
      <p>Další sněžení meteorologové očekávají ve středu po poledni a trvat by mělo do čtvrtečních 03:00. Očekává se na území šesti krajů, na rozdíl od dneška se už nebude týkat Plzeňského kraje. Ve čtvrtek ráno se při vyjasnění bude na mokrých silnicích a chodnících tvořit náledí a zmrazky.</p>
      <p>Dnes v noci už sněžilo v západní části Čech v místech nad 600 metrů nad mořem, uvedli meteorologové na facebooku.</p>
    </article>
  </body>
</html>