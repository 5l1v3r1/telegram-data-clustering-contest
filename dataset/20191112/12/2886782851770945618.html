<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/12/javor-tobb-mint-500-milliard-forintos-buntetest-kapott-a-magyar-kormany"/>
    <meta property="og:site_name" content="euronews"/>
    <meta property="article:published_time" content="2019-11-12T12:18:20+00:00"/>
    <meta property="og:title" content="Jávor: több mint 500 milliárd forintos büntetést kapott a magyar kormány"/>
    <meta property="og:description" content="A volt EP-képviselő szerint hatalmas összegű pénzügyi korrekciót kell fizetni Magyarországnak. Ez állampolgáronként több mint 50 ezer forintot jelent."/>
  </head>
  <body>
    <article>
      <h1>Jávor: több mint 500 milliárd forintos büntetést kapott a magyar kormány</h1>
      <address><time datetime="2019-11-12T12:18:20+00:00">12 Nov 2019, 12:18</time> by <a rel="author">Pálfi Rita</a></address>
      <p>Az Európai Bizottság összességében 500 milliárd forint feletti büntetéssel sújtotta a magyar kormányt a 2014-2020 közötti időszak eddigi korrupciója miatt - írja Jávor Benedek, volt EP-képviselő a 2018-as uniós költségvetés parlamenti ellenőrzésének adataira hivatkozva a <a href="https://www.facebook.com/javorbenedek/posts/3161804207194356?__xts__%5B0%5D=68.ARAgmkK5FE_uoiysLZjtcrGTAX2I_EmlQS-JqWEDJfhsvqF6cah-2UrbLhnUalHEX41lwbz_VxifKyVmhzHaWSFdhXMLUNPFPB6C1WEpEuwccE0hrWEy5o4WfvH9SdF-i4vsBxjSCPTUQH-LsIJeBFtU_RA9xTrfIYm9Zsh_Yj8s8PGRZtnrysHqgU9yv1QWTisrzWoemxdZsoL_PUnon5nwVDtG8ZUrVQ8YqjY78iFXeXXJT0gPs4e_Ezz2ULWi7Gmm23Np1HcxKFZNdOeeCq2Dg4qPGD1AXR5kLWv1QorH_t3CSfoAxNnyYJMBz2K5cvXH&amp;__tn__=-R1.g">Facebookon.</a></p>
      <p>Ez azt jelenti, hogy minden magyar állampolgár 50 000 forinttal száll bele ebbe az EU-s büntetésbe, amit „a kormányzati korrupció miatt szabtak ki az országra”- fogalmaz Jávor az ügyről szóló hosszabb bejegyzésében <a href="https://javorbenedek.blog.hu/2019/11/12/az_eu-s_buntetesek_vegszamlaja?fbclid=IwAR1Bn1qahQ12fZoAgcg-aHzFoYxNcegvGmpTz6vZj7GbdF20te68BXHLvuw">a Párbeszéd politikusa blogján</a>, az ügyről szóló hosszabb bejegyzésében.</p>
      <p>Arról már korábban is megjelentek hírek a magyar sajtóban, hogy hatalmas összegű pénzügyi korrekciót kell majd a magyar kormánynak kifizetnie ahhoz, hogy a felfüggesztett kifizetéseket újra megindítsák, és Magyarország megkapja az uniós támogatásokat. Két hete a <a href="https://24.hu/fn/gazdasag/2019/10/28/gigatender-unios-tamogatas-bukas-meszaros-es-meszaros/">24.hu</a> még úgy értesült, hogy az összeg magasabb lehet, mint 300 milliárd forint.</p>
      <p>Jávor abból a kérdőívből idézett, amelyet az Európai Bizottság állított össze az EP költségvetési ellenőrző szakbizottsága számára (ennek az egyik alelnöke a fideszes Deutsch Tamás), a dokumentumban azt írják, hogy 2018-ban 30 operatív program esetében voltak intézkedések, a legtöbb (8) Magyarországon. A második helyen Franciaország volt (6). A többi 13 országnál egy, vagy ritkán két operatív programot érintettek az intézkedések.</p>
      <p>A dokumentum szerint 7 tematikus operatív program esetében rendszerszintű, a közbeszerzéseket érintő szabálytalanságokat tárt fel a Bizottság, és a projekt alapon, egyesével kiszabott büntetések helyett azt javasolták, hogy az összes operatív programra alkalmazott 10 százalékos átalánybüntetést szabjanak ki.</p>
      <p>Jávor azt írja, hogy a büntetést visszautasíthatta volna a magyar kormány, és vállalhatta volna azt, hogy a kérdéses projektekről egyesével bebizonyítja, hogy nem volt tettenérhető korrupció, szabályosan jártak el. Azonban Jávor úgy tudja, hogy nem élt a kormány ezzel a lehetősséggel, és elfogadta a büntetést.</p>
      <p>A dokumentum, melynek megállapításaira hivatkozik Jávor, <a href="https://drive.google.com/file/d/134DuwsEF3geZfFn6itiVtxsByZ3dTwzW/view?fbclid=IwAR2x2hfUTJPafgb7bzfPzLnqI6-3U_DeH6FK9sbrYtEs6lW8qQ9ju7kHSGA">ide kattintva</a> olvasható el angolul. A kérdésekre azok címzettje, Johannes Hahn osztrák biztos válaszol.</p>
    </article>
  </body>
</html>