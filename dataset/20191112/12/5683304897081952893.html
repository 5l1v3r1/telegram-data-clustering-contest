<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/12/kerala-vs-manipur-group-b-syed-mushtaq-ali-trophy-2019-20-report.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T12:40:00+00:00"/>
    <meta property="og:title" content="24 പന്ത്, 5 റൺസ്, 4 വിക്കറ്റ്; മിഥുന്റെ മാന്ത്രിക ബോളിങ്ങിൽ കേരളത്തിന് ജയം"/>
    <meta property="og:description" content="തിരുവനന്തപുരം∙ സയ്യിദ് മുഷ്താഖ് അലി ട്രോഫിയിൽ കേരളത്തിന് തുടർച്ചയായ രണ്ടാം ജയം. തിരുവനന്തപുരം ഗ്രീൻഫീൽഡ് സ്റ്റേഡിയത്തിൽ നടന്ന മത്സരത്തിൽ.Syed Mushtaq Ali Trophy 2019-20. Kerala Cricket Team. Manipur Cricket Team. M.Midhun. Sanju Samson. Sachin Baby. മലയാളം ക്രിക്കറ്റ് വാർത്തകൾ. കേരള രഞ്ജി ടീം. സയ്യിദ് മുഷ്താഖ് അലി ക്രിക്കറ്റ്. സഞ്ജു സാംസൺ. സച്ചിൻ ബേബി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>24 പന്ത്, 5 റൺസ്, 4 വിക്കറ്റ്; മിഥുന്റെ മാന്ത്രിക ബോളിങ്ങിൽ കേരളത്തിന് ജയം</h1>
      <address><time datetime="2019-11-12T12:40:00+00:00">12 Nov 2019, 12:40</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ സയ്യിദ് മുഷ്താഖ് അലി ട്രോഫിയിൽ കേരളത്തിന് തുടർച്ചയായ രണ്ടാം ജയം. തിരുവനന്തപുരം ഗ്രീൻഫീൽഡ് സ്റ്റേഡിയത്തിൽ നടന്ന മത്സരത്തിൽ മണിപ്പൂരിനെതിരെ 75 റൺസിനാണ് കേരളത്തിന്റെ ജയം. ടോസ് നഷ്ടപ്പെട്ട് ബാറ്റിങ്ങിന് ഇറങ്ങിയ കേരളം നിശ്ചിത 20 ഓവറിൽ ഒൻപതു വിക്കറ്റ് നഷ്ടത്തിൽ 149 റൺസാണെടുത്തത്. മറുപടി ബാറ്റിങ്ങിൽ മണിപ്പൂരിന് 20 ഓവറിൽ ഏഴു വിക്കറ്റ് നഷ്ടത്തിൽ 74 റൺസെടുക്കാനെ കഴിഞ്ഞുള്ളൂ. നാല് ഓവറിൽ ഒരു മെയ്ഡൻ സഹിതം അഞ്ചു റണ്‍സ് മാത്രം വഴങ്ങി നാലു വിക്കറ്റ് വീഴ്ത്തിയ എം. മിഥുന്റെ ഉജ്വല പ്രകടനമാണ് കേരളത്തിന് കൂറ്റൻ വിജയം സമ്മാനിച്ചത്. ഇന്ത്യൻ ടീമിൽനിന്ന് മടങ്ങിയെത്തിയ സഞ്ജു സാംസൺ കേരളത്തിനായി കളത്തിലിറങ്ങി.</p>
      <p>മൂന്നു കളികളിൽനിന്ന് രണ്ടാം ജയം നേടിയ കേരളം എട്ടു പോയിന്റുമായി ഗ്രൂപ്പ് ബിയിൽ മൂന്നാം സ്ഥാനത്തെത്തി. മൂന്നു മത്സരങ്ങളും ജയിച്ച വിദർഭയാണ് 12 പോയിന്റുമായി ഒന്നാമത്. തമിഴ്നാടിനും രണ്ടു ജയം സഹിതം എട്ടു പോയിന്റാണെങ്കിലും നെറ്റ് റൺറേറ്റിലെ മികവ് അവരെ രണ്ടാം സ്ഥാനത്തെത്തിച്ചു. ഇനി 14ന് ഗ്രൂപ്പിൽ ഒന്നാമൻമാരായ വിദർഭയ്ക്കെതിരെ തുമ്പ സെന്റ് സേവ്യേഴ്സ് മൈതാനത്താണ് കേരളത്തിന്റെ അടുത്ത മത്സരം.</p>
      <p>തുടർച്ചയായ രണ്ടാം മത്സരത്തിലും ടോസ് നഷ്ടപ്പെട്ട് ബാറ്റിങ്ങിന് ഇറങ്ങിയ കേരളത്തിന് സച്ചിൻ ബേബിയുടെ പ്രകടനമാണ് ഇക്കുറിയും തുണയായത്. തുടർച്ചയായ രണ്ടാം അർധസെഞ്ചുറിക്ക് തൊട്ടരികെ വീണുപോയെങ്കിലും സച്ചിൻ തന്നെ കേരളത്തിന്റെ ടോപ് സ്കോറർ. 35 പന്തിൽ അഞ്ചു ഫോറും ഒരു സിക്സും സഹിതം 48 റൺസാണ് സച്ചിന്റെ സമ്പാദ്യം.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/11/midhun-sachin-dhoni.jpg"/>
        <figcaption>കേരളത്തിനായി നാല് ഓവറിൽ 5 റൺസ് വഴങ്ങി നാലു വിക്കറ്റ് പിഴുത എസ്. മിഥുൻ സച്ചിൻ തെൻഡുൽക്കർ, മഹേന്ദ്രസിങ് ധോണി എന്നിവർക്കൊപ്പം (ഫയൽ ചിത്രങ്ങൾ)</figcaption>
      </figure>
      <p>വിഷ്ണു വിനോദ് (20 പന്തിൽ 25), ക്യാപ്റ്റൻ റോബിൻ ഉത്തപ്പ (24 പന്തിൽ 29), മുഹമ്മദ് അസ്ഹറുദ്ദീൻ (ഏഴു പന്തിൽ 15) എന്നിവരും ഭേദപ്പെട്ട പ്രകടനം കാഴ്ചവച്ചു. ബംഗ്ലദേശിനെതിരായ ട്വന്റി20 പരമ്പര അവസാനിച്ചതിനു പിന്നാലെ ദേശീയ ടീമിൽനിന്ന് മടങ്ങിയെത്തിയ സഞ്ജു സാംസണിന് തിളങ്ങാനായില്ല. 14 പന്തിൽ 12 റൺസാണ് താരത്തിന്റെ സമ്പാദ്യം. രോഹിൻ കുന്നുമ്മൽ (16 പന്തിൽ 10), ജലജ് സക്സേന (രണ്ടു പന്തിൽ നാല്), ബേസിൽ തമ്പി (0), എം. മിഥുൻ (0) എന്നിവർ നിരാശപ്പെടുത്തി.</p>
      <p>മറുപടി ബാറ്റിങ്ങിനിറങ്ങിയ മണിപ്പൂരിനെ കേരള ബോളർമാർ അക്ഷരാർഥത്തിൽ വരിഞ്ഞുമുറുക്കി. 42 പന്തിൽ മൂന്നു ഫോറും ഒരു സിക്സും സഹിതം 27 റൺസെടുത്ത ജോൺസൻ സിങ്ങാണ് മണിപ്പൂരിന്റെ ടോപ് സ്കോറർ. കേരളത്തിനായി നാല് ഓവറിൽ ഒരു മെയ്ഡൻ ഓവർ സഹിതം അഞ്ചു റൺസ് മാത്രം വഴങ്ങി നാലു വിക്കറ്റ് വീഴ്ത്തിയ എം. മിഥുനാണ് മികച്ചുനിന്നത്. സച്ചിൻ ബേബി നാല് ഓവറിൽ 21 റൺസ് വഴങ്ങിയും ജലജ് സക്സേന നാല് ഓവറിൽ ഒൻപതു റൺസ് വഴങ്ങിയും ഓരോ വിക്കറ്റ് വീഴ്ത്തി.</p>
      <p>
        <b>English Summary: Kerala vs Manipur, Round 4, Group B - Live Cricket Score</b>
      </p>
    </article>
  </body>
</html>