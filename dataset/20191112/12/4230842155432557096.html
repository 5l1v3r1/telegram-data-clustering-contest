<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191112-navit-bagatym-dovedetsya-pratsyuvaty-majbutnye-svitovoyi-ekonomiky-i-shans-ukrayiny-perezhyty-kryzu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-12T12:20:46+00:00"/>
    <meta property="og:title" content="Навіть багатим доведеться працювати: майбутнє світової економіки і шанс України пережити кризу"/>
    <meta property="og:description" content="Що чекає на світову економіку у найближчому майбутньому та як Україні пережити світову кризу? Факти ICTV запитали у провідного економічного експерта Джованні Сальветті."/>
  </head>
  <body>
    <article>
      <h1>Навіть багатим доведеться працювати: майбутнє світової економіки і шанс України пережити кризу</h1>
      <address>
        <time datetime="2019-11-12T12:20:46+00:00">12 Nov 2019, 12:20</time>
      </address>
      <p>Що чекає на світову економіку у найближчому майбутньому та як Україні пережити світову кризу? Факти ICTV запитали у провідного економічного експерта Джованні Сальветті.</p>
      <p>Світова спільнота все частіше почала говорити про загрозу економічної кризи у 2020 році. Збільшення обсягу світового боргу, нестабільні ціни на сировинні продукти, падіння показників фондових бірж, торгові війни – все це насторожує.</p>
      <p><b>Джованні Сальветті</b>, керівний директор міжнародної банківської групи Rothschild у країнах СНГ, заспокоює – достеменно про те, чи буде криза, не знає ніхто.</p>
      <blockquote>– Деякі говорять – так, деякі говорять – ні. Але ні я, ні хто-небудь інший точно  не знає, – розповів він в ексклюзивному коментарі Фактам ICTV.</blockquote>
      <figure>
        <img src="https://fakty.com.ua/wp-content/uploads/2019/11/12/377-300x300.jpg?1573556866"/>
      </figure>
      <p>Експерт пояснює, сьогодні світ переживає глобальну зміну тенденцій економіки.</p>
      <p>
        <b>– Відбувається велика трансформація економіки та капіталу через від’ємні ставки. Це багато чого змінює. Це означає більше грошей і менше цінних вкладів.</b>
      </p>
      <p>Від’ємні ставки змінили ставлення людей до свого капіталу, який більше не може забезпечити їм пасивний дохід.</p>
      <blockquote>– Якщо у вас є $10 млн на банківському рахунку десь на Заході, ви можете добре жити, тому що отримуєте 4-5% за рік. Якщо ж у вас в Швейцарії $10 млн, ви щорічно втрачаєте $20 тис. Капітал більше не джерело життя. Людям потрібно працювати. Це цікава перспектива.</blockquote>
      <p>В той самий час уряди держав друкують все більше і більше грошей, що призводить до їх поступового здешевлення.</p>
      <p>І найкраща стратегія для України – це готуватись і чекати кризи, а тому залучати більше інвестиції у країну.</p>
      <blockquote>– Для цього треба забезпечити верховенство права, дуже хорошу систему освіти, просту та зрозумілу податкову систему та митні збори. Це 60-70% успіху.</blockquote>
      <p>Він відмічає – в Україні чимало перспективних галузей. Звернути увагу, передусім, варто на технології, сільське господарство, фармацевтичну галузь та телекомунікації.</p>
      <p>До речі, <a href="https://fakty.com.ua/ua/ukraine/20191015-ekonomika-ukrayiny-zroste-na-3-u-2019-mvf-pokrashhyv-prognoz/">МВФ поліпшив економічний прогноз для України на 2020 рік.</a></p>
    </article>
  </body>
</html>