<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/politics/novartis-paraggelia-dioksis-se-varos-loverdou-gia-dorolipsia-kat-eksakolouthisi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T12:12:51+00:00"/>
    <meta property="og:title" content="Novartis:Παραγγελία δίωξης σε βάρος Λοβέρδου για κατ’ εξακολούθηση δωροληψία"/>
    <meta property="og:description" content="Η εισαγγελέας διαφθοράς Ελένη Τουλουπάκη έδωσε παραγγελία στην εισαγγελία Πρωτοδικών για την άσκηση ποινικής δίωξης σε βάρος του πρώην υπουργού υγείας Ανδρέα Λοβέρδου για την υπόθεση Novartis"/>
  </head>
  <body>
    <article>
      <h1>Novartis:Παραγγελία δίωξης σε βάρος Λοβέρδου για κατ’ εξακολούθηση δωροληψία</h1>
      <h2>Η εισαγγελέας διαφθοράς Ελένη Τουλουπάκη έδωσε παραγγελία στην εισαγγελία Πρωτοδικών για την άσκηση ποινικής δίωξης σε βάρος του πρώην υπουργού υγείας Ανδρέα Λοβέρδου για την υπόθεση Novartis</h2>
      <address><time datetime="2019-11-12T12:12:51+00:00">12 Nov 2019, 12:12</time> by <a rel="author">ΤοΒΗΜΑ Team</a></address>
      <p>Η εισαγγελέας διαφθοράς Ελένη Τουλουπάκη έδωσε παραγγελία στην εισαγγελία Πρωτοδικών για την άσκηση ποινικής δίωξης σε βάρος του πρώην υπουργού υγείας Ανδρέα Λοβέρδου για την υπόθεση NOVARTIS. Η εισαγγελέας του αποδίδει το αδίκημα της δωροληψίας πολιτικού προσώπου κατ εξακολούθηση. Η δίωξη, όπως είναι γνωστό, παραγγέλεται μετά την άρση της βουλευτικής ασυλίας.</p>
      <p>H δικογραφία για το πρόσωπο του κ. Λοβέρδου είχε διαβιβαστεί και πριν από λίγους μήνες στη Βουλή , οπότε και είχε αρθεί η ασυλία του – όπως και ο ίδιος είχε ζητήσει – προκειμένου να δώσει εξηγήσει με την ιδιότητα του υπόπτου τέλεσης αξιόποινης πράξης στο πλαίσιο της διενεργούμενης προκαταρκτικής εξέτασης . O κ. Λοβέρδος τότε είχε κληθεί ως ύποπτος μετά τις καταθέσεις προστατευομένων και άλλων μαρτύρων, οι οποίοι υποστήριζαν ότι επί υπουργίας του μπήκαν στην αγορά του φαρμάκου 4 σκευάσματα για σοβαρές παθήσεις, τα οποία διατέθηκαν στη χώρα μας σε τιμές ακριβότερες σε σχέση με τις τιμές στην Ευρώπη.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <p>Ο κ. Λοβέρδος, μέσω του πληρεξούσιου δικηγόρου του, είχε καταθέσει στην Εισαγγελία Διαφθοράς τόσο την ομιλία του στο Κοινοβούλιο για την υπόθεση της Νοvartis, όσο και τις μηνύσεις που έχει καταθέσει αρνούμενος οποιαδήποτε ανάμειξη στην υπόθεση αυτή κάνοντας λόγο για σκευωρία.</p>
      <p>Ωστόσο, σύμφωνα με την εισαγγελική αρχή από την αποτίμηση – αξιολόγηση προκύπτουν ενδείξεις ότι έχει διαπραχθεί η αξιόποινη πράξη και ως εκ τούτου είχε ζητηθεί η άρση της ασυλίας του.</p>
      <h3>Τι είχε δηλώσει ο Λοβέρδος</h3>
      <p>Σε παλαιότερη δήλωσή του ο Ανδρέας Λοβέρδος είχε πει:</p>
      <p>«Η κατάχρηση εξουσίας συντελέστηκε και κατά νομική ακριβολογία. Σκοπός της συγκεκριμένης ενέργειας που γίνεται σε βάρος μου είναι, προφανώς, η απόπειρα αναδρομικής δικαιολόγησης των παρανομιών που διαπράχθηκαν επί τρία χρόνια στο πλαίσιο της σκευωρίας «Νοβάρτις».</p>
      <p>»Επειδή έχω με το μέρος μου την αλήθεια, την εντιμότητα και τη στήριξη των πολιτών, οι απεγνωσμένες και απονενοημένες ενέργειες δεν μπορούν να με αγγίξουν. Όμως όσες και όσοι έχουν εμπλακεί στα αδικήματα που τελέστηκαν σε βάρος μου, συμπεριλαμβανομένης της κατάχρησης εξουσίας, θα λογοδοτήσουν για τα κακουργήματά τους, όπου και όπως αρμόζει.</p>
      <p>»Τίποτε δεν σταθεί εμπόδιο στην αποκάλυψη της σκευωρίας και κανείς από τους πολιτικούς σκευωρούς δεν θα αποφύγει την κατά νόμο λογοδοσία και τιμωρία. Τίποτε λιγότερο δεν είναι αρκετό.</p>
      <p>»Κι ούτε λόγος για βουλευτική ασυλία ή για το νόμο περί ευθύνης των υπουργών. Θα τους νικήσω με τα όπλα που διαθέτουν όλοι οι Έλληνες και όλες οι Ελληνίδες χωρίς προνόμια και προσχήματα.»</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>