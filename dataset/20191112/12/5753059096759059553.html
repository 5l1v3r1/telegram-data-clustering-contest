<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/12/news/mondo_di_mezzo_buzzi_resta_in_carcere_la_corte_d_appello_respinge_la_richiesta_di_scarcerazione-240921830/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T12:46:00+00:00"/>
    <meta property="og:title" content="Mondo di mezzo, Buzzi resta in cella a Tolmezzo. La Corte d'Appello respinge la richiesta di scarcerazione"/>
    <meta property="og:description" content="La Cassazione aveva fatto decadere l'aggravante di associazione di stampo mafioso per l'ex capo della Coop 29 giugno e i suoi legali aveva subito"/>
  </head>
  <body>
    <article>
      <h1>Mondo di mezzo, Buzzi resta in cella a Tolmezzo. La Corte d'Appello respinge la richiesta di scarcerazione</h1>
      <h2>La Cassazione aveva fatto decadere l'aggravante di associazione di stampo mafioso per l'ex capo della Coop 29 giugno e i suoi legali aveva subito presentato istanza per la sua liberazione. Nuovo processo per ricalcolare la pena</h2>
      <address>
        <time datetime="2019-11-12T12:46:00+00:00">12 Nov 2019, 12:46</time>
      </address>
      <p>Resta in carcere, a Tolmezzo, Salvatore Buzzi, l'imprenditore delle cooperative imputato nel processo al cosiddetto 'Mondo di mezzo'. I suoi difensori, Alessandro Diddi e Piergerardo Santoro, avevano presentato istanza di scarcerazione presso la Corte d'Appello a seguito della sentenza della Cassazione che aveva annullato nei confronti di Buzzi tutte le accuse di mafia e disposto un nuovo processo per discutere alcuni reati e ridefinire la pena. La Corte però ha respinto sia l'istanza che chiedeva la liberazione e anche, la richiesta in subordine dei domiciliari.<br/><br/>Per Buzzi le speranze di uscire dal carcere si erano accese all'indomani della sentenza dello scorso 22 ottobre della sesta sezione penale della Cassazione, presieduta da Giorgio Fidelbo, che ha stabilitò che non fu mafia quella del 'Mondo di mezzo' e Salvatore Buzzi e Massimo Carminati (<a href="https://roma.repubblica.it/cronaca/2019/10/26/news/mondo_di_mezzo_revocato_il_carcere_duro_per_massimo_carminati-239540722/">all'ex esponente dei Nar dal 26 ottobre è stato revocato il carcere duro a Sassari </a>) non avevano messo in piedi un'unico gruppo criminale ma due associazioni che poco o nulla avevano a che vedere l'una con l'altra.<br/><br/>Una decisione che ha ribaltato il secondo grado di giudizio e che ha annullato la condanna per 416 bis a Buzzi e Carminati, che in appello erano stati condannati rispettivamente a 18 anni e quattro mesi e 14 anni e mezzo, e quelle per gli altri 15 accusati di reati di mafia, tra cui l'ex capogruppo Pdl in Regione Lazio Luca Gramazio (8 anni e 8 mesi in appello).<br/><br/>In due erano stati assolti mentre per 21 imputati, tra cui gli stessi Buzzi e Carminati, si aprirà un nuovo processo di appello per ricalcolare la pena. Ma Buzzi seguirà le fasi del procedimento dalla sua cella di Tolmezzo, alle porte di Udine, dove resta detenuto.</p>
    </article>
  </body>
</html>