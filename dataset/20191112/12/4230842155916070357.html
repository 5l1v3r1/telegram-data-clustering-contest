<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191112-rada-shvalyla-zaprovadzhennya-avtomatychnoyi-otsinky-neruhomosti-v-pershomu-chytanni/"/>
    <meta property="og:site_name" content="ФАКТИ"/>
    <meta property="article:published_time" content="2019-11-12T12:39:51+00:00"/>
    <meta property="og:title" content="Рада схвалила запровадження автоматичної оцінки нерухомості в першому читанні"/>
    <meta property="og:description" content="Верховна Рада ухвалила за основу компромісний законопроект про ліквідацію корупційних схем у сфері оцінки нерухомості."/>
  </head>
  <body>
    <article>
      <h1>Рада схвалила запровадження автоматичної оцінки нерухомості в першому читанні</h1>
      <address>
        <time datetime="2019-11-12T12:39:51+00:00">12 Nov 2019, 12:39</time>
      </address>
      <p>Верховна Рада ухвалила за основу компромісний законопроект про ліквідацію корупційних схем у сфері оцінки нерухомості.</p>
      <p>Законопроект <a href="http://w1.c1.rada.gov.ua/pls/zweb2/webproc4_1?pf3511=67258">№2047-д</a>, який спрощує оцінку майна перед продажем шляхом ліквідації посередників, у першому читанні підтримали 378 народних депутатів, вони також передбачили скорочений термін його підготовки до другого читання.</p>
      <p>У Раді було три законопроекти, що пропонують різні механізми ліквідації схем у сфері реєстрації інформації про оцінку об’єктів нерухомості.</p>
      <p>Два з них – №2047 і №2047-1 – не підтримав профільний комітет.</p>
      <p><b>Читайте</b>:<a href="https://fakty.com.ua/ua/ukraine/20191105-zmina-pravyl-otsinky-majna-v-radi-poperedno-shvalyly-skandalnyj-zakon/">  Зміна правил оцінки майна: в Раді попередньо схвалили скандальний закон</a></p>
      <p>Документом пропонується з 1 січня 2020 року запровадити автоматичну оцінку нерухомості, ліквідувавши посередників.</p>
      <p>Якщо власника майна не влаштує ціна, яку модуль визначить автоматично, він може звернутися до оцінювача у загальному порядку з реєстрацією звіту в Єдиній базі.</p>
      <p>А нотаріуси отримають безкоштовний доступ до бази для перевірки даних про оцінку майна.</p>
      <p>Нагадаємо, у жовтні через законопроект №2047д стався скандал у Верховній Раді. Офіс президента підозрював 11 депутатів партії Слуга народу <a href="https://fakty.com.ua/ua/ukraine/20191023-poligraf-dlya-slugy-narodu-u-chomu-pidozryuyut-deputativ-i-reaktsiya-zelenskogo/">в отриманні майже $30 тис.</a> за те, щоб його не підтримувати.</p>
    </article>
  </body>
</html>