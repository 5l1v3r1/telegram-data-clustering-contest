<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621140/%D8%A7%D8%B3%D8%A7%D9%85%DB%8C-%D9%BE%D8%B0%DB%8C%D8%B1%D9%81%D8%AA%D9%87-%D8%B4%D8%AF%DA%AF%D8%A7%D9%86-%D9%85%D8%B1%D8%AD%D9%84%D9%87-%D8%B1%D9%82%D8%A7%D8%A8%D8%AA%DB%8C-%D8%B4%D8%B4%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87%D9%86%D9%88%D8%A7%DB%8C-%D8%AE%D8%B1%D9%85-%D9%85%D9%86%D8%AA%D8%B4%D8%B1-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T12:35:00+00:00"/>
    <meta property="og:title" content="اسامی پذیرفته شدگان مرحله رقابتی ششمین جشنواره«نوای خرم» منتشر شد"/>
    <meta property="og:description" content="ستاد برگزاری ششمین جشنواره و جایزه همایون خرم (نوای خرم) اسامی پذیرفته شدگان نهایی برای شرکت در مرحله رقابتی این رویداد موسیقایی را منتشر کرد."/>
  </head>
  <body>
    <article>
      <h1>اسامی پذیرفته شدگان مرحله رقابتی ششمین جشنواره«نوای خرم» منتشر شد</h1>
      <address>
        <time datetime="2019-11-12T12:35:00+00:00">12 Nov 2019, 12:35</time>
      </address>
      <p>
        <i>ستاد برگزاری ششمین جشنواره و جایزه همایون خرم (نوای خرم) اسامی پذیرفته شدگان نهایی برای شرکت در مرحله رقابتی این رویداد موسیقایی را منتشر کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسامی پذیرفته‌شدگان نهایی برای شرکت در مرحله رقابتی ششمین جشنواره و جایزه همایون خرم، موسیقیدان مطرح و نام‌آشنا، به طور خلاصه نوای خرم منتشر شد.</p>
      <p>به گزارش روابط عمومی ششمین جشنواره و جایزه همایون خرم (نوای خرم)، ستاد برگزاری این جایزه با انتشار اطلاعیه ای اسامی پذیرفته شدگان نهایی برای شرکت در مرحله رقابتی این رویداد موسیقایی را منتشر کرد.</p>
      <p>بر اساس این اطلاعیه، ششمین دوره جشنواره و جایزه همایون خرّم (نوای خرّم ۶) که کودکان و نوجوانان هنرآموز موسیقی زیر ۱۸ سال را در بر می گیرد، توسط مؤسسه فرهنگی هنری رادنواندیش با یاری خانواده محترم استاد همایون خرّم و همکاری دفتر موسیقی وزارت فرهنگ و ارشاد اسلامی آذر ماه امسال در تهران برگزار می شود.</p>
      <p>
        <b>هدف کشف استعداد است</b>
      </p>
      <p>حفظ و گسترش فرهنگ اصیل و فاخر ایرانی، ارتقای سطح هنری و موسیقایی نسل جوان، کشف استعدادها و ارایه الگوهای مناسب موجود در هنر ایرانی، همواره از اهداف این جشنواره است.</p>
      <p>دوره ششم جشنواره نوای خرّم در حالی برگزار میشود که ارسال ۹۸۲ اجرا از هنرجویان کودک و نوجوان به دبیرخانه جشنواره، رشد ۶۰ درصدی تعداد اجراها نسبت به سال گذشته را در پی داشته است. همچنین حضور بیش از ۲۵۰۰ شرکتکننده دختر و پسر از ۳۰ استان و بیش از ۱۲۰ شهر و روستا و نیز بیش از ۱۵۰ آموزشگاه موسیقی و مدرسه در این دوره، نشان از موفقیت این جشنواره در ایجاد یک جریان فرهنگی و هنری تاثیرگذار و ماندگار در عرصه هنر و موسیقی ایرانی دارد.</p>
      <p>
        <b>چشم‌انداز آینده روشن است</b>
      </p>
      <p>بر اساس داوری مرحله اول تصاویر اجراهای رسیده، اجراهای پرشمار صحیح، پراحساس و زیبای شرکت‌کنندگان در این دوره، نشان از آینده روشن موسیقی ایرانی دارد که به امید خالق متعال با آموزش درست و تلاش بیشتر، روز به روز شکوفاتر خواهد شد. در این میان، اجراهایی هم وجود داشت که لزوم تلاش و دقت بیشتر در امر آموز و تمرین را نشان می‌دهد.</p>
      <p>همانگونه که بارها اعلام شد هدف اصلی از برگزاری جشنواره و جایزه همایون خرّم، تاکید و ترغیب فرزندانمان به فراگیری و حفاظت از موسیقی اصیل ایرانی به عنوان سرمایه فرهنگی کشور است و شکل رقابتی جشنواره، صرفاً برای ایجاد انگیزه تمرین و ممارست بیشتر عزیزمان برای ارایه باکیفیت متناسب اجرای موسیقی است.</p>
      <p>
        <b>لزوم تلاش بیشتر</b>
      </p>
      <p>تأکید می‌شود که عدم پذیرش برخی از آثار، به هیچ وجه، از ارزش و تلاش هنرآموزان عزیز کم نمی‌کند و تنها نشان‌دهنده لزوم تمرین و دقت بیشتر آنان برای بالابردن کیفیت اجراهای هنری در مقایسه با هم سن و سال‌هایشان است. قطعا انتظار می‌رود این مهم از سوی والدین گرامی و به ویژه مدرسان فهیم، برای عزیزانمان بیان و تشریح شود. همچون سال‌های گذشته، برای پذیرفته نشده‌ها در مرحله اول داوری‌ها نیز تقدیرنامه الکترونیکی ارسال خواهدشد.</p>
      <p>بر مبنای داوری تصاویر رسیده به دبیرخانه جشنواره، در نهایت ۵۱۸ اجرا و ۱۶۶۹ نوازنده و خواننده در قالب ۳۵۲ اجرای تکخوانی و تکنوازی، ۸۳ اجرای دو یا سه نفره و ۸۳ اجرای گروهی چهارنفره به بالا (سه اجرا از میان اجراهای مدارس) برای اجرای حضوری در مرحله رقابتی ششمین جشنواره و جایزه همایون خرّم پذیرفته شدند. <br/>بر اساس تصمیم شورای سیاست‌گذاری جشنواره و با توجه به تعداد بالای شرکت‌کنندگان پذیرفته شده، دو روز به اجراهای حضوری افزوده شد و به این ترتیب اجراهای حضوری بخش رقابتی جشنواره طی ۶ روز پنجشنبه و جمعه‌ ۳۰ آبان و اول آذر در خانه فرهنگ نور و ۷، ۸، ۱۴ و ۱۵ آذر در فرهنگسرای نیاوران برگزارمی‌شود. همچنین اختتامیه ششمین جشنواره و جایزه همایون خرّم (نوای خرّم۶) پنج شنبه ۲۱ آذر ۱۳۹۸ در تالار وحدت تهران برگزار خواهد شد.</p>
      <p>
        <b>جشنواره خرم در یک نگاه</b>
      </p>
      <p>جشنواره و جایزه همایون خرّم (نوای خرّم) از جمله رویدادهای معتبر حوزه موسیقی در بخش خصوصی است که طی سال های اخیر با همراهی خانواده مرحوم همایون خرم آهنگساز فقید موسیقی ایرانی با هدف ارتقای سطح هنری و موسیقایی و استفاده از نمونه ها و الگوهای موجود در هنر ایرانی برای هنرمندان گروه سنی زیر ۱۸ سال توسط موسسه فرهنگی هنری «راد نو اندیش» با مدیریت بردیا صدرنوری و دبیری ناصر ایزدی برگزار می شود.</p>
      <p>نوازندگان تمام سازها، خوانندگان همچنین گروه‌های موسیقی کودک و نوجوان داوطلب (کمتر از ۱۸ سال) با اجرای یکی از تصانیف و یا قطعات بی‌کلام ده تن از استادان موسیقی ایران (استاد مرتضی محجوبی، ابوالحسن صبا، روح الله خالقی، مجید وفادار، مهدی خالدی، علی تجویدی، همایون خرم، حبیب الله بدیعی، پرویز یاحقی و اسدالله ملک) که به شکل رسمی عرضه شده، به صورت تک‌خوانی، تک‌نوازی، هم‌خوانی، هم‌نوازی و گروه‌نوازی در این جشنواره شرکت می کنند.</p>
      <p>برای مشاهده اسامی پذیرفته­ شدگان مرحله رقابتی ششمین جشنواره موسیقی نوای خرم <a href="https://aftabnews.ir/files/fa/news/1398/8/21/358325_879.pdf">اینجا </a>کلیک کنید.</p>
    </article>
  </body>
</html>