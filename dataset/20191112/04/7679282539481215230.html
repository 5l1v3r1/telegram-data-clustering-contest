<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-government-formation-sharad-pawar-silence-on-maharashtra-crisis-ajit-pawar-said-congress-letter-is-not-getting-2844843.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T04:45:56+00:00"/>
    <meta property="og:title" content="क्या महाराष्ट्र में कांग्रेस सरकार बनाने में कर रही है देरी, तो शरद पवार बोले- मैं उनसे बात करूंगा"/>
    <meta property="og:description" content="महाराष्ट्र के राज्यपाल बी.एस. कोश्यारी ने राष्ट्रवादी कांग्रेस पार्टी (एनसीपी) को राज्य में अगली सरकार बनाने का न्योता दिया है। इस पर मंगलवार को जब एनसीपी चीफ शरद पवार से सवाल पूछा गया तो उन्होंने..."/>
  </head>
  <body>
    <article>
      <h1>क्या महाराष्ट्र में कांग्रेस सरकार बनाने में कर रही है देरी, तो शरद पवार बोले- मैं उनसे बात करूंगा</h1>
      <address><time datetime="2019-11-12T04:45:56+00:00">12 Nov 2019, 04:45</time> by <a rel="author">नई दिल्ली, लाइव हिन्दुस्तान टीम</a></address>
      <p>महाराष्ट्र के राज्यपाल बी.एस. कोश्यारी ने राष्ट्रवादी कांग्रेस पार्टी (एनसीपी) को राज्य में अगली सरकार बनाने का न्योता दिया है। इस पर मंगलवार को जब एनसीपी चीफ शरद पवार से सवाल पूछा गया तो उन्होंने चुप्पी साध ली। वहीं अजित पवार ने कहा है कि उन्हें कांग्रेस की चिट्ठी नहीं मिली है जो सरकार बनाने के लिए सबसे ज्यादा जरूरी है।</p>
      <p>जब शरद पवार से यह पूछा गया कि क्या कांग्रेस के साथ कोई बैठक होनी है तो उन्होंने कहा कि कौन कहता है कि कोई बैठक है? मुझे नहीं पता। वहीं जब पवार से यह पूछा गया कि क्‍या कांग्रेस की ओर से देरी हो रही है तो उन्होंने कहा कि मैं कांग्रेस से बात करूंगा।</p>
      <p>एनसपी नेता अजित पवार ने कहा कि सोमवार को कांग्रेस ने पहले सुबह बैठक की और फिर कहा कि चार बजे की बैठक के बाद विधायकों की चिट्ठी देंगे। इसके बाद शाम साढ़ें सात बजे तक का समय दिया गया लेकिन फिर कांग्रेस की तरफ से समर्थन की चिट्ठी नहीं मिली। उन्होंने कहा कि शरद पवार से कांग्रेस नेताओं से बात की थी और कहा था वो कहीं भी मिल ले दिल्ली या मुंबई। पवार ने कहा कि आज एनसीपी की बैठक है इसलिए वह कांग्रेस के नेताओं से नहीं मिल सकते हैं। </p>
      <p>उन्होंने कहा कि हम राज्यपाल को अकेले पत्र कैसे दे सकते हैं। पवार ने कहा कि सोमवार को राज्यपाल ने हमें बुलाया था लेकिन हमने कह दिया है कि हम अकेले निर्णय लेने की स्थिति में नहीं है। जब तक कांग्रेस हमारे साथ नहीं होती है। उन्होंने कहा कि पहले ही हमें जनादेश विपक्ष में बैठने का मिला है। </p>
      <p><b>राष्ट्रपति ने किया सावंत का इस्तीफा मंजूर</b><br/>राष्ट्रपति राम नाथ कोविंद ने केंद्रीय भारी उद्योग मंत्री अरविंद गणपत सावंत का इस्तीफा मंजूर कर लिया है। कोविंद ने प्रधानमंत्री नरेंद्र मोदी की सिफारिश पर श्री सावंत का इस्तीफा मंजूर किया। उन्होंने महाराष्ट्र में भारतीय जनता पार्टी के साथ रिश्ते खराब होने के बाद सोमवार को अपने पद से इस्तीफा दे दिया था। राष्ट्रपति भवन से जारी विज्ञप्ति के अनुसार सूचना प्रसारण मंत्री प्रकाश जावड़ेकर को राष्ट्रपति ने श्री सावंत के मंत्रालय का अतिरिक्त कार्यभार संभालने का भी निर्देश दिया है।<br/> </p>
    </article>
  </body>
</html>