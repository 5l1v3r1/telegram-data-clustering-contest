<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/ruki-v-ryukzaku-golova-u-kvartiri-rosiyskiy-istorik-rozchlenuvav-aspirantku-50052938.html"/>
    <meta property="og:site_name" content="НВ"/>
    <meta property="article:published_time" content="2019-11-12T04:31:00+00:00"/>
    <meta property="og:title" content="Руки в рюкзаку, голова у квартирі - російський історик розчленував аспірантку"/>
    <meta property="og:description" content="Російський історик Олег Соколов зізнався у жорстокому вбивстві колишньої студентки, з якою у нього був роман."/>
  </head>
  <body>
    <article>
      <h1>Руки в рюкзаку, голова у квартирі - російський історик розчленував аспірантку</h1>
      <h2>Російський історик Олег Соколов зізнався у жорстокому вбивстві колишньої студентки, з якою у нього був роман.</h2>
      <address>
        <time datetime="2019-11-12T04:31:00+00:00">12 Nov 2019, 04:31</time>
      </address>
      <p>Відомий російський історик Олег Соколов зізнався у вбивстві 24-річної випускниці Санкт-Петербурзького державного університету. Його впіймали на гарячому, коли намагався позбутися тіла.</p>
      <p>У рюкзаку історика поліцейські знайшли відрізані руки і травматичний пістолет. Голову і тіло вбитої дівчини пізніше виявили в квартирі Соколова.</p>
      <p>«Він визнав свою провину», — повідомив адвокат затриманого агентству FP, додавши, що підзахисний шкодує про скоєне і співпрацює зі слідством.</p>
      <ul>
        <li>
          <a href="https://www.bbc.com/ukrainian/news-50365619?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Жінка хотіла позбутися коханки свого чоловіка. Та вбивство не вдалося</a>
        </li>
        <li>
          <a href="https://www.bbc.com/ukrainian/other-news-50142298?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">П’ять кілерів перезамовляли вбивство одного чоловіка. Він живий, їх арештували</a>
        </li>
      </ul>
      <p>63-річний Олег Соколов був експертом епохи наполеонівських воєн і кавалером французького Ордену почесного легіону. Він з’являвся в образі Наполеона, а деякі колеги і студенти називали його «сір». З колишньою студенткою його пов’язували романтичні відносини.</p>
      <p>Подія викликала великий резонанс в ЗМІ.</p>
      <p>Раніше інша студентка, яка також мала роман з Соколовим, зверталася в поліцію зі звинуваченнями на його адресу, але справа до суду так і не дійшла. А в 2018 році на лекції цього ж історика побили студента.</p>
      <h3>Що відбулося</h3>
      <figure>
        <img src="https://c.files.bbci.co.uk/B41E/production/_109601164_057902144-1.jpg"/>
        <figcaption>Квартира, де, як вважають, сталося вбивство</figcaption>
      </figure>
      <p>Вранці в суботу доцента інституту історії Олега Соколова затримали на набережній річки Мойки, коли він, імовірно, намагався втопити рюкзак з двома відрізаними жіночими руками і травматичним пістолетом.</p>
      <p>63-річний професор був нетверезий і впав у річку. Його госпіталізували з переохолодженням, а вже в неділю перевели до слідчого ізолятора.</p>
      <p>У понеділок Октябрський райсуд Санкт-Петербурга вирішить питання про запобіжний захід для історика. Слідчі клопотали про арешт.</p>
      <p>Адвокат Соколова Олександр Почуєв розповів, що його підзахисний оформив явку з повинною.</p>
      <figure>
        <img src="https://c.files.bbci.co.uk/E33B/production/_109617185_7f554b30-2d8c-4ab9-ac95-36543aaeb20f.jpg"/>
        <figcaption>Олег Соколов зізнався у цьому жахливому вбивстві</figcaption>
      </figure>
      <p>За повідомленнями російських ЗМІ, після вбивства Соколов планував накласти на себе руки в мундирі Наполеона в Петропавлівській фортеці на очах у містян та туристів.</p>
      <p>Пізніше в квартирі доцента на набережній Мойки виявили жіноче тіло, голову і закривавлену ​​пилку.</p>
      <p>Вбитою виявилася випускниця Санкт-Петербурзького державного університету Анастасія Єщенко, з якою у Соколова були романтичні відносини.</p>
      <p>За даними ЗМІ, під час обшуку в його квартирі, окрім частин тіла дівчини, виявили пилку, ножі, сокиру, а також обріз та майже півсотні патронів.</p>
      <h3>Що відомо про дівчину</h3>
      <p>Анастасія Єщенко переїхала до Петербурга з Краснодарського краю, закінчила бакалаврат та магістратуру університету, вчилася в аспірантурі.</p>
      <p>За словами однокурсників, кілька років тому дівчина почала зустрічатися з Олегом Соколовим.</p>
      <p>У неділю в Петербург з Краснодарського краю, за даними джерела ТАСС, прибула мати дівчини — підполковник поліції. Батько дівчини, за даними ЗМІ, працює в школі вчителем фізкультури, а її брат — колишній воротар молодіжної збірної Росії по футболу.</p>
      <h3>Хто такий Олег Соколов?</h3>
      <figure>
        <img src="https://c.files.bbci.co.uk/BEF9/production/_109598884_mediaitem109598883.jpg"/>
      </figure>
      <p>63-річний Олег Соколов спеціалізується на військовій історії Франції і є основоположником військово-історичної реконструкції в Росії, пишуть російські ЗМІ. Його нагородили французьким орденом Почесного легіону.</p>
      <p>Соколов народився в 1956 році в Ленінграді. З 2000 року — доцент кафедри історії нового і новітнього часу Санкт-Петербурзького державного університету. Він — автор програми курсу з історії військового мистецтва. Постійно вів науково-дослідну роботу в галузі дослідження військової історії Росії та Європи XV-XIX століть.</p>
      <p>Є автором понад 30 наукових праць, виданих в Росії, Франції, Іспанії, Чехії.</p>
      <p>Колега Соколова на умовах анонімності розповів ВВС: «Він нормальний вчений, але з певною дурістю. Зображував Наполеона на лекціях і організовував історичні реконструкції, де був Наполеоном».</p>
      <p>Історик також консультував режисерів, що знімали фільми про епоху Наполеона.</p>
      <p><i>Хочете отримувати головне в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="http://bit.ly/2PYRwJ9">Viber</a> <i>!</i></p>
    </article>
  </body>
</html>