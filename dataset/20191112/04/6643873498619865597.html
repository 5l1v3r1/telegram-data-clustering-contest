<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/kommentar/i/QoXAeQ/selvfoelgelig-kan-vi-ikke-stole-paa-denne-mannen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T04:27:31+00:00"/>
    <meta property="og:title" content="Om ett år vet vi om Donald Trump får fire nye år som president i USA. Da vet vi også om Facebook hjalp ham å vinne igjen."/>
    <meta property="og:description" content="Om ett år vet vi om Donald Trump får fire nye år som president i USA. Da vet vi også om Facebook hjalp ham å vinne igjen."/>
  </head>
  <body>
    <article>
      <h1>Om ett år vet vi om Donald Trump får fire nye år som president i USA. Da vet vi også om Facebook hjalp ham å vinne igjen.</h1>
      <h2>Om ett år vet vi om Donald Trump får fire nye år som president i USA. Da vet vi også om Facebook hjalp ham å vinne igjen.</h2>
      <address><time datetime="2019-11-12T04:27:31+00:00">12 Nov 2019, 04:27</time> by <a rel="author">Frode Bjerkestrand</a></address>
      <p><b>Neste år på denne</b> tiden er det amerikanske presidentvalget vel overstått, og det vil ikke være en gedigen overraskelse om Donald Trump blir gjenvalgt.</p>
      <p>Spørsmålet er om han da har fått like god drahjelp fra russiske trollfabrikker, falske kontoer og målrettet manipulasjon på Facebook, som han fikk i 2016.</p>
      <p>Facebook <a href="https://www.dn.no/teknologi/facebook/mark-zuckerberg/facebook-vil-stanse-misbruk-for-valget-neste-ar/2-1-703174">påstår selv de vil gjøre alt de kan for å hindre at det skjer.</a> Men lite tyder på at toppsjef Mark Zuckerberg har full kontroll på sitt eget selskap.</p>
      <p><b>Det har vært et par</b> grusomme år for verdens største sosiale nettverk, som du og jeg er innom minst et par ganger daglig.</p>
      <p>Det sies at Facebook har oppunder to milliarder registrerte brukere. Det er kanskje hyggelig for selskapets bunnlinje og aksjonærer, men Facebook har også vist seg å være en katastrofe for personvernet.</p>
      <p>Valget av Donald Trump,<a href="https://www.theguardian.com/news/series/cambridge-analytica-files"> Cambridge Analytica-skandalen</a> og lekkasjer av brukerdata har i tillegg gitt selskapet et betydelig omdømmeproblem. Facebook blir med rette beskyldt for å undergrave demokratiet.</p>
      <p>
        <a href="https://www.bt.no/utenriks/i/zGzwGb/facebook-vil-stanse-misbruk-foer-valget-neste-aar">Les også<br/>Facebook vil stanse misbruk før valget neste år</a>
      </p>
      <p><b>Mark Zuckerberg</b> hevder at selskapet hans har skjerpet seg. Problemet er at Facebooks egne retningslinjer er forvirrende uklare, og endres i det stille, med potensielt store konsekvenser.</p>
      <p>Og at Zuckerberg ser ut til å drive et nokså klønete dobbeltspill.</p>
      <p><b>Cambridge</b> Analytica-skandalen var en rystende affære. Det britisk-amerikanske selskapet samlet inn personopplysninger om 87 millioner Facebook-brukere, analyserte dem og solgte dem videre. Blant annet til Donald Trumps valgkampanje.</p>
      <p>Facebook ble ilagt en bot på hele 43 milliarder kroner for brudd på USAs personvernlover. Etter dette bannlyste Facebook annonser som inneholdt «falsk eller feilaktig innhold».</p>
      <p><b>Men tidligere i høst </b>endret Facebook de strenge retningslinjene for annonsering. <a href="https://www.theguardian.com/technology/2019/oct/04/facebook-exempts-political-ads-ban-making-false-claims">Helt i det stille ble det gjort unntak fra forbudet for politisk reklame.</a></p>
      <p>Da endringen ble avslørt, forklarte Zuckerberg at de ikke ønsket å «sensurere politikernes budskap».</p>
      <p>Begrunnelsen ble tolket som en åpen dør for nok en valgkamp preget av bløff, ryktespredning og usannheter, ikke minst fra Donald Trumps valgkampanje.</p>
      <p>
        <a href="https://www.bt.no/nyheter/i/70oj0K/twitter-stanser-politiske-annonser-facebook-konkluderer-motsatt">Les også<br/>Twitter stanser politiske annonser, Facebook konkluderer motsatt</a>
      </p>
      <p><b>Zuckerberg forsøkte </b>altså å påta seg rollen som ytringsfrihetens forsvarer. Noe som lyder uendelig søkt.</p>
      <p>Å tillate publisering av usannheter kan neppe kategoriseres som et nobelt forsvar for ytringsfriheten. Og det viser nok en gang at Zuckerberg ikke forstår hva «publisistisk ansvar» er for noe.</p>
      <p><b>Men i slutten</b> av oktober skjedde noe oppsiktsvekkende. Flere hundre av Facebooks egne ansatte undertegnet da et brev til toppsjef Mark Zuckerberg, der de krevde at selskapets retningslinjer for politisk reklame må endres.</p>
      <p>I forrige uke kom så nyheten om at Facebook vurderer å forby åpenbart løgnaktig politisk reklame. Det er vel og bra.</p>
      <p>Men spørsmålet er om vi i det hele tatt kan stole på noe som helst løfte om bot og bedring fra den kanten.</p>
      <p><b>Det er ikke lenge</b> siden Mark Zuckerberg sto i den amerikanske kongressen og ble grillet om Facebooks plan om å lansere en egen kryptovaluta, Libra.</p>
      <p>Siden troverdigheten hans allerede er tynn som en sytråd, <a href="https://www.theguardian.com/commentisfree/2019/oct/26/what-happened-when-alexandria-ocasio-cortez-came-face-to-face-with-facebooks-mark-zuckerberg">ble han også spurt om sitt kjennskap til Cambridge Analyticas metoder.</a></p>
      <p>Svarene hans var famlende og vage, og styrket ikke Facebooks troverdighet på noen måte.</p>
      <p>
        <a href="https://www.bt.no/utenriks/i/K3XGEE/facebook-vil-innfoere-kryptering-i-alle-samtaler">Les også<br/>Facebook vil innføre kryptering i alle samtaler</a>
      </p>
      <p><b>Da taler nye</b> avsløringer i USA tydeligere. I forrige uke <a href="https://www.nbcnews.com/news/all/leaked-documents-show-facebook-leveraged-user-data-fight-rivals-help-n1076986">offentliggjorde NBC News flere tusen hemmelige dokumenter fra Facebook. </a>Her var interne e-poster, chatlogger og presentasjoner, og 1200 av dem var merket «strengt konfidensiell».</p>
      <p>Det er forståelig, siden de avslører Facebooks hardcore forretningsstrategier, og at selskapet egentlig har liten omsorg for brukernes data og personvernet.</p>
      <p><b>Her er blant annet</b> planer for hvordan Facebook skal sikre sin markedsposisjon ved å benytte de massive mengdene med brukerdata som forhandlingsbrikke og pressmiddel overfor brysomme konkurrenter.</p>
      <p>Ifølge NBC skal Facebook blant annet yte «vennetjenester» til selskaper som kjøper annonser på nettstedet, ved å gi dem tilgang til brukerdata.</p>
      <p>Facebook er altså villig til å hestehandle med dine og mine persondata for å beholde markedskontrollen sin.</p>
      <p><b>I USA vokser </b>presset for å splitte opp tech-giganter som Facebook og Google.</p>
      <p>Demokratenes presidentkandidat Elizabeth Warren er blant dem som ønsker å bruke <a href="https://www.theguardian.com/commentisfree/2019/mar/09/elizabeth-warren-break-up-facebook-google-amazon">USAs antitrustlover for å bryte opp monopolmakten selskapene har skaffet seg.</a></p>
      <p>Så lenge Facebook bruker persondata som en salgsvare, er det åpenbart at lover som er ment for å knuse usunne monopoler, bør tas i bruk.</p>
      <p><b>Avsløringene denne </b>høsten viser jo at Zuckerberg selv ser på brukerdata som ren valuta, noe selskapet hans kan bruke for å kjøpe seg enda mer makt.</p>
      <p>Det er en makt Facebook er villig til å gå svært langt for å forsvare. Det er altså ingen grunn til å stole på Mark Zuckerberg.</p>
      <related>
        <h4>Les også</h4>
        <a href="https://www.bt.no/btmeninger/kommentar/i/nalrJx/i-skuggen-av-berlinmuren"/>
        <a href="https://www.bt.no/utenriks/i/jdxrqw/domstol-trumps-skattemeldinger-kan-utleveres"/>
        <a href="https://www.bt.no/nyheter/okonomi/i/6jdbP0/zuckerberg-forsvarer-facebooks-kryptovaluta"/>
        <a href="https://www.bt.no/btmeninger/kommentar/i/9vemVM/er-det-greit-aa-vaere-milliardaer"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
        <a href="https://www.bt.no/sport/i/0nqybo/hun-faar-jobben-med-aa-faa-publikum-tilbake-til-stadion"/>
        <a href="https://www.bt.no/kultur/i/pLxe6j/det-er-ingen-behagelig-lesning"/>
        <a href="https://www.bt.no/btmeninger/kommentar/i/QoXAeQ/selvfoelgelig-kan-vi-ikke-stole-paa-denne-mannen"/>
        <a href="https://www.bt.no/nyheter/lokalt/i/AdBqex/elev-alvorlig-skadet-etter-bading-paa-skoletur"/>
        <a href="https://www.bt.no/sport/i/zGzJMO/en-seier-er-en-seier-det-gjoer-alltid-uken-litt-bedre"/>
      </related>
      <ol>
        <li>
          <a href="https://www.bt.no/tag/Kommentar">Kommentar</a>
        </li>
        <li>
          <a href="https://www.bt.no/tag/Facebook">Facebook</a>
        </li>
        <li>
          <a href="https://www.bt.no/tag/Sosiale_medier">Sosiale medier</a>
        </li>
        <li>
          <a href="https://www.bt.no/tag/Donald_Trump">Donald Trump</a>
        </li>
        <li>
          <a href="https://www.bt.no/tag/Mark_Zuckerberg">Mark Zuckerberg</a>
        </li>
      </ol>
    </article>
  </body>
</html>