<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/50eq4m/ny-vurdering-kan-faa-nav-skandalen-til-aa-vokse"/>
    <meta property="og:site_name" content="Aftenbladet"/>
    <meta property="article:published_time" content="2019-11-12T04:58:02+00:00"/>
    <meta property="og:title" content="Ny vurdering kan få Nav-skandalen til å vokse"/>
    <meta property="og:description" content="Snart kommer Nav med en ny vurdering på om flere ytelser, eller saker fra før 2012, faller inn under trygdeskandalen. Det kan få skandalen til å vokse stort."/>
  </head>
  <body>
    <article>
      <h1>Ny vurdering kan få Nav-skandalen til å vokse</h1>
      <h2>Snart kommer Nav med en ny vurdering på om flere ytelser, eller saker fra før 2012, faller inn under trygdeskandalen. Det kan få skandalen til å vokse stort.</h2>
      <address><time datetime="2019-11-12T04:58:02+00:00">12 Nov 2019, 04:58</time> by <a rel="author">NTB</a></address>
      <p>Det er snart to uker siden <a href="https://www.riksadvokaten.no/wp-content/uploads/2019/10/Brev-til-Arbeids-og-velferdsdir.pdf">Riksadvokaten </a>ba Nav sende en ny rettslig betenkning angående trygdeskandalen «så snart som mulig». Vurderingen skal se på om også saker fra før 2012 – og for andre trygdeytelser enn AAP, sykepenger og pleiepenger – kan falle inn under Nav-skandalen.</p>
      <p>NTB har gjentatte ganger vært i kontakt med Nav, som foreløpig ikke har kunnet si om etaten har svart Riksadvokaten.</p>
      <h3>Klargjøring</h3>
      <p>Inntil nå er det kun slått fast at loven er blitt tolket feil i saker fra etter 2012 og for de nevnte tre ytelsene. I alle tilfellene dreier det seg om opphold i andre EØS-land mens man fikk utbetalinger fra Nav.</p>
      <p>«Fra ulike hold er det reist spørsmål om holdbarheten av at skjæringspunktet fastsettes til omtalte tidspunkt», skrev nylig avgått riksadvokat Tor-Aksel Busch i sitt brev til Nav i slutten av forrige måned.</p>
      <p>I brevet heter det også at Nav bes om å «klargjøre om andre sakstyper omfattes av forordningen og således kan være beheftet med tilsvarende feil. Av hensyn til de berørte er det også her viktig med en snarlig tilbakemelding.»</p>
      <h3>100 anmeldelser</h3>
      <p>Med de avgrensningene Nav foreløpig har satt, er det klart at minst 100 feilaktige politianmeldelser er blitt levert i perioden 2012 til 2018. Dette har resultert i minst 48 uriktige dommer, men ytterligere 31 dommer i straffesaker er nå inne til vurdering hos Riksadvokaten for å avklare om også de kan være basert på feil lovtolkning.</p>
      <p>I tillegg er det kjent at Nav har krevd tilbakebetalt penger på urettmessig grunnlag fra 2.400 personer etter utenlandsopphold i andre EØS-land.</p>
      <p>Dersom Nav skulle konkludere med at også andre saker faller inn under komplekset, kan saken komme til å vokse i omfang.</p>
      <h3>Flere saker</h3>
      <p>Bare i perioden 2012–2018 har Nav anmeldt omkring 270 svindelsaker når det gjelder utenlandsopphold på andre stønadsområder, blant annet dagpenger. Dette har også resultert i et stort antall dommer, samt krav om tilbakebetaling fra Nav i saker som aldri nådde rettsvesenet.</p>
      <p>I tillegg kommer også eventuelle saker fra før 2012.</p>
      <p>Ekspert på trygderett, Olav Lægreid, har tidligere sagt til <a href="https://www.vg.no/nyheter/innenriks/i/WbX6zG/dagpenger-kan-vaere-en-del-av-nav-skandalen">VG </a>at dagpenger kan vise seg å være del av Nav-skandalen:</p>
      <p>– Feilene kan gjelde alle pengeytelser, sånn i prinsippet. Dagpenger og uføretrygd seiler vel nå opp som de to beste kandidatene til å danne nye store antall saker med feil.</p>
      <h3>Alternativ riksadvokat</h3>
      <p>Den rettslige betenkningen fra Nav vil havne hos den nylig utnevnte setteriksadvokaten Henry John Mæland, som skal behandle Nav-sakene siden nyutnevnt Riksadvokat Jørn Sigurd Maurud er inhabil.</p>
      <p>Mæland har akkurat begynt i jobben med å få oversikt over Nav-komplekset og opplyser til NTB at han vil kunne si mer om saken senere i uken.</p>
      <p>Foreløpig har han ikke oversikt over om brevet fra Nav er mottatt.</p>
    </article>
  </body>
</html>