<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683593/apelaseis-tzichantiston-xekinise-i-tourkia"/>
    <meta property="og:site_name" content="enikos.gr"/>
    <meta property="article:published_time" content="2019-11-12T04:43:00+00:00"/>
    <meta property="og:title" content="Απελάσεις τζιχαντιστών ξεκίνησε η Τουρκία"/>
    <meta property="og:description" content="Η Τουρκία ξεκίνησε την απέλαση συλληφθέντων τζιχαντιστών του Ισλαμικού Κράτους..."/>
  </head>
  <body>
    <article>
      <h1>Απελάσεις τζιχαντιστών ξεκίνησε η Τουρκία</h1>
      <address>
        <time datetime="2019-11-12T04:43:00+00:00">12 Nov 2019, 04:43</time>
      </address>
      <p>Η Τουρκία ξεκίνησε την απέλαση συλληφθέντων τζιχαντιστών του αυτοαποκαλούμενου Ισλαμικού Κράτους, όπως είχε προειδοποιήσει ο υπουργός Εσωτερικών, <a href="http://www.enikos.gr/international/681817/synechizei-tis-apeiles-i-agkyra-tha-steiloume-tous-tzichantistes-%CE%A3%CE%BF%CF%85%CE%BC%CE%BB%CE%B5%CF%8A%CE%BC%CE%AC%CE%BD%20%CE%A3%CE%BF%CF%8A%CE%BB%CE%BF%CF%8D,">Σουμλεϊμάν Σοϊλού,</a>την περασμένη εβδομάδα. Επτά Γερμανοί υπήκοοι τζιχαντιστές, για τους οποίους ολοκληρώνονται οι σχετικές γραφειοκρατικές διαδικασίες απέλασης, θα επιστραφούν σύντομα στη Γερμανία.</p>
      <p>Οι απελάσεις όμως ξεκίνησαν με έναν Αμερικανό υπήκοο που απελάθηκε ήδη από την Τουρκία. Η απέλαση του Aμερικανού τζιχαντιστή του Ισλαμικού Κράτους έχει ιδιαίτερη σημασία, καθώς μεθαύριο επισκέπτεται τις ΗΠΑ ο Ταγίπ Ερντογάν για να πραγματοποιήσει την πολυσυζητημένη συνάντηση με τον Ντόναλντ Τραμπ.</p>
      <p>Την ίδια ώρα η Άγκυρα διαμαρτύρεται γιατί οι Κούρδοι του ΥPG δεν έχουν εκκενώσει πλήρως τη ζώνη των 32 χιλιομέτρων από τα σύνορά της με την Συρία ανατολική του Ευφράτη. Xθες βράδυ σε βομβιστική επίθεση στο Ταλ Αμπιάντ που ελέγχεται από τον τουρκικό στρατό έχασαν την ζωή τους οκτώ άτομα και τραυματίστηκαν είκοσι.</p>
      <p>
        <b>1200 μέλη του ISIS σε τουρκικές φυλακές</b>
      </p>
      <p>Στo επίκεντρο της συνάντησης Τραμπ – Ερντογάν αναμένεται να βρεθεί η κατάσταση που έχει διαμορφωθεί στην Συρία, με τις ΗΠΑ να ενισχύουν τις δυνάμεις τους, που συνεργάζονται στενά με τους Κούδους των Δημοκρατικών Συριακών Δυναμένων για τη φύλαξη των πετρελαϊκών κοιτασμάτων.</p>
      <p>Eπίσης θα συζητηθεί το αίτημα της Τουρκίας για έκδοση του Μαζλούμ Κομπάνι, ηγέτη του ΥPG αλλά και του Φετουλάχ Γκιουλέν, καθώς και τα διμερή θέματα που αφορούν τους S400 τους Πάτριοτ και την αγορά των F35.</p>
      <p>Η Άγκυρα είχε δηλώσει ότι θα προχωρούσε σε απελάσεις ακόμη και αν είχε ανακληθεί η υπηκοότητα των κρατουμένων από τις χώρες καταγωγής τους. Δεν έχει γίνει ακόμη σαφές πόσοι συνολικά τζιχαντιστές πρόκειται να απελαθούν. Ο πρόεδρος Ερντογάν δήλωσε την Παρασκευή ότι στις τουρκικές φυλακές κρατούνται 1.201 μέλη του ΙSIS, ενώ η Τουρκία έχει συλλάβει 287 μαχητές του στη Συρία.</p>
      <p>Πάντως ο υπ. Εσωτερικών της Τουρκίας ήταν λάβρος κατά της ΕΕ και τόνισε χαρακτηριστικά: «Λένε ότι θα πρέπει να δικαστούν εκεί όπου συνελήφθησαν. Υποθέτω αυτό είναι ένα νέο είδος διεθνούς δικαίου. Δεν μπορούμε να το δεχθούμε. Θα στείλουμε τα μέλη του ΙSIS που έχουμε στα χέρια μας πίσω στις χώρες τους, ακόμη κι αν αυτές ανακαλέσουν την υπηκοότητά τους».</p>
      <p>Πηγή: Deutsche Welle</p>
      <related>
        <h4>σχετικά άρθρα</h4>
        <a href="http://www.enikos.gr/international/683488/proeidopoiisi-ton-ipa-se-tourkia-ean-den-xefortotheite-tous-s-400%0A%20%20%20%20%0A"/>
        <a href="http://www.enikos.gr/international/683392/syria-okto-nekroi-apo-ekrixi-vomvas-stin-periochi-pou-elenchei-i-%0A%20%20%20%20%0A"/>
        <a href="http://www.enikos.gr/international/683282/synechizontai-oi-maches-sti-syria-enan-mina-meta-tin-tourkiki-eis%0A%20%20%20%20%0A"/>
        <a href="http://www.enikos.gr/international/683159/erntogan-i-evropi-endiaferetai-mono-pos-tha-empodisei-tis-erevnes%0A%20%20%20%20%0A"/>
        <a href="http://www.enikos.gr/international/683178/spiegel-kyroseis-se-varos-tis-tourkias-schediazei-i-ee%0A%20%20%20%20%0A"/>
        <a href="http://www.enikos.gr/international/683034/o-ormpan-sto-plevro-tou-erntogan-i-tourkia-borei-na-vasizetai-sti%0A%20%20%20%20%0A"/>
        <a href="http://www.enikos.gr/international/682960/gkas-bilirakis-ston-ant1-na-skefthoume-tin-apovoli-tis-tourkias-a%0A%20%20%20%20%0A"/>
        <a href="http://www.enikos.gr/international/682870/erntogan-oi-ipa-den-tiroun-osa-symfonisame-gia-ti-syria%0A%20%20%20%20%0A"/>
        <a href="http://www.enikos.gr/international/682856/sto-stochastro-tou-erntogan-i-uefa%0A%20%20%20%20%0A"/>
      </related>
    </article>
  </body>
</html>