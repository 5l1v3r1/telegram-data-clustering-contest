<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741236"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T04:30:00+00:00"/>
    <meta property="og:title" content="ชี้แอลทีวีฉุดธุรกิจอสังหาฯปีหน้าโตไม่ถึง10%"/>
    <meta property="og:description" content="'เกษรา'มองตลาดอสังหาริมทรัพย์ปีหน้าโตไม่ถึง10% รับผลกระทบแอลทีวีต่อเนื่อง หลังจากปีนี้ตลาดติดลบ10-15%  เสนาทุ่ม 2,100 ล้านบาท พร้อมเปิดตัวคอนโดมิเนียมโรว์ไรซ์ “เสนา – อาศุ พระราม 9” เจาะกลุ่มคนรุ่นใหม่รักสุขภาพ"/>
  </head>
  <body>
    <article>
      <h1>ชี้แอลทีวีฉุดธุรกิจอสังหาฯปีหน้าโตไม่ถึง10%</h1>
      <address>
        <time datetime="2019-11-12T04:30:00+00:00">12 Nov 2019, 04:30</time>
      </address>
      <figure>
        <img src="https://www.dailynews.co.th/admin/upload/20191112/news_eyNaYnJUuf113143_533.jpg?v=201911121111"/>
      </figure>
      <p>
        <b>"เกษรา"มองตลาดอสังหาริมทรัพย์ปีหน้าโตไม่ถึง10% รับผลกระทบแอลทีวีต่อเนื่อง หลังจากปีนี้ตลาดติดลบ10-15%  เสนาทุ่ม 2,100 ล้านบาท พร้อมเปิดตัวคอนโดมิเนียมโรว์ไรซ์ “เสนา – อาศุ พระราม 9” เจาะกลุ่มคนรุ่นใหม่รักสุขภาพ</b>
      </p>
      <p>นางเกษรา ธัญลักษณ์ภาคย์ รองประธานเจ้าหน้าที่บริหาร บริษัท เสนาดีเวลลอปเม้นท์ จำกัด (มหาชน) เปิดเผยว่า  ธุรกิจอสังหาริมทรัพย์ในปีนี้คาดว่าติดลบ10-15% เพราะภาวะเศรษฐกิจที่ชะลอตัวทำให้กำลังซื้อลดลง  ประกอบกับฐานปีที่แล้วสูง และผู้ประกอบการได้รับผลกระทบจากมาตราการการกำหนดอัตราส่วนเงิน ให้สินเชื่อต่อมูลค่าหลักประกัน หรือ แอลทีวีของธนาคารแห่งประเทศไทย (ธปท.) ทำให้ยอดขายลดลง โดยเฉพาะคอนโดมิเนียม และเชื่อว่าการที่ภาครัฐออกลดค่าโอนและจดจำนองเหลือ 0.01%  จะทำให้ผู้บริโภคเร่งการโอนในปีหน้ามากกว่าปีนี้ เพราะมีระยะวลาถึง30 ธ.ค.63 ส่วนปีหน้าคาดว่าตลาดโตไม่ถึง10% เพราะยังถูกควบคุมด้วยแอลทีวีแต่ถ้าอยากให้ธุรกิจเติบโตอยากให้ธปท.ทบทวนแอลทีวีและใช้มาตราการกำหนดภาระหนี้ต่อรายได้ หรือดีเอสอาร์แทน  เช่น เงินเดือนต่ำกว่า 30,000 บาทกู้ได้ไม่เกิน70% ของรายได้<br/> <br/>สำหรับแผนการลงทุนช่วงปลายปีนี้ "เสนา ฮันคิว ฮันชิน” พลิกโฉมเปิดแบรนด์คอนโดใหม่ “เสนา – อาศุ” มูลค่าโครงการ 2,100 ล้านบาท ย่านใจกลาง “New CBD พระราม 9 เจาะกลุ่มคนรุ่นใหม่รักสุขภาพ เพราะจากการสำรวจพบว่ากลุ่มวัยทำงานกลุ่มนี้จะมองหาความสมดุลให้กับชีวิตมากขึ้นเนื่องจากมีความลงตัวในด้านการทำงานแล้ว และเริ่มที่จะให้ความสำคัญกับการดูแลตัวเองทั้งร่างกายและจิตใจ เพื่อสร้างฐานคุณภาพชีวิตที่ดีในวันข้างหน้า<br/> <br/>“เสนา – อาศุ พระราม 9คอนโดมิเนียมสูง  8 ชั้น จำนวน 3 อาคาร บนเนื้อที่ 8 ไร่เศษ จำนวน 574 ยูนิต ประกอบด้วย แบบ 1 ห้องนอน (Extra) ขนาด 32 – 33 ตร.ม. แบบ 1  ห้องนอน (Living Plus) ขนาด 44 –  45.5 ตร.ม. 1 ห้องนอน (Bed Plus) ขนาด  44 ตร.ม. และ 2 ห้องนอน ขนาด 51.5 – 55 ตร.ม. ราคา VIP เริ่ม 2.89 ล้านบาท หรือเฉลี่ยตารางเมตร  92,000 บาท กำหนดก่อสร้างปี 63 และคาดว่าจะแล้วเสร็จในปี 64 "</p>
      <figure>
        <img src="https://www.dailynews.co.th/admin/upload/20191112/news_zhXJwySXuT113626_533.jpg?v=201911121111?v=9374"/>
      </figure>
      <p> <br/>นอกจากนี้ เสนา ฮันคิว ฮันชิน ได้พันธมิตรชั้นนำระดับสากล โรงพยาบาลกรุงเทพ และ FIT Thailand เพื่อยกระดับคุณภาพชีวิตและที่อยู่อาศัย สำหรับผู้รักสุขภาพอย่างครบวงจร ซึ่งทางโรงพยาบาลกรุงเทพมอบสิทธิพิเศษ บัตรสมาชิกชีววัฒนะแวลูโกลด์ เป็นบริการรถพยาบาลฉุกเฉินสำหรับลูกบ้านในโครงการ และมีการจัดกิจกรรมพิเศษโดยมีผู้เชี่ยวชาญทางการแพทย์มาให้ความรู้ต่าง ๆ กับลูกบ้านด้วย ขณะที่ FIT Thailand มีการจัด Work Shop สำหรับลูกบ้านในโครงการ โดยเทรนเนอร์พิเศษเข้ามาให้ความรู้ในการดูแลสุขภาพ การออกกำลังกายและโภชนาการที่ดี สำหรับลูกบ้าน เสนา – อาศุ โดยเฉพาะ <br/> <br/>อย่างไรก็ดี ด้านศักยภาพที่ตั้งโครงการ เป็นทำเลเงียบสงบ ไม่วุ่นวายเหมาะกับพักอาศัยเป็นที่สุด แวดล้อมด้วย สาธารณูปโภคต่าง ๆ  อาทิ  โกลเด้น เพลซ ,ศูนย์การแพทย์  และใกล้โรงเรียนไทย - ญี่ปุ่น เป็นต้น นอกจากนี้ การเดินทางเข้าออกสะดวกสบาย สามารถเชื่อมใจกลาง New CBD หลายเส้นทาง ขณะที่พระราม 9 ปัจจุบันเป็นจุดเชื่อมระหว่างรถไฟฟ้าสายสีน้ำเงิน และรถไฟฟ้าสายสีส้ม (ช่วงศูนย์วัฒนธรรม - มีนบุรี) ตรงบริเวณสถานีศูนย์วัฒนธรรม จึงทำให้ย่านพระราม 9 กลายเป็นทำเลที่มีศักยภาพและเป็น New CBD แห่งใหม่เห็นได้จากการพัฒนาโครงการอสังหาริมทรัพย์ต่างๆ ที่เพิ่มขึ้นเป็นจำนวนมาก ไม่ว่าจะเป็น คอนโดมิเนียม อาคารสำนักงาน ไปจนถึงห้างสรรพสินค้าชั้นนำที่ช่วยอำนวยความสะดวกและเสริมคุณภาพชีวิตที่ดีให้กับคนทำงาน หรือผู้คนที่อยู่อาศัยในย่านนี้<br/> </p>
    </article>
  </body>
</html>