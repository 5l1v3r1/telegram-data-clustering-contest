<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/2GgAer/elever-streiker-for-streikerett"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T04:54:17+00:00"/>
    <meta property="og:title" content="Elever streiker for streikerett"/>
    <meta property="og:description" content="Galleriet ligger an til å bli fullt av streikende elever når Stortinget stemmer ned MDGs forslag om å gi unge streikerett."/>
  </head>
  <body>
    <article>
      <h1>Elever streiker for streikerett</h1>
      <h2>Galleriet ligger an til å bli fullt av streikende elever når Stortinget stemmer ned MDGs forslag om å gi unge streikerett.</h2>
      <address><time datetime="2019-11-12T04:54:17+00:00">12 Nov 2019, 04:54</time> by <a rel="author">NTB</a></address>
      <p>Grønn Ungdom håper på mellom 50 og 100 frammøtte på galleriet i stortingssalen når forslaget fra MDGs Une Bastholm skal opp til avstemning tirsdag.</p>
      <p>– Vi støtter forslaget Une har kommet med, sier leder Nora Selnæs i Oslo Grønn Ungdom til NTB.</p>
      <p>Hun forsikrer om at ungdommene ikke vil forstyrre møtet.</p>
      <h3>Sier nei</h3>
      <p>– Det er kun tilstedeværelse for å markere at det er misnøye med at forslaget fra Une blir nedstemt.</p>
      <p>Mange av de frammøtte vil ifølge Selnæs måtte skolestreike for å være med på aksjonen, som arrangeres i samarbeid med Elevaksjonen og Natur og Ungdom.</p>
      <p>Det er allerede avklart at Bastholms forslag ikke kommer til å få flertall. Arbeiderpartiet, Fremskrittspartiet, Høyre, KrF og Venstre sier alle nei.</p>
      <h3>Politisk streik</h3>
      <p>Forslaget går ut på å gi elevråd og elevorganisasjoner rett til å arrangere og oppfordre til politisk streik.</p>
      <p>Det foreslås også en endring i fraværsreglene i skolen slik at dokumentert deltakelse i politisk streik som er arrangert av elevråd, elevorganisasjon eller andre sivilsamfunnsorganisasjoner, er å anse som gyldig politisk fravær.</p>
      <p>– Vi mener at vi skal ha rett til å streike på lik linje med arbeidstakere, sier Selnæs.</p>
      <related>
        <h4>Les også</h4>
        <a href="https://www.bt.no/btmeninger/kommentar/i/3J794q/lykkepille-mot-klimadepresjon"/>
        <a href="https://www.bt.no/btmeninger/debatt/i/nalgjJ/grunnlovens-vern-av-kommende-generasjoner"/>
        <a href="https://www.bt.no/btmeninger/kommentar/i/K31KkX/det-er-solberg-ikkje-thunberg-som-er-problemet"/>
        <a href="https://www.bt.no/nyheter/lokalt/i/GGXmA4/utsetter-klimavennlige-hurtigbaater"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/rAORGK/verdens-mest-populaere-reisemaal-innfoerer-turistskatt-i-norske-pressomr"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/sport/i/0nqybo/hun-faar-jobben-med-aa-faa-publikum-tilbake-til-stadion"/>
        <a href="https://www.bt.no/btmeninger/debatt/i/Xg3JdB/den-smertefulle-erfaringen-vi-gjoer-hvert-aar-i-bergen"/>
      </related>
      <ol>
        <li>
          <a href="https://www.bt.no/tag/Gr%C3%B8nn_Ungdom">Grønn Ungdom</a>
        </li>
        <li>
          <a href="https://www.bt.no/tag/Streik">Streik</a>
        </li>
      </ol>
    </article>
  </body>
</html>