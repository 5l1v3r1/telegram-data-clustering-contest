<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/reyting-volodimira-zelenskogo-i-novoji-komandi-prodovzhuye-padati-chomu-50052903.html"/>
    <meta property="og:site_name" content="НВ"/>
    <meta property="article:published_time" content="2019-11-12T04:38:00+00:00"/>
    <meta property="og:title" content="Винен турборежим. Чому рейтинг Зеленського продовжує падати"/>
    <meta property="og:description" content="Рівень довіри українців до президента України Володимира Зеленського за останній місяць дещо знизився і становить 68,2%."/>
  </head>
  <body>
    <article>
      <h1>Винен турборежим. Чому рейтинг Зеленського продовжує падати</h1>
      <h2>Рівень довіри українців до президента України Володимира Зеленського за останній місяць дещо знизився і становить 68,2%.</h2>
      <address>
        <time datetime="2019-11-12T04:38:00+00:00">12 Nov 2019, 04:38</time>
      </address>
      <p>Про це свідчать дані опитування Центру Разумкова.</p>
      <p>Зеленському наразі довіряють понад 68% українців, не довіряють — понад 24%. Баланс довіри становить майже 44% проти 48% минулого місяця. Баланс довіри залишається позитивним і до голови Верховної Ради Дмитра Розумкова, однак рівень знизився майже на шість пунктів.</p>
      <p>Баланс довіри до прем'єр-міністра Олексія Гончарука пішов у мінус — ще минулого місяця він становив 6%, а у листопаді зменшився до майже -3%.У генерального прокурора Руслана Рябошапки баланс довіри складає майже -10%. Схожа ситуація і у першого віцеспікера Верховної Ради, представника президента у парламенті Руслана Стефанчука.</p>
      <p>Дослідження проводили протягом тижня на початку листопада. Опитали понад 2 тисячі респондентів у всіх регіонах за винятком окупованих. Теоретична похибка вибірки — у межах 2,5%.</p>
      <h3>Не ліпша за попередню</h3>
      <p>За останній місяць зросла частка тих, хто вважає, що чинна влада нічим суттєво не відрізняється від попередньої. І понад 10 відсотків опитаних вважають, що вона гірша за попередню.</p>
      <p>Про це розповів заступник генерального директора з аналітичної роботи, директор політико-правових програм Центру Разумкова Юрій Якименко. Найчастіше люди вважають, що нова влада намагається покращити ситуацію в країні, але їй це поки що не вдається зробити.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/402/original/76a1a94633791dc7f09300366a31ab39.png?stamp=1&amp;q=85&amp;w=115"/>
      </figure>
      <p>Стівен Пайфер<br/>Тонка грань для Зеленського</p>
      <p>Чверть опитаних вважають, що це їй переважно вдається. І понад 20% впевнені, що нова влада лише імітує зусилля і не намагається нічого покращити. Не в останню чергу рівень довіри знижується через недоопрацювання у галузі комунікації та так званий «турбо-режим» ухвалення рішень. Громадяни не встигають зрозуміти, що відбувається, та отримують недостатню кількість інформації про зміни, підсумував експерт.</p>
      <p>«Питання національних інтересів у війні з Росією найбільш чутливе для влади і активної частини громадян. Але є те, що об'єднує набагато ширші верстви громадян. Це питання соціально-економічні. Залежно від того, які результати матимуть дії нової влади і політичні ініціативи, з тим громадяни і будуть оцінювати. І причому ці терміни досить чітко визначені, тобто півроку-рік для того, щоб відчути ці зміни», — наголосив Якименко.</p>
      <h3>Звинуватити всіх</h3>
      <p>Зниженню рівня довіри до президента дивуватися не варто — це типова ситуація, зазначив у розмові з Радіо НВ професор Києво-Могилянської академії, науковий директор фонду Демократичні ініціативи Олексій Гарань. Тим паче, Зеленський продовжує зберігати дуже високі показники довіри населення.</p>
      <p>Гарань додав, що Зеленський навіть зможе використати цю ситуацію собі на користь. З часом, команда президента, для збереження рейтингу, цілком може звинувачувати міністрів та депутатів у неефективності. Такий сценарій відігравали усі попередні президенти України.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/374/original/88c654d98c05a4e94d3f5d56a9100fe7.png?stamp=1&amp;q=85&amp;w=115"/>
      </figure>
      <p>Володимир Огризко<br/>Надія на Путіна. Що має зрозуміти Зеленський</p>
      <p>«Є традиційна позиція українських президентів шукати винних не у себе в Офісі чи в Адміністрації, чи в самому собі, а перекладати на когось іншого, тобто такий резерв у Зеленського лишається. Як швидко далі буде падати рівень довіри, сказати важко. Результати дій нинішньої влади будуть зримі лише з часом. Настрої людей — їм обіцяли, і вони очікують виконання цих обіцянок. Вони навіть очікують виконання тих обіцянок, у які вони повірили, але які Зеленський навіть не давал», — зауважив Гарань.</p>
      <p>Найменше опитані довіряють п’ятому президенту Петру Порошенко, народному депутату від Опозиційної платформи — За життя Віктору Медведчуку і міністру внутрішніх справ Арсену Авакову.</p>
    </article>
  </body>
</html>