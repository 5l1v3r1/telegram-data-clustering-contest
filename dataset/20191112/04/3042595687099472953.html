<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/veldig-trist-vi-foler-pa-frykten/71798524"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T04:52:42+00:00"/>
    <meta property="og:title" content="- Veldig trist. Vi føler på frykten"/>
    <meta property="og:description" content="Landets største parti varsler om behov for akutt nødhjelp."/>
  </head>
  <body>
    <article>
      <h1>- Veldig trist. Vi føler på frykten</h1>
      <h2>Landets største parti varsler om behov for akutt nødhjelp.</h2>
      <address><time datetime="2019-11-12T04:52:42+00:00">12 Nov 2019, 04:52</time> by <a rel="author">Bengt Berg</a></address>
      <p>- Det må handles nå. Takket være en artikkel i Dagbladet er det blitt fart i sakene, forteller stortingspolitiker Stein Erik Lauvås.</p>
      <p>Forrige ukes sak om krisestemning i norsk hestesportog med en påstand om at 16 000 arbeidsplasser er i fare, resulterte i at trav og galoppsportens vanskelige rammevilkår ble satt på dagsorden i den påfølgende ukas gruppemøte i Arbeiderpartiet.</p>
      <p>
        <b>- Det ble besluttet på gruppemøtet at vi foreslår en kraftig reduksjon av totalisatoravgiften med 100 millioner kroner i neste års budsjett. Samtidig vil jeg be regjeringspartiene om å bli med på en dugnad for å redde hestenæringen i Norge. Rammebetingelsene er rett og slett ikke levedyktige, slik situasjonen er blitt, sier Lauvås til Dagbladet.</b>
      </p>
      <h3>Omdiskutert avgift</h3>
      <p>Det er en omdiskutert avgift som hestesporten blir avkrevet hvert år av den totale spillomsetningen på hest, som Lauvås sikter til. En avgift som ble innført samtidig med totalisatorspill på hest i 1927.</p>
      <p>Spill på hest har hatt en dramatisk omsetningsnedgang de siste åra. Dette har medført at hestenæringen i Norge har fått mindre og mindre overføringer fra stiftelsen Norsk Rikstoto. I 2017 var tilskuddet på 579 millioner kroner. I 2018 var tilskuddet redusert til 537 millioner. En nedgang på hele 42 millioner kroner. Og nedgangen fortsetter.</p>
      <figure>
        <img src="https://dbstatic.no/71799396.jpg?imageId=71799396&amp;width=512&amp;height=308"/>
        <figcaption><b>BESØK:</b> AP-politiker Stein Erik Lauvås er engasjert i hestesporten og besøkte et hestesenter i forrige uke. Foto: privat Vis mer</figcaption>
      </figure>
      <h3>- Veldig trist</h3>
      <p>- Det er veldig trist, sier Anne Habberstad til Dagbladet.</p>
      <p>Hun er daglig leder for Stovner ridesenter og bekrefter at det sprer seg en usikkerhet i hestemiljøet over hele landet.</p>
      <p>
        <b>- Vi kommer til å bli rammet på sikt. Dette er også hestesport. Vi føler på frykten. Skulle for eksempel Starum (Norsk Hestesenter) som kompetanse og utdanningsarena få problemer, vil det berøre oss alvorlig. Hestemiljøet trenger folk med kompetanse, sier Habberstad.</b>
      </p>
      <figure>
        <img src="https://dbstatic.no/71799395.jpg?imageId=71799395&amp;width=512&amp;height=308"/>
        <figcaption><b>BEKYMRET:</b> Daglig leder i Stovner ridesesenter deler bekymringen med Stein Erik Lauvås. Foto: privat Vis mer</figcaption>
      </figure>
      <p>Hun understreker viktigheten:</p>
      <p>- Som eksempel kan jeg nevne at vi har søkt etter ridelærer i et helt år, uten å ha funnet en. Det forteller det meste om viktigheten av kompetanseutvikling, mener Habberstad.</p>
      <p><a href="https://www.nhest.no/">Norsk Hestesenter</a> på Starum mottar midler til driften gjennom kanalisering fra omsetning av spill på hest i Norge.</p>
      <p>
        <b>Norsk Hestesenter har som formål å fremme kvaliteten på hestehold og avl i Norge, og er det øverste faglige senter for utdanning av hestepersonell og for avl av hest i Norge.</b>
      </p>
      <h3>Drammen stenger, Øvrevoll avlyser</h3>
      <p>- Det er ingen tvil om at konsekvensene kan bli store. Om ikke hestesporten nå snart får mer bærekraftig rammevilkår, sier Stein Erik Lauvås.</p>
      <p>
        <b>Ap-politikeren har engasjert seg sterkt i den mørke økonomiske situasjonen som hersker i norsk hestesport. Drammen travbane er historie om kort tid. Banen ble åpnet i 1955. Etter 64 års drift er det slutt før nyåret. Øvrevoll har rett og slett ikke penger i kassa til å gjennomføre sesongens siste løpsdag og avlyser.</b>
      </p>
      <p>- Det er god distriktspolitikk å gi hestesporten gode rammevilkår. Hestenæringen er spredt over hele landet og ut i distriktene, påpeker Lauvås.</p>
      <p>Bård Hoksrud fra Frp sitter i finanskomiteen. Han kommenterer utspillet til Ap på følgende måte:</p>
      <figure>
        <img src="https://dbstatic.no/71803373.jpg?imageId=71803373&amp;width=512&amp;height=308"/>
        <figcaption><b>REDUSERER AVGIFTEN:</b> Bård Hoksrud (Frp) sitter i finanskomiteen som har redusert avgiften til hestesporten med ti prosent. Foto: NTB Scanpix Vis mer</figcaption>
      </figure>
      <p>- Det lyder som god opposisjonspolitikk. Men uansett er det hyggelig at Ap har engasjert seg i noe de ikke rørte mens de var i regjeringsposisjon i den rødgrønne regjeringen. Nå har derimot dagens regjering gitt ti prosent reduksjon i totalisatoravgiften i vårt budsjett som en start. Og jeg vil understreke at jeg er håper hele avgiften kan fjernes på sikt. Det dreier seg om rundt 130 millioner kroner i året, som den norske staten ganske sikkert kan finne andre steder, enn å melke hestesporten, sier Hoksrud til Dagbladet.</p>
      <p>Han fortsetter resonnementet.</p>
      <h3>- Viktig del av kulturen</h3>
      <p>- Hestesporten er en svært viktig del av kulturen vår og en arena der alle typer mennesker møter hverandre på like vilkår. Unge jenter som starter i stallen, får ansvar og tar ansvar er gode emner til framtidige gode ledere. I tillegg ser vi også at en del gutter som er i ferd med å havne på skråplanet, også finner sin plass med dyra og hestemiljøet. Så det er utrolig viktig å sikre at vi også framover skal ha denne næringen og sporten, sier Hoksrud.</p>
      <figure>
        <img src="https://dbstatic.no/71799393.jpg?imageId=71799393&amp;width=1024&amp;height=615"/>
        <figcaption><b>RIDETIMER:</b> Det var full aktivitet på Stovner Hestesenter torsdag. Foto: privat Vis mer</figcaption>
      </figure>
      <h3>God nyhet</h3>
      <p>Stein Erik Lauvås besøkte Stovner Ridesenter i Oslo torsdag i forrige uke. Han uttrykte sin bekymring overfor Anne Habberstad. Men han hadde også den gode nyheten at Arbeiderpartiet har innsett alvoret og innstiller en reduksjon på hele 100 millioner kroner i totalisatoravgiften.</p>
      <p>En avgift som følger konsesjon for spill på hest. I dag er det Norsk Rikstoto som innehar konsesjonen i den norske enerettsmodellen.</p>
      <p>
        <b>Anne Habberstad understreker samfunnsviktigheten i hestemiljøet.</b>
      </p>
      <p>- Bare her på Stovner er det blant annet 70 jenter fra ni-ti års alderen opp til 16 år som har hver sin hest som faste hestepassere. En oppgave de tar på ytterste alvor. De finner sin plass i miljøet. Vi arrangerer 340 ridetimer hver eneste uke. Her er det et veldig bra samkvem mellom barn, ungdom og voksne. Vi har mellom 800 og 1000 besøkende i uka, sier Habberstad.</p>
      <p>Hun fortsetter:</p>
      <p>
        <b>- En undersøkelse i Stovner bydel viser at vi er den tredje mest besøkte institusjonen i området etter Liastua og Deichman bibliotek. Det understreker egentlig mye av viktigheten, sier den daglige lederen.</b>
      </p>
      <h3>- Veldig trist</h3>
      <p>- Det er veldig trist det som skjer. Om det kommer dit at det kan få alvorlige konsekvenser for avl, hestehold, utdanning og kompetanse. Jeg håper virkelig at politikerne ser alvoret. For jeg mener bestemt at vi har en veldig viktig samfunnsoppgave. Vi har åpent hver dag hele året. Fra klokka sju om morgenen til klokka ti om kvelden. Man roper mye om etablering av ungdomsklubber, som kanskje har åpent en kveld i uka. Det er ungdom her som ikke har de beste forutsetningene hjemme. Vi har unger her som ikke vil hjem på julaften. Vi tar oss av dem, sier Habberstad.</p>
      <p>En innføring av en tapsgrense som var fryktet i Norsk Rikstoto er også lagt på is i to år for nærmere vurdering. En periode som også skal benyttes til å utrede om Norsk Rikstoto er egnet til en ny konsesjonsperiode. Eller om Norsk Tipping på Hamar eventuelt kan bli en framtidig aktør for spill på hest.</p>
    </article>
  </body>
</html>