<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/K3X2nX/fra-bryggen-til-vaagsallmenningen-floet-bosset-det-er-rett-og-slett-en"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T04:33:35+00:00"/>
    <meta property="og:title" content="Debatt: – Fra Bryggen til Vågsallmenningen fløt bosset"/>
    <meta property="og:description" content="Anne Wolfe Liljegren fikk sjokk da hun oppdaget hvordan Bergen sentrum ser ut en søndag morgen"/>
  </head>
  <body>
    <article>
      <h1>Debatt: – Fra Bryggen til Vågsallmenningen fløt bosset</h1>
      <h2>Vi sentrumsbeboere må sørge for at det er ryddig og rent utenfor huset. Har ikke næringsdrivende det samme ansvaret?</h2>
      <address><time datetime="2019-11-12T04:33:35+00:00">12 Nov 2019, 04:33</time> by <a rel="author">Anne Wolfe Liljegren</a></address>
      <p>Debattinnlegg</p>
      <p><b>Jeg er midlertidig </b>byboer for noen år og stortrives med det. Det gleder meg å kunne vandre rundt i våre flotte byrom, de velholdte parkene, turstiene og fjell i umiddelbar nærhet.</p>
      <p>Utbedringer og oppussing av byrom blir gjort så flott, og byen blir stadig mer brukervennlig for oss alle. All ære til dem det gjelder. Men det er noen skår i gleden, noe som irriterer meg noe grenseløst.</p>
      <p><b>Sist søndag</b> var en flott høstdag, litt kaldt og sol fra skyfri himmel. Herlig! Byfjellene lokket og det ble en tur på Fløyen. Først må jeg gjennom sentrum, via Torgalmenningen og Torget.</p>
      <p><b>Men den vakre byen</b> vår badet ikke bare i sol, men også i boss! Det var knust glass, kebabrester, hamburgerpapir, halvspiste pizzaer, plastglass, poser, servietter, pappbegre, sigarettsneiper og snus overalt! Fra Bryggesporden til Vågsallmenningen fløt bosset, det er rett og slett en skam.</p>
      <p>Klokken var passert tolv, så jeg tenker at kioskene hadde hatt god tid til å rydde opp etter nattens nattmatparty. Selv om utesteder har stengt søndag formiddag, så burde noen ordne opp i dette, når ting roer seg i byen på morgenkvisten.</p>
      <figure>
        <img src="https://images.sacdn.no/v2/images/44eea184-8101-4378-a5d4-805bb4fe8e96?fit=crop&amp;h=679&amp;w=960&amp;s=8914dde08d1556ea493466192f035c3fd84b14f5"/>
        <figcaption>Anne Wolfe Liljegren<cite>Privat</cite></figcaption>
      </figure>
      <p><b>Hver morgen</b> skifter bymiljøetaten sekken i bosspannet utenfor der hvor jeg bor, og med jevne mellomrom kjører kostebilen rundt og tar det grøvste i bilveien. Det er fantastisk. Men fortauene må vi selv holde rene.</p>
      <p>Jeg forstår at det ikke er kiosken eller restauranten sin feil at deres kunder bare slipper fra seg bosset. Men vi privatpersoner som bor i sentrum har et ansvar for at det er ryddig og fritt for boss utenfor vårt hus. Har ikke næringsdrivende samme ansvar for å holde fortauene utenfor sitt lokale ryddig og pent?</p>
      <p>På vei til arbeid ser jeg at en del næringsdrivende/huseiere har egne folk som koster og spyler tidlig på morgenen. Det er supert. Det burde være et krav at <i>alle</i>, også nattåpne kiosker og restauranter, hadde en slik ordning.</p>
      <p><b>I den perfekte verden</b> så er Bergen, byen i våre hjerter, skinnende ren hver morgen. I den virkelige verden er det annerledes, men vi kan vel alle prøve å strekke oss mot det perfekte.</p>
      <p>Til dere det gjelder, ta ansvar rydd opp rundt din bedrift og ditt nærmiljø.</p>
      <related>
        <h4>Les også</h4>
        <a href="https://www.bt.no/btmeninger/debatt/i/A2MOLn/toem-bosset-om-kvelden"/>
        <a href="https://www.bt.no/btmeninger/debatt/i/jP7pbq/hadde-du-giddet-aa-plukke-opp-hundebaesjen-etter-deg"/>
        <a href="https://www.bt.no/btmeninger/kommentar/i/Wb82qG/norge-i-rael-dritt-og-boss"/>
        <a href="https://www.bt.no/nyheter/lokalt/i/g7BKPB/holbergsallmenningen-i-groenn-drakt"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
        <a href="https://www.bt.no/sport/i/0nqybo/hun-faar-jobben-med-aa-faa-publikum-tilbake-til-stadion"/>
        <a href="https://www.bt.no/nyheter/lokalt/i/rAORGK/verdens-mest-populaere-reisemaal-innfoerer-turistskatt-i-norske-pressomr"/>
        <a href="https://www.bt.no/kultur/i/pLxe6j/det-er-ingen-behagelig-lesning"/>
        <a href="https://www.bt.no/sport/i/zGzJMO/en-seier-er-en-seier-det-gjoer-alltid-uken-litt-bedre"/>
        <a href="https://www.bt.no/btmeninger/kommentar/i/QoXAeQ/selvfoelgelig-kan-vi-ikke-stole-paa-denne-mannen"/>
      </related>
      <ol>
        <li>
          <a href="https://www.bt.no/tag/Restaurant">Restaurant</a>
        </li>
        <li>
          <a href="https://www.bt.no/tag/Avfall">Avfall</a>
        </li>
        <li>
          <a href="https://www.bt.no/tag/Bergen">Bergen</a>
        </li>
      </ol>
    </article>
  </body>
</html>