<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-irfan-pathan-parvez-rasool-meet-bcci-president-sourav-ganguly-over-development-of-cricket-in-jammu-and-kashmir-2844841.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T04:45:55+00:00"/>
    <meta property="og:title" content="सौरव गांगुली से मिले इरफान पठान और परवेज रसूल, जानें क्या हुई बात"/>
    <meta property="og:description" content="नियमित कप्तान परवेज रसूल, मेंटर इरफान पठान और राज्य क्रिकेट संघ के वरिष्ठ अधिकारी की मौजूदगी वाले प्रतिनिधिमंडल से बीसीसीआई मुख्यालय में मुलाकात के बाद बीसीसीआई अध्यक्ष सौरव गांगुली ने जम्मू-कश्मीर..."/>
  </head>
  <body>
    <article>
      <h1>सौरव गांगुली से मिले इरफान पठान और परवेज रसूल, जानें क्या हुई बात</h1>
      <address><time datetime="2019-11-12T04:45:55+00:00">12 Nov 2019, 04:45</time> by <a rel="author">एजेंसी,मुंबई</a></address>
      <p>नियमित कप्तान परवेज रसूल, मेंटर इरफान पठान और राज्य क्रिकेट संघ के वरिष्ठ अधिकारी की मौजूदगी वाले प्रतिनिधिमंडल से बीसीसीआई मुख्यालय में मुलाकात के बाद बीसीसीआई अध्यक्ष सौरव गांगुली ने जम्मू-कश्मीर में क्रिकेट के विकास के लिए पूर्ण समर्थन का आश्वासन दिया। पता चला है कि बीसीसीआई अध्यक्ष के साथ राज्य क्रिकेट से जुड़े कई मुद्दों पर चर्चा की गई। </p>
      <p>जम्मू-कश्मीर क्रिकेट संघ (जेकेसीए) के एक वरिष्ठ अधिकारी ने नाम जाहिर नहीं करने की शर्त पर पीटीआई को बताया, ''बीसीसीआई अध्यक्ष ने उनकी बातें सुनी और क्षेत्र में क्रिकेट के विकास के लिए पूर्ण समर्थन का आश्वासन दिया। हमने बीसीसीआई अध्यक्ष से हमें बेहतर सुविधाएं मुहैया कराने का आग्रह किया है।''</p>
      <h3>
        <a href="https://www.livehindustan.com/cricket/story-icc-reprimands-jonny-bairstow-for-audible-obscenity-during-auckland-t20i-2844820.html">ENGvsNZ: अश्लील प्रतिक्रिया देने पर बेयरस्टो को ICC की फटकार</a>
      </h3>
      <h3>
        <a href="https://www.livehindustan.com/cricket/story-kapil-dev-reaction-is-priceless-on-ranveer-singh-natraj-shot-from-movie-83-2844804.html">रणवीर सिंह के 'नटराज शॉट' पर कपिल देव ने दिया कुछ ऐसा रिएक्शन</a>
      </h3>
      <p>पता चला है कि गांगुली को मौजूदा स्थिति से अवगत कराया गया है और जम्मू में घरेलू मैचों की मेजबानी की योजना की जानकारी भी दी गई है। सूत्र ने कहा, ''हम उम्मीद कर रहे हैं कि जम्मू-कश्मीर के घरेलू मैच एक बार फिर जम्मू में खेले जाएंगे। जम्मू में हमारे पास कालेज का मैदान है और हमारी वहां सुविधाओं में सुधार की योजना है जिससे कि प्रथम श्रेणी मैचों का आयोजन हो सके।''</p>
      <p>जेकेसीए को हाल के समय में मुश्किल हालात का सामना करना पड़ा है और अधिकारी ने कहा कि उन्होंने बीसीसीआई प्रमुख को आश्वासन दिया है कि अगले डेढ़ महीने में स्थिति स्पष्ट हो जाएगी। पठान और रसूल ने हालांकि कोई भी टिप्पणी करने से इनकार कर दिया।</p>
      <p>जम्मू-कश्मीर की सीनियर टीम फिलहाल सूरत में सैयद मुश्ताक अली ट्रॉफी ग्रुप लीग मैच खेल रही है। रसूल की गैरमौजूदगी में शुभम पुंडीर टीम की अगुआई कर रहे हैं।</p>
    </article>
  </body>
</html>