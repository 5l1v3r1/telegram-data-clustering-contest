<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/tv3/les-de-lhoquei/comenca-el-rodatge-de-la-segona-temporada-de-les-de-lhoquei-amb-la-incorporacio-de-david-selvas-i-david-solans/noticia/2962726/"/>
    <meta property="og:site_name" content="CCMA"/>
    <meta property="article:published_time" content="2019-11-12T09:55:00+00:00"/>
    <meta property="og:title" content="Comença el rodatge de la segona temporada de &quot;Les de l'hoquei&quot;, amb la incorporació de David Selvas i David Solans"/>
    <meta property="og:description" content="La sèrie de Televisió de Catalunya centrada en un equip d'hoquei patins femení, produïda per Brutal Media, incorpora dos noms coneguts per l'audiència: David Selvas (&quot;Nissaga de poder&quot; i &quot;La Riera&quot;) i David Solans (&quot;Merlí&quot;)"/>
  </head>
  <body>
    <article>
      <h1>Comença el rodatge de la segona temporada de "Les de l'hoquei", amb la incorporació de David Selvas i David Solans</h1>
      <h2>La sèrie de Televisió de Catalunya centrada en un equip d'hoquei patins femení, produïda per Brutal Media, incorpora dos noms coneguts per l'audiència: David Selvas ("Nissaga de poder" i "La Riera") i David Solans ("Merlí")</h2>
      <address><time datetime="2019-11-12T09:55:00+00:00">12 Nov 2019, 09:55</time> by <a rel="author">TV3</a></address>
      <p><b>Les noies del Minerva s'han tornat a posar els patins en el rodatge de la segona temporada de "<a href="http://tv3.cat/lesdelhoquei">Les de l'hoquei</a>".</b> La sèrie de Televisió de Catalunya centrada en un equip d'hoquei patins femení, produïda per Brutal Media, incorpora dos noms coneguts per l'audiència: David Selvas ("Nissaga de poder" i "<a href="http://tv3.cat/lariera">La Riera</a>") i David Solans ("<a href="http://tv3.cat/merli">Merlí</a>"). La ficció, que consta de 13 episodis, repeteix la majoria de localitzacions i s'estrenaria al llarg del primer semestre del 2020.</p>
      <p>Nora Navas (la Terrats), Iria del Río (Anna), així com la majoria d'actrius i actors de la primera temporada, repetiran els seus personatges en aquesta nova entrega, amb la incorporació de nous actors<b>. David Selvas encarnarà el personatge de Toni Alcober, productor musical i pare de la Raquel; i David Solans donarà vida al Ricard, el nou fitxatge de l'equip masculí.</b> Tots dos seran importants en les noves trames.</p>
      <p>Les localitzacions seran les mateixes que a la primera temporada. La principal: el pavelló Maria Víctor de Palau-solità i Plegamans, on hi ha la pista on juguen les noies del Minerva.</p>
      <p>La primera temporada de la sèrie va deixar algunes trames obertes que seran resoltes en els nous episodis. Se sabrà la resolució del judici de l'Anna, acusada d'haver atacat una jugadora d'hoquei quan jugava a Portugal; es podrà veure com afecta l'equip la inclusió de noves jugadores i, a més, s'obriran noves línies argumentals, amb conflictes més adults, adreçades a un públic més ampli.</p>
      <p> </p>
      <p>
        <b>El que sabem de la trama de la segona temporada</b>
      </p>
      <p>Mentre l'Emma inicia la seva carrera musical com a cantant de trap, la Lorena torna a casa del seu viatge abans d'hora per circumstàncies que ningú sap, i l'Anna s'enfronta a l'imminent judici que té a Portugal, que afectarà profundament la seva relació amb en Germán.</p>
      <p>Per altra banda, l'arribada al Minerva de la Janina i d'altres jugadores estrella que ha fitxat la Terrats per dur el femení a ser un equip d'elit aquesta temporada no els ho posarà gens fàcil a l'Emma, la Berta, la Laila, la Lorena, la Flor i la Raquel ni dins ni fora de la pista: la Berta veurà perillar la seva capitania i la bona relació amb en Lluc; la Flor lluitarà per ser la millor dins l'equip abans que la seva carrera com a jugadora faci un gir inesperat, i la Raquel es distanciarà de l'equip pensant que ho té tot perdut com a portera.</p>
      <p>Les Minerves juntes són invencibles, però els canvis, la competitivitat i les noves arribades poden fer trontollar el seu món i la seva amistat.</p>
      <p> </p>
      <p>
        <b>Una sèrie de joves per als joves</b>
      </p>
      <figure>
        <img src="https://www.ccma.cat/multimedia/jpg/7/9/1573555826497.jpg"/>
      </figure>
      <p>"<a href="http://tv3.cat/lesdelhoquei">Les de l'hoquei</a>" ha tingut un gran impacte en l'audiència més jove. Si es mira la quota mitjana en joves d'entre 13 i 24 anys dels 13 capítols, és del 23,6%. És en aquest "target" d'edats on la sèrie lidera, amb diferències notables amb els programes de la competència. En global, "Les de l'hoquei" ha reunit una mitjana de 289.000 espectadors amb un 11,5% de quota. La sèrie, en el conjunt d'emissions, va liderar la seva franja de "prime time".</p>
      <p>La bona incidència entre la franja més jove es nota en el consum digital dels capítols. La primera temporada ha acumulat, tant en directe com al servei a la carta, una mitjana setmanal de 43.000 usuaris únics i 103.000 reproduccions. En total, els capítols de "Les de l'hoquei" han superat el milió de reproduccions, concretament 1.376.000. El capítol més vist ha estat el primer ("Emma"), amb 88.000 usuaris únics i 149.000 reproduccions.</p>
      <p>La sèrie té un 8,1 de valoració global d'audiència qualitativa. Gairebé els 80% dels panelistes l'han valorat com una sèrie de molta qualitat.</p>
      <p> </p>
      <p>
        <a href="http://www.tv3.cat/lesdelhoquei">tv3.cat/lesdelhoquei</a>
      </p>
      <p>
        <a href="https://twitter.com/lesdelhoqueitv3">twitter.com/lesdelhoqueitv3</a>
      </p>
      <p>
        <a href="https://www.instagram.com/lesdelhoqueitv3">instagram.com/lesdelhoqueitv3</a>
      </p>
    </article>
  </body>
</html>