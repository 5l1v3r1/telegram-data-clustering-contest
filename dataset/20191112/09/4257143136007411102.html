<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/12/ket-ev-fegyhazat-ert-a-betores-es-a-lopas"/>
    <meta property="og:site_name" content="infostart"/>
    <meta property="article:published_time" content="2019-11-12T09:10:27+00:00"/>
    <meta property="og:title" content="Két év fegyházat ért a betörés és a lopás"/>
    <meta property="og:description" content="A Kaposvári Járási Ügyészség több rendbeli lopás, információs rendszer felhasználásával elkövetett csalás és jármű önkényes elvétele miatt gyorsított eljárásban – őrizetbe vétele alatt – állította bíróság elé azt a többszörösen büntetett előéletű kaposvári férfit, aki előbb egy söröző alkalmazottainak értékeit lopta el, majd elkötött egy autót is, amivel később balesetet szenvedett."/>
  </head>
  <body>
    <article>
      <h1>Két év fegyházat ért a betörés és a lopás</h1>
      <address><time datetime="2019-11-12T09:10:27+00:00">12 Nov 2019, 09:10</time> by <a rel="author">Infostart</a></address>
      <h3>A Kaposvári Járási Ügyészség több rendbeli lopás, információs rendszer felhasználásával elkövetett csalás és jármű önkényes elvétele miatt gyorsított eljárásban – őrizetbe vétele alatt – állította bíróság elé azt a többszörösen büntetett előéletű kaposvári férfit, aki előbb egy söröző alkalmazottainak értékeit lopta el, majd elkötött egy autót is, amivel később balesetet szenvedett.</h3>
      <p>A vádlott 2019 júliusában szabadult korábbi börtönbüntetéséből, azonban néhány nappal később ismét bűncselekményt követett el. Ekkor az egyik belvárosi sörözőbe surrant be Kaposváron, ahol a két ott dolgozó alkalmazott pénztárcáját, illetve táskáját szerezte meg. A kaposvári rendőrök azonban rövid időn belül azonosították a vádlottat, mivel az egyik lopott bankkártyával pénzt próbált meg levenni egy ATM-automatából, amely rögzítette az esetet.</p>
      <p>A férfi ellen már folyamatban volt a büntetőeljárás, amikor 2019 novemberében Kaposváron, a Cseri városrészben <a href="https://infostart.hu/belfold/2019/11/07/rablas-autolopas-ittas-vezetes-kaposvaron-fotok">besurrant egy családi házba</a>, ahol két pénztárcát és az egyik sértett gépkocsijának indítókulcsát vette magához, majd a házból való távozása után beült az autóba és azzal a belváros felé indult. A rendőrök azonban felfigyeltek a vádlottra, akit intézkedés alá akartak vonni.</p>
      <blockquote>Miután észrevette a járőröket, a vádlott gyorsítani kezdett, de elvesztette az uralmát a jármű felett és azzal a Zselici felüljárón a szalagkorlátnak ütközött.</blockquote>
      <p>A balesetben komolyabb személyi sérülés ugyan nem történt, de a jogtalan használat végett elvett autóban jelentős kár keletkezett. Az orvosi ellátás végett elszállított vádlottat a rendőrök már a kaposvári kórházban őrizetbe vették.</p>
      <p>Az ügyészség a bűncselekmény elkövetése után – 48 órán belül – a Kaposvári Járásbíróság elé állította az elkövetőt. A bíróság a többszörös és különös visszaesőnek minősülő vádlottat – az ügyészség indítványával egyetértve – 2 év 6 hónap fegyház fokozatú szabadságvesztésre és 3 év közügyektől eltiltásra ítélte. Az ítéletet az ügyész tudomásul vette - <a href="http://ugyeszseg.hu/orizetbe-vetele-alatt-allitotta-birosag-ele-az-ugyeszseg-az-onkenyesen-elvett-autoval-balesetezo-vadlottat-kaposvaron/">közölte</a> honlapján az ügyészség.</p>
      <p>
        <i>Nyitókép: police.hu</i>
      </p>
    </article>
  </body>
</html>