<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/12/mar-6700-fat-ultetett-el-a-civilekbol-szervezodott-10-millio-fa-mozgalom"/>
    <meta property="og:site_name" content="euronews"/>
    <meta property="article:published_time" content="2019-11-12T09:12:11+00:00"/>
    <meta property="og:title" content="Már 6700 fát ültetett el a civilekből szerveződött 10 millió fa mozgalom"/>
    <meta property="og:description" content="És még messze nincs vége, hiszen a kitűzött cél még messze van."/>
  </head>
  <body>
    <article>
      <h1>Már 6700 fát ültetett el a civilekből szerveződött 10 millió fa mozgalom</h1>
      <address><time datetime="2019-11-12T09:12:11+00:00">12 Nov 2019, 09:12</time> by <a rel="author">Noemi Mrav</a></address>
      <p>Egyetlen nap alatt 6101 fából álló "erdő" jött létre - hála a november 9-ei Élet Napján ültető <a href="https://www.facebook.com/10-milli%C3%B3-Fa-466719443898826/?__tn__=kC-R&amp;eid=ARDFXCG_jdLYWhb59_PhAd_lI4sYNzOLdRXBZd8nsHewwlf4Tw2R1BDg54BwgicXX6jbRoNbEKUbEkQp&amp;hc_ref=ARR9JEzKAnOm3Bn-LfNVNEzLmsWGx4w_oms4ijZKc5xPJd0FvF2bpJ2qenai8D6ImHk&amp;fref=nf&amp;__xts__%5B0%5D=68.ARC9tjITk0a-LBSLfOzymgRD-AGlVI9qiPWKP8ls86IWZP0USxxcQVMzjkQ00J88CvEIJYw_QySE5ZnbzOD-PzKILgoTyroxUihj8Iiyfj4Nessr__CVBD7CzII2VF3zHY_9praBNwmmMeYSjlk1ImmNyXnkFpFN1yQ7hnwDZtoR8o6nTtwNvCsHh0a8C14RZwKd_mQflcEtsXvW0BGPtped22xyvHn7yrRyaqA2KU2ZkJ4SHpGp6zQD1uAJxkwZQHFoCxhm5yfmvEYpX6wyAc6k2oLoQu9WERHp3uGCGgbYMFHDwEukMcFUpo7HPjds3iogWMipVI-8dLSkrjcM33JFHMh56t0bYVR__2Tf7BUjyLpvtXWeuVc">10 millió fa mozgalom</a> tagjainak.</p>
      <p>A még csak négyhónapos civil szerveződés a szervezet által vártnál sokkal jobb eredményt ért el "nulladik évi" próbaültetésével - az ország 66 településén, 305 helyszínen összesen 6101 fát ültettek ugyanis el a hétvégén.</p>
      <p>A legtöbb fát (1223) a nyolc települést összefogó Tokaj és környéke közösség ültette, őket szorosan követte Kecskemét 1112 ültetéssel. A Baranya-megyei Romonya község pedig az első település, amely 584 darabos ültetésével máris teljesítette az eredeti vállalást, hiszen a falunak 570 lakosa van. S a jövő héten terveznek még további kétszázat ültetni.</p>
      <p>Facebook posztjukban a következőt írják: Rengeteg gyerek, óvodai és iskolai közösségek, családok, baráti körök és munkahelyi csoportok, megközelítőleg kétezren vettek részt a helyi szervezők által meghirdetett ültetési munkákban.</p>
      <p>Az idei ültetési szezon során a 10 millió Fa közösség eddig összesen 6786 elültetett kertészeti, előnevelt fánál tart, a szintén ültetett nagyszámú cserjét nem is számolva. S az idei őszi szezonnak még messze nincs vége. Sok helyi 10 millió Fa közösség például csak a következő, november 16-i hétvégére vagy későbbre szervezte meg ültetéseit.</p>
      <p>A Magyarország lakosságával megegyező számú fa ültetését 1 fő - 1 fa elven célzó közösség ma már 124 településen rendelkezik helyi csoporttal. Külföldön is egyre több közösség jön létre, ezek közül Londonban például november 30-án készülnek ültetéssel.</p>
      <p>Mint írják: "A globális klímakrízis globális választ kíván. Bárhol érdemes és muszáj minél több fát ültetni, a lombok széndioxid megkötő, hűsítő, párásító hatása az egész légkört globálisan és helyi szinten is pozitívan befolyásolja. Ez a hétvége még csak próba volt. Sokszor a zuhogó eső ellenére jókedvűen és lelkesen helytálltatok: elsősorban települési közterületeken, visszaerdősítésre szánt területeken, magánkertekben."</p>
      <p>A szállítás, a védőkarók, a víz és a műszaki eszközök bérléséhez szükséges költségeket a leginkább magánszemélyektől befolyó majd 10 millió forintból fedezték, de érkezett 2400 fa adomány is. Az ültetés eszmei értéke ezt messze meghaladja: legkevesebb 50 millió Ft értékű ültetésnek felel meg.</p>
      <p>A csoportnak 50 ezer közvetlenül elérhető tagja van, és a növekedés folyamatos. Mint posztjuk végén is írják: "Nincs megállás! Folytatjuk!"</p>
    </article>
  </body>
</html>