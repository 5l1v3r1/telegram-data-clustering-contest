<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/zverev-pobedi-kontuzenija-nadal-na-starta-v-london.html"/>
    <meta property="og:site_name" content="bTV Новините"/>
    <meta property="article:published_time" content="2019-11-12T09:20:00+00:00"/>
    <meta property="og:title" content="Зверев победи контузения Надал на старта в Лондон"/>
    <meta property="og:description" content="Защитата на първото място в ранглистата за Матадора започна с грешка"/>
  </head>
  <body>
    <article>
      <h1>Зверев победи контузения Надал на старта в Лондон</h1>
      <h2>Защитата на първото място в ранглистата за Матадора започна с грешка</h2>
      <address>
        <time datetime="2019-11-12T09:20:00+00:00">12 Nov 2019, 09:20</time>
      </address>
      <p>Лидерът в световната ранглиста по тенис Рафаел Надал започна със загуба участието си на финалния турнир на АТР в Лондон. В първия мач Матадора допусна поражение с 2:6, 4:6 от Александър Зверев. </p>
      <p>Германският футболист направи пробив в петия гейм на първия сет и до края не изпусна предимството си. Втората част започна с гейм за Зверев при сервис на Надал и до края на мача изненади нямаше.</p>
      <figure>
        <img src="https://img.bg.sof.cmestatic.com/media/images/640x/Nov2019/2112020824.jpg"/>
        <figcaption>Снимка: Reuters</figcaption>
      </figure>
      <p>Надал се завърна на върха на ранглистата преди седмица, измествайки Новак Джокович, който беше лидер през почти цялата 2019 г.</p>
      <p>За да запази тази позиция Матадора трябва да се класира по-напред на финалния турнир на АТР от Джокович. Испанецът никога не е печелил надпреварата в Лондон. През 2018 г. той не игра в турнира заради контузия. Тъй като чувстваше неразположение и тази година, участието му отново беше под въпрос, но той реши да играе.</p>
      <p>В другия мач от вечерта един срещу друг играха дебютантите Стефанос Циципас и Даниил Медведев. Гръцкият тенисист спечели със 7:6 (5), 6:4.</p>
    </article>
  </body>
</html>