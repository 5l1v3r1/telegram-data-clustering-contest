<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Operacio-Guardia-Civil-malversacio-Generalitat_0_2342765784.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T09:51:00+00:00"/>
    <meta property="og:title" content="La Guàrdia Civil deté quatre persones per presumpta malversació de la Generalitat en subvencions a l'esport"/>
    <meta property="og:description" content="Entre els retinguts hi ha Gerard Figueras, secretari general de l'Esport, i Maite Fandos, exregidora"/>
  </head>
  <body>
    <article>
      <h1>La Guàrdia Civil deté quatre persones per presumpta malversació de la Generalitat en subvencions a l'esport</h1>
      <h2>Entre els retinguts hi ha Gerard Figueras, secretari general de l'Esport, i Maite Fandos, exregidora</h2>
      <address>
        <time datetime="2019-11-12T09:51:00+00:00">12 Nov 2019, 09:51</time>
      </address>
      <p>En marxa des de primera hora del matí una operació de la Guàrdia Civil per un presumpte cas de malversació de fons públics de la secretaria general de l'Esport i el seu òrgan dependent, el Consell Català de l'Esport. Segons han confirmat a l'ARA fonts del cos policial, l'operació l'ha ordenat el jutjat d'instrucció número 1 de Barcelona, del qual Joaquín Aguirre n'és el titular. Segons han informat fonts pròximes al cas, aquest deriva d'una causa oberta pels delictes de malversació, prevaricació i tràfic d'influències que el <a href="https://www.ara.cat/politica/macrooperacio-policia-nacional-catalunya-desviament-fons-proces_0_2020598023.html">maig del 2018 ja va donar peu a una altra operació policial en què van ser registrades dues fundacions vinculades a CDC</a>.</p>
      <p>En l'operació, anomenada VOLOH, els agents estan practicant cinc entrades i registres en domicilis i oficines de Barcelona, Esplugues de Llobregat, l'Hospitalet de Llobregat i Viladecans (Baix Llobregat), incloent-hi la seu de la Secretaria General de l'Esport, presumpte epicentre de la trama fraudulenta de desviament de subvencions.</p>
      <figure>
        <a href="https://www.ara.cat/2018/09/06/esports/Gerard-Figueras-Ja-Jocs-Olimpics_2083601705_56512593_1500x1001.jpg">
          <img src="https://www.ara.cat/2018/09/06/esports/Gerard-Figueras-Ja-Jocs-Olimpics_2083601705_56512593_1500x1001.jpg"/>
        </a>
        <figcaption>Gerard Figueras, secretari general de l'Esport de la Generalitat de Catalunya / PERE VIRGILI</figcaption>
      </figure>
      <p>La policia ja ha confirmat que s'han fet quatre detencions. Un d'ells és el secretari general de l'Esport, Gerard Figueras (PDECat), que ha estat detingut a casa seva i s'ha dirigit cap a la seu acompanyat de la Guàrdia Civil per presenciar l'escorcoll del seu despatx. També està retinguda l'exregidora del PDECat a Barcelona, Maite Fandos i Lluís Pallisera, subdirector general de Gestió i Recursos Humans del Consell Català de l'Esport, és el tercer dels detinguts. El quart és Àlex Gallo, un apoderat d'Equacat, la societat que gestiona i explota el Canal Olímpic de Catalunya, ubicat a Castelldefels.</p>
      <figure>
        <a href="https://www.ara.cat/2019/11/12/esports/Pallisera-Gestio-Recursos-Humans-Consell_2342775863_67329585_1500x1000.jpg">
          <img src="https://www.ara.cat/2019/11/12/esports/Pallisera-Gestio-Recursos-Humans-Consell_2342775863_67329585_1500x1000.jpg"/>
        </a>
        <figcaption>Al centre de la imatge Lluís Pallisera, subdirector general de Gestió i Recursos Humans del Consell Català de l'Esport, un dels detinguts / PERE VIRGILI</figcaption>
      </figure>
      <p>S'investiguen els organismes per presumpta malversació, prevaricació i tràfic d'influències per la suposada concessió fraudulenta de subvencions. Fonts properes al cas han explicat a l'ARA que s'investiguen unes subvencions a la UFEC, la Plataforma Pro Seleccions Catalanes i la Federació Catalana de Gimnàstica.</p>
      <h3>Aixecat parcialment el secret de sumari</h3>
      <p>El magistrat ha aixecat parcialment el secret de sumari, i en la interlocutòria es parla de subvencions "arbitràries" i fins i tot de "duplicitat" de factures. L'acusació es basa en unes converses telefòniques de Gerard Figueres, a qui havien intervingut el telèfon. Per exemple, en una d'elles, Figueres hauria comentat al president de la Federació de Gimnàstica que no era necessari retornar els diners que havien sobrat d'una subvenció i que ascendien a entre cinc i set mil euros.</p>
      <p>D'altra banda, segons les investigacions Figueres també va intervenir perquè Maite Fandos aconseguís el seu lloc actual a la Diputació de Barcelona, amb un salari que superava els 70.000 euros anuals. Amb aquest gest pretenia tenir-la "controlada" per evitar que expliqués informació confidencial que perjudicaria a alts càrrecs del seu partit. A més, i a través d'una fundació, havia de desviar presumptament diners destinats a la candidatura olímpica Pirineus-Barcelona 2030, que s'ha de formalitzar en les properes setmanes.</p>
      <p>Després de les detencions, la Secretaria General de l'Esport ha anunciat que ajorna l'acte en què aquest dimecres a la tarda Figueras havia de presentar al Centre d’Alt Rendiment de Sant Cugat del Vallès el nou posicionament del Govern que aposta per impulsar la pràctica de l’esport i l’activitat física com a eina per adquirir hàbits de vida saludables entre la ciutadania.</p>
      <h4>El PDECat es desvincula del cas</h4>
      <p>Malgrat el que consta a la interlocutòria, el PDECat, a través del seu president David Bonvehí, ha negat cap implicació del partit en els fets de malversació que s'investiguen. </p>
      <figure>
        <iframe data-src="https://twitter.com/davidbonvehi/status/1194167031177846786?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En un comunicat, el PDECat ha assegurat que "davant d’algunes notícies que pretenen involucrar el Partit Demòcrata amb les operacions Estela i Voloh, el Partit Demòcrata reitera que no té res a veure amb cap pràctica de finançament irregular i que no hi ha ni hi pot haver mai cap prova que pugui implicar directa o indirectament el Partit Demòcrata en cap pràctica irregular o sospitosa de finançament il·legal". A més, des del partit demanen "el respecte a la presumpció d'innocència de les persones investigades".</p>
    </article>
  </body>
</html>