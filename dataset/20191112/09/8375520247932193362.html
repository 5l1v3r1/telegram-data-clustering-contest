<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zustrich-zelenskogo-ta-putina-u-kremli-vidreaguvali-na-propoziciyu-nazarbajeva-639364.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T09:55:23+00:00"/>
    <meta property="og:title" content="Зустріч Зеленського та Путіна. У Кремлі відреагували на пропозицію Назарбаєва"/>
    <meta property="og:description" content="Пєсков: Путін сам говорив, що ніколи не відмовляється від подібних зустрічей і від цієї зустрічі теж, але вважає, що зустріч заради зустрічі принесе мало користі"/>
  </head>
  <body>
    <article>
      <h1>Зустріч Зеленського та Путіна. У Кремлі відреагували на пропозицію Назарбаєва</h1>
      <address>
        <time datetime="2019-11-12T09:55:23+00:00">12 Nov 2019, 09:55</time>
      </address>
      <h4>Пєсков: Путін сам говорив, що ніколи не відмовляється від подібних зустрічей і від цієї зустрічі теж, але вважає, що зустріч заради зустрічі принесе мало користі</h4>
      <p>Зустріч президентів Росії і України без змістовної повістки не буде продуктивна, хоча Володимир Путін готовий до переговорів з Володимиром Зеленським. Про це заявив прес-секретар президента Росії Дмитро Пєсков, коментуючи пропозицію колишнього президента Казахстану Нурсултана Назарбаєва організувати зустріч російського президента Володимира Путіна з українським лідером Володимиром Зеленським.</p>
      <p>«Путін сам говорив, що ніколи не відмовляється від подібних зустрічей і від цієї зустрічі теж, але вважає, що зустріч заради зустрічі принесе мало користі», - зазначив Пєсков.</p>
      <p>Представник Кремля підкреслив, що зустріч має бути ретельно підготовлена. «У зв'язку з цим ми всі зараз концентруємося на підготовці зустрічі нормандського формату. Для цього повинні бути виконані всі зобов'язання, які сторони взяли на себе в Мінську», - сказав він.</p>
      <p>«Ми традиційно вдячні Назарбаєву і високо цінуємо зусилля наших казахстанських партнерів, зусилля Нурсултана в плані налагодження російсько-українських відносин», - додав представник Кремля.</p>
      <p>Прес-секретар глави РФ підкреслив, що Путін також прихильник реанімації відносин з Україною, але «зробити це неможливо без взаємності з боку Києва».</p>
      <p>Як повідомлялось, <a href="https://glavcom.ua/news/nazarbajev-zaproponuvav-organizuvati-zustrich-zelenskogo-z-putinim-639313.html">Назарбаєв запропонував організувати зустріч Зеленського з Путіним</a>, і нібито вже отримав згоду президента Росії на зустріч.</p>
      <p>Президенти двох країн вже проводили кілька телефонних розмов. Зокрема, Зеленський дзвонив Путіну через обстріли на Донбасі.</p>
      <p>Крім того, під час пресмарафону, <a href="https://glavcom.ua/news/zelenskiy-ociniv-mozhlivist-osobistoji-zustrichi-z-putinim-631579.html">Зеленський заявляв, що не знає, чи можлива його зустріч з Путіним</a>. Він вважає, що «всі проти» цієї зустрічі.</p>
      <related>
        <a href="https://glavcom.ua/news/nazarbajev-zaproponuvav-organizuvati-zustrich-zelenskogo-z-putinim-639313.html"/>
        <a href="https://glavcom.ua/news/merkel-i-putin-obgovorili-pitannya-vregulyuvannya-situaciji-v-ukrajini-639247.html"/>
        <a href="https://glavcom.ua/news/mizh-lukashenkom-ta-putinim-sociologi-zamiryali-stavlennya-ukrajinciv-do-svitovih-lideriv-639215.html"/>
      </related>
    </article>
  </body>
</html>