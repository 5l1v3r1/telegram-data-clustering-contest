<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/bundok-sa-la-union-binastos"/>
    <meta property="og:site_name" content="Journal Online"/>
    <meta property="article:published_time" content="2019-11-12T09:31:57+00:00"/>
    <meta property="og:title" content="Bundok sa La Union binastos"/>
    <meta property="og:description" content="SINONG damuho naman kaya ang umuka ng bundok diyan sa La Union at napakakapal ng mukha para sirain ang ating likas na kayamanan."/>
  </head>
  <body>
    <article>
      <h1>Bundok sa La Union binastos</h1>
      <address><time datetime="2019-11-12T09:31:57+00:00">12 Nov 2019, 09:31</time> by <a rel="author" href="https://journal.com.ph/authors/mario-fetalino-jr" target="_blank">Mario Fetalino Jr.</a></address>
      <h3>SINONG damuho naman kaya ang umuka ng bundok diyan sa La Union at napakakapal ng mukha para sirain ang ating likas na kayamanan. </h3>
      <p>Kung kayo ay magagawi sa nasabing probinsya gamit ang Tarlac- Pangasinan-La Union  Expressway o TPLEX ay pihadong mapapansin niyo ang kahayupan na ginawa sa bundok dahil para itong buhok ng lalaki na binastos ng barberong galit sa mundo.</p>
      <p>Sayang at hindi ko alam ang pangalan ng binaboy na bundok ngunit ito raw ang pinagkukunan ng materyales ng isang kumpanya para sa paggawa ng simento.</p>
      <p>Bukang-bibig  ng mga taga La Union ang ‘NCC’, ang cement company na nasa likod umano ng sinirang bundok.</p>
      <p>Kayong mga umuka sa bundok na yan ng La Union, kayo kaya ang ukaan sa ulo ng taumbayan?</p>
      <p>**</p>
      <p>Hindi maganda ang panimula ni Leni sa kanyang bersyon ng anti-illegal drugs campaign.</p>
      <p>Imbes na umaksyon ay patuloy ang kanyang putak at paninira sa nagawa ni Pangulong Duterte upang labanan ang ipinagbabawal na gamot.</p>
      <p>Kung talagang nais ni Leni na humanga ang mga Pilipino sa kanya, dapat niyang gayahin ang istilo ni Manila Mayor Isko Moreno.  </p>
      <p>Kauupo lang ni Yorme nang umaksiyon ito laban sa illegal vendors sa Divisoria na agad ikinalugod ng taumbayan.  </p>
      <p>Kumbaga, walang reklamo.Aksiyon agad. ‘Yan sana ang gawin ni Leni at hindi ang pamumulitika.</p>
      <p>Makakaasa ng buong suporta si Leni sa taumbayan kung maipapakita niya ang tunay na pagtulong at pakikiisa sa gobyerno upang sugpuin ang illegal drugs.</p>
      <p>**</p>
      <p>Bigyan natin ng sapat na panahon ang Pangulong Duterte sa pagpili ng susunod na hepe ng Philippine National Police.</p>
      <p>Sa ganitong paraan ay mapipili niya ng mabuti ang magiging lider ng ating kapulisan na nangangalaga sa kaayusan at kaligtasan ng mga Pilipino.</p>
      <p>Nagsilbing aral sa ating pangulo ang karanasan ni dating PNP Chief Oscar Albayalde na isinangkot sa isyu ng ‘ninja cops’ at ayaw na niya itong maulit pa.</p>
      <p>Marahil, hinahanap pa niya ang kandidato na bukod sa magaling at matapang, ay may malinis din na pangalan.  </p>
      <p>Mabigat ang tungkulin ng isang PNP chief at hindi makakatulong ang anumang dumi sa kanyang imahe.  </p>
      <p>**</p>
      <p>For comments, please call or text 09055080126 or email lastmohican2004@yahoo.com</p>
    </article>
  </body>
</html>