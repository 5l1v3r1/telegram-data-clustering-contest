<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/grand-prix-v-brne-bude-i-pristi-rok-potvrdil-promoter-sampionatu/1819975?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T09:37:00+00:00"/>
    <meta property="og:title" content="Grand Prix v Brně bude i příští rok, potvrdil promotér šampionátu"/>
    <meta property="og:description" content="Brno - Motocyklová Grand Prix bude v Brně i příští rok, uvedla dnes v tiskové zprávě mluvčí Jihomoravského kraje Monika Brindzáková. Konání závodů potvrdila promotérská společnost Dorna v dopise hejtmanovi Bohumilu Šimkovi (ANO). Závody byly v ohrožení kvůli opožděným platbám za zalistovací poplatek. Akci popáté uspořádá spolek kraje a města, který má s Dornou smlouvu na pět ročníků."/>
  </head>
  <body>
    <article>
      <h1>Grand Prix v Brně bude i příští rok, potvrdil promotér šampionátu</h1>
      <address><time datetime="2019-11-12T09:37:00+00:00">12 Nov 2019, 09:37</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Motocyklová Grand Prix bude v Brně i příští rok, uvedla dnes v tiskové zprávě mluvčí Jihomoravského kraje Monika Brindzáková. Konání závodů potvrdila promotérská společnost Dorna v dopise hejtmanovi Bohumilu Šimkovi (ANO). Závody byly v ohrožení kvůli opožděným platbám za zalistovací poplatek. Akci popáté uspořádá spolek kraje a města, který má s Dornou smlouvu na pět ročníků.</p>
      <slideshow>
        <figure>
          <img src="https://i3.cn.cz/6/1564928605_P201908040432201.jpg"/>
        </figure>
        <figure>
          <img src="https://i3.cn.cz/6/1564926976_P201908040404901.jpg"/>
        </figure>
        <figure>
          <img src="https://i3.cn.cz/6/1564926472_P201908040395901.jpg"/>
        </figure>
        <figure>
          <img src="https://i3.cn.cz/6/1564926490_P201908040396101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3272">Fotogalerie: Velká cena ČR 2019 v Brně</a>
        </figcaption>
      </slideshow>
      <p>Zalistovací poplatek na získání licence pro pořádání závodů se zvýší z letošních asi 111 milionů korun zhruba na 120 milionů. Podle Šimka by měl stát poskytnout přes ministerstvo pro místní rozvoj 55 milionů korun na zabezpečení akce. "Dále Jihomoravský kraj zahrnul do návrhu rozpočtu pro rok 2020 na podporu této akce částku 30 milionů a ze strany města Brna je příslib částky ve stejné výši," uvedl Šimek.</p>
      <p>Brněnská primátorka Markéta Vaňková (ODS) to potvrdila. "Do návrhu rozpočtu města na rok 2020 plánujeme pro pořádání MotoGP částku 30 milionů korun. Sdělili jsme to za spolek dopisem společnosti Dorna. Na základě daného dopisu nám ze strany Dorny byl potvrzeno, že Brno bude zahrnuto do oficiálního kalendáře," napsala ČTK Vaňková.</p>
      <p>Letos počtvrté závody uspořádal spolek kraje a města. Loni i letos se opozdil s platbami Dorně, a proto byly závody v ohrožení. Dorna je sice zařadila na příští rok do kalendáře, avšak označila je hvězdičkou, což znamenalo podmínku uhrazení všech závazků. "Spolek má v současné době vyrovnané všechny pohledávky vůči Dorně. Podmínky, za kterých by mohla být uzavřena smlouva na konání tohoto závodu v příštích pěti letech, bude předmětem dalších jednání," řekl Šimek.</p>
      <p>Už v září se na brněnském zastupitelstvu mluvilo o tom, že Dorna chce od roku 2021 zdvojnásobit zalistovací poplatek na devět milionů eur (asi 230 milionů korun). Primátorka Vaňková k tomu tehdy uvedla, že pokud by se takový černý scénář naplnil a nepodařilo by se vyjednat se státem vyšší podporu než současných 55 milionů, nebylo by v možnostech města a kraje dostát závazkům a mohlo by to znamenat konec Velké ceny v Brně.</p>
      <p>Grand Prix v Brně měla problémy s financemi už za předchozího pořadatele Automotodromu Brno, který vlastní závodní okruh. Akci už nechtěl pořádat pro její ztrátovost vznikající zalistovacím poplatkem. Politici z kraje a města se rozhodli GP zachránit kvůli tomu, že dělá městu i regionu dobrou reklamu a také přináší na souvisejících službách do státní kasy na daních kolem 200 milionů korun. Proto vznikl spolek, který se s Dornou domluvil na pořádání pěti ročníků.</p>
      <p>Finanční problémy vznikly především loni, kdy spolek požadoval po státu na pořádání 100 milionů korun, ale dostal jen 39 milionů. Dluh doplatil například z prodeje vstupenek na letošní ročník, peníze pak chyběly na uhrazení poplatku letos. Stát chtěl letos dát opět 39 milionů, ale podporu navýšil na 55 milionů. Kraj z původních 20 milionů, které před lety pravidelně dával, nakonec letos poskytl 27,5 milionu a Brno, které dříve dávalo 10 milionů, letos dalo 17,5 milionu.</p>
    </article>
  </body>
</html>