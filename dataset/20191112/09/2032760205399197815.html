<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89356"/>
    <meta property="og:site_name" content="Denník politika"/>
    <meta property="article:published_time" content="2019-11-12T09:35:08+00:00"/>
    <meta property="og:title" content="Slosiarik: Sulíkovi uškodil vnútorný rozpor v strane, ale odídenci z SaS si percentá nevzali"/>
    <meta property="og:description" content="12.11.2019 (Webnoviny.sk) – Strana Sloboda a Solidarita (SaS) významne strácala podporu ešte pred odchodom členov, ktorí sa pridali k Demokratickej strane. Pre agentúru SITA to uviedol sociológ Martin Slosiarik z agentúry Focus. Dodal, že bývalí voliči SaS išli k novým stranám ako koalícia Progresívne Slovensko/Spolu a Za ľudí. Vnútorný rozpor v SaS však prispel podľa neho k tomu, že dnes je strana na hranici zvoliteľnosti."/>
  </head>
  <body>
    <article>
      <h1>Slosiarik: Sulíkovi uškodil vnútorný rozpor v strane, ale odídenci z SaS si percentá nevzali</h1>
      <address><time datetime="2019-11-12T09:35:08+00:00">12 Nov 2019, 09:35</time> by <a rel="author">Webnoviny</a></address>
      <p>12.11.2019 (Webnoviny.sk) – Strana Sloboda a Solidarita (SaS) významne strácala podporu ešte pred odchodom členov, ktorí sa pridali k Demokratickej strane. Pre agentúru SITA to uviedol sociológ Martin Slosiarik z agentúry Focus. Dodal, že bývalí voliči SaS išli k novým stranám ako koalícia Progresívne Slovensko/Spolu a Za ľudí. Vnútorný rozpor v SaS však prispel podľa neho k tomu, že dnes je strana na hranici zvoliteľnosti.</p>
      <h3>Časť voličov zneistela</h3>
      <p>Tvrdí, že časť voličov pravdepodobne zneistela. V prieskume Focusu z konca augusta patrilo SaS štvrté miesto so ziskom 7,9 percenta hlasov. V sonde pre koalíciu PS/Spolu zverejnenej cez víkend namerali SaS päť percent.</p>
      <p>Slosiarik tvrdí, že dnes nikto nevie povedať, či sa SaS dostane do parlamentu. <i>„Nedá sa vylúčiť, že časť voličov sa k SaS môže nakoniec vo voľbách ešte vrátiť a urobia taktickú voľbu. To znamená, že budú zachraňovať subjekt, ktorý je na hranici zvoliteľnosti, aby zabránili prepadu hlasov, ktoré by mohli napríklad chýbať pri zostavovaní vlády demokratickými opozičnými stranami,“</i> myslí si sociológ.</p>
      <p>Poukázal na fakt, že<i> „odídenci SaS do Demokratickej strany nedokázali na seba nadviazať stratené percentá SaS“.</i> Demokratická strana dosiahla v poslednom prieskume 0,3 percenta.</p>
      <h3>V prieskume sú na hranici zvoliteľnosti</h3>
      <p>Voľby by podľa najnovšieho prieskumu agentúry Focus pre koalíciu strán Progresívne Slovensko/Spolu opäť vyhral Smer-SD so ziskom 20 percent. Druhú priečku obsadila koalícia strán Progresívne Slovensko/Spolu s 11,7 percenta.</p>
      <p>Na treťom mieste je strana exprezidenta Andreja Kisku Za ľudí, ktorá by získala 10,6 percenta. Štvrtá priečka patrí Ľudovej strane Naše Slovensko, ktorú by podporilo 10,3 percenta respondentov.</p>
      <p>Sme rodina by získala sedem percent, Slovenská národná strana 6,8 percenta, KDH a OĽaNO zhodne po 5,7 percenta. Posledným subjektom, ktorý by sa dostal do Národnej rady Slovenskej republiky, by bola strana SaS s piatimi percentami.</p>
      <p>Viac k témam: <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a>, <a href="https://www.webnoviny.sk/tag/kiskova-politicka-strana/"><u>Za ľudí – Kiskova politická strana</u></a><br/>Zdroj: Webnoviny.sk – <a href="https://www.webnoviny.sk/slosiarik-sulikovi-uskodil-vnutorny-rozpor-v-strane-ale-odidenci-z-sas-si-percenta-nevzali/"><u>Slosiarik: Sulíkovi uškodil vnútorný rozpor v strane, ale odídenci z SaS si percentá nevzali</u></a> © SITA Všetky práva vyhradené.</p>
    </article>
  </body>
</html>