<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/tromos-stin-kriti-agria-symploki-me-pyrovolismoys-sto-asimi/"/>
    <meta property="og:site_name" content="europost.gr"/>
    <meta property="article:published_time" content="2019-11-12T09:15:12+00:00"/>
    <meta property="og:title" content="Τρόμος στην Κρήτη: Άγρια συμπλοκή με πυροβολισμούς στο Ασήμι"/>
    <meta property="og:description" content="Όπως αναφέρει το apopsilive.gr, σύμφωνα με αυτόπτες μάρτυρες οι πυροβολισμοί «έπεσαν» από τους επιβαίνοντες ενός οχήματος με στόχο τους επιβαίνοντες ενός δεύτερου οχήματος με το οποίο και διασταυρώθηκαν στο ύψος της Παγκρήτιας και στο δρόμο"/>
  </head>
  <body>
    <article>
      <h1>Τρόμος στην Κρήτη: Άγρια συμπλοκή με πυροβολισμούς στο Ασήμι</h1>
      <address>
        <time datetime="2019-11-12T09:15:12+00:00">12 Nov 2019, 09:15</time>
      </address>
      <p>Όπως αναφέρει το apopsilive.gr, σύμφωνα με αυτόπτες μάρτυρες οι πυροβολισμοί «έπεσαν» από τους επιβαίνοντες ενός οχήματος με στόχο τους επιβαίνοντες ενός δεύτερου οχήματος με το οποίο και διασταυρώθηκαν στο ύψος της Παγκρήτιας και στο δρόμο που ενώνει το Ασήμι με τις Στέρνες.</p>
      <p>Οι άγνωστοι που πυροβόλησαν με το όχημα στο οποίο επέβαιναν ανέπτυξαν ιλιγγιώδη ταχύτητα και με πατημένη την κόρνα για να διαφύγουν ευκολότερα της κυκλοφορίας εξαφανίστηκαν προς άγνωστη κατεύθυνση.</p>
      <p>Στο σημείο της συμπλοκής συγκεντρώθηκε πολύς κόσμος που πετάχτηκε έντρομος από σπίτια, παρακείμενα καταστήματα και καφετέριες καθώς το επεισόδιο σημειώθηκε σε ώρα αιχμής με δεκάδες πολίτες αλλά και παιδιά-μαθητές φροντιστηρίων, να βρίσκονται σε απόσταση αναπνοής από το σημείο όπου έγινε η συμπλοκή και έπεσαν οι πυροβολισμοί.</p>
      <p>Από τους πρώτους που έσπευσαν στον τόπο του συμβάντος ήταν και ο Πρόεδρος του Τ.Σ. Ασημίου, Γιάννης Φουντουλάκης, ο οποίος έκανε λόγο για απαράδεκτα περιστατικά που αμαυρώνουν την εικόνα της τοπικής κοινωνίας με τους φιλήσυχους πολίτες που αποτελούν την συντριπτική πλειοψηφία της περιοχής. Ο ίδιος καταδίκασε το περιστατικό, επεσήμανε ότι από θαύμα κάθε φορά δεν θρηνούμε ανθρώπινες ζωές και ζήτησε να αυξηθούν τα μέτρα αστυνόμευσης και οι περιπολίες.</p>
      <p>Οι έρευνες της Αστυνομίας για την εντοπισμό και τη σύλληψη των δραστών είναι σε πλήρη εξέλιξη.</p>
    </article>
  </body>
</html>