<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/12/653598/"/>
    <meta property="og:site_name" content="Економічна правда"/>
    <meta property="article:published_time" content="2019-11-12T09:00:00+00:00"/>
    <meta property="og:title" content="У НБУ не знають, кого із співробітників Нацбанку затримало Національне антикорупційне бюро"/>
    <meta property="og:description" content="В Національному банку не володіють інформацією, кого саме з чинних посадовців НБУ затримали детективи Національного антикорупційного бюро в рамках справи про заволодіння 1,2 мільярда гривень стабілізаційного кредиту “ВіЕйБі банку”"/>
  </head>
  <body>
    <article>
      <h1>У НБУ не знають, кого із співробітників Нацбанку затримало Національне антикорупційне бюро</h1>
      <address>
        <time datetime="2019-11-12T09:00:00+00:00">12 Nov 2019, 09:00</time>
      </address>
      <p>В Національному банку не володіють інформацією, кого саме з чинних посадовців НБУ затримали детективи Національного антикорупційного бюро в рамках справи про заволодіння 1,2 мільярда гривень стабілізаційного кредиту "ВіЕйБі банку".</p>
      <p>Про це повідомили Економічній правді в прес-службі НБУ.</p>
      <p>"Наразі в нас немає такої інформації (про затримання чинних посадовців Національного банку — ЕП). Ми з’ясовуємо обставини", — заявили в прес-службі.</p>
      <p>Також в НБУ пообіцяли згодом надати коментар щодо затримання голови правління Райффайзен банку Аваль та колишнього заступника ексголови НБУ Валерії Гонтаревої Олександра Писарука.</p>
      <p>"Ми очікуємо юридичний коментар наших фахівців щодо обставин вручення підозри", — повідомили у регулятора.</p>
      <p>Детальніше читайте у статті: <b><i><a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтарєвої та банкірів бізнесмена</a></i></b></p>
      <p>
        <b>
          <i>Нагадуємо:</i>
        </b>
      </p>
      <p>
        <i>11 листопада НАБУ <a href="https://www.facebook.com/nabu.gov.ua/posts/2490620377850300?__xts__%5B0%5D=68.ARDudhBd5cLSgVZ1YY_9fteWKHuwrltWK07ODHNzTTf2s_PKibktmOPFmxIizTSaGSzbWV045_QpASxfKLdlRHvLGpdvdDE4TANruc9ElQRmfRDSp8_QmmTY04pSzAN1Xz9Y2b4Uu1orO_3lQCD2KmxW0IQ6dh-3golWH_5Cs-M88cXW6N01zk-9N3LqejvZmJDH4nvWNe6kSKLwy1DrmLSYf9yT7ZaOErAew5adK4JhzmiebztoDRZB-_sWBe69SntIGnY7j3egh6Jzwd4GapbZxTKUlUZzI5lB3uZaQAu-7bExNIrxNEga5bhC4w96CpU-9M6aO5vy62EPFOyChGTK&amp;__tn__=-R">заявило</a> про затримання 7 осіб за підозрою у заволодінні 1,2 млрд грн стабілізаційного кредиту, наданого Національним банком у 2014 році ПАТ "ВіЕйБі Банк". </i>
      </p>
      <p>
        <i>Йдеться про колишніх та чинних посадовців Національного банку, "ВіЕйБі Банк" та приватних компаній, пов’язаних із кінцевими бенефіціарами "ВіЕйБі Банку".</i>
      </p>
      <p>
        <i>Як стало відомо, </i>
        <i><a href="https://www.epravda.com.ua/news/2019/11/11/653593/">НАБУ затримало</a> </i>
        <i>екс-заступника голови Національного банку Олександра Писарука.</i>
      </p>
      <p>
        <i>Причина </i>
        <i>— можливі зловживання у справі щодо збанкрутілого банку Олега Бахматюка.  </i>
      </p>
      <p>
        <i>Олександр Писарук в 2014-2015 роках працював першим заступником глави Національного банку і відповідав за банківський нагляд. </i>
        <i>Тоді НБУ очолювала Валерія Гонтарєва.</i>
      </p>
      <p>
        <i>У жовтні 2014 року Нацбанк виділив ВіЕйБі Банку стабілізаційний кредит на суму 1,2 млрд грн. </i>
      </p>
      <p>
        <i>В листопаді 2014 року Нацбанк визнав банк неплатоспроможним і ввів тимчасову адміністрацію.</i>
      </p>
      <p>
        <i>Справу Бахматюка НАБУ почало розслідувати в жовтні 2016 року. Детективів зацікавив факт виділення Нацбанком стабілізаційного кредиту для фінансового оздоровлення банку.</i>
      </p>
      <p>
        <i>Слідчі бюро вийшли на фінішну пряму, але генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</i>
      </p>
      <p>
        <i>Сама Гонтарева каже, що <a href="https://www.epravda.com.ua/news/2019/11/11/653593/">затримання</a> Писарука  є <a href="https://www.epravda.com.ua/news/2019/11/12/653596/">посиленням терору</a> з боку влади.</i>
      </p>
      <p>
        <b>
          <i>Знати більше: <a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a></i>
        </b>
      </p>
      <p>
        <i>Олександр Колесніченко, ЕП</i>
      </p>
    </article>
  </body>
</html>