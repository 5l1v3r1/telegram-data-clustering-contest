<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sterling-byl-kvuli-konfliktu-s-gomezem-vyrazen-z-reprezentace/1819977?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T09:44:00+00:00"/>
    <meta property="og:title" content="Sterling byl kvůli konfliktu s Gomezem vyřazen z reprezentace"/>
    <meta property="og:description" content="Londýn - Kanonýr Raheem Sterling byl kvůli konfliktu s Joem Gomezem na pondělním srazu anglické fotbalové reprezentace vyřazen z týmu pro čtvrteční zápas kvalifikace o mistrovství Evropy s Černou Horou. Útočník Manchesteru City Sterling a obránce Liverpoolu Gomez se střetli už necelých 24 hodin předtím v závěru nedělního ligového šlágru, který &quot;Reds&quot; vyhráli 3:1, a klubová rivalita se přenesla i do národního týmu."/>
  </head>
  <body>
    <article>
      <h1>Sterling byl kvůli konfliktu s Gomezem vyřazen z reprezentace</h1>
      <address><time datetime="2019-11-12T09:44:00+00:00">12 Nov 2019, 09:44</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Kanonýr Raheem Sterling byl kvůli konfliktu s Joem Gomezem na pondělním srazu anglické fotbalové reprezentace vyřazen z týmu pro čtvrteční zápas kvalifikace o mistrovství Evropy s Černou Horou. Útočník Manchesteru City Sterling a obránce Liverpoolu Gomez se střetli už necelých 24 hodin předtím v závěru nedělního ligového šlágru, který "Reds" vyhráli 3:1, a klubová rivalita se přenesla i do národního týmu.</p>
      <slideshow>
        <figure>
          <img src="https://i3.cn.cz/6/1573471356_P201911110450001.jpg"/>
        </figure>
        <figure>
          <img src="https://i3.cn.cz/6/1573470915_P201911110440301.jpg"/>
        </figure>
        <figure>
          <img src="https://i3.cn.cz/6/1571081851_P201910140983501.jpg"/>
        </figure>
        <figure>
          <img src="https://i3.cn.cz/6/1571081550_P201910140979901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>Střelec osmi kvalifikačních gólů Sterling tak přijde ve Wembley o jubilejní 1000. duel reprezentace, v němž si navíc svěřenci trenéra Garetha Southgatea mohou zajistit postup na finálový turnaj. S týmem nicméně Sterling zůstává.</p>
      <p>"Jedním z našich největších úkolů je oddělit klubovou rivalitu a národní tým. Bohužel emoce z nedělního zápasu byly ještě příliš čerstvé," uvedl Southgate po pondělním srazu v národním tréninkovém centru v Burtonu. "Cítím, že v zájmu týmu jsme učinili správný krok. Rozhodnutí padlo se souhlasem celého mužstva," dodal reprezentační kouč.</p>
      <p>Sterling je s osmi góly společně s kapitánem Harrym Kanem nejlepším anglickým střelcem v kvalifikaci. V této sezoně čtyřiadvacetiletý rodák z Jamajky v 17 soutěžních zápasech za City skóroval čtrnáctkrát a čtyřikrát se trefil i za Anglii.</p>
      <p>"Děláme sport, který je citově vypjatý, a uznávám, že jsem neudržel emoce na uzdě. Měli jsme s Joem výměnu názorů, vyřešili jsme si to a jdeme dál. Byla to záležitost pěti, deseti sekund, je to za námi a nebudeme z toho dělat žádnou vědu. Soustřeďme se na čtvrteční zápas," uvedl dnes na instagramu Sterling.</p>
      <p>Anglie vede tabulku kvalifikační skupiny A s tříbodovým náskokem před českými fotbalisty. Postup na Euro si Southgateovi svěřenci zajistí v případě vítězství nad Černou Horou, pokud souběžně hraný duel Česka s Kosovem skončí remízou, bude Angličanům stačit také bod.</p>
    </article>
  </body>
</html>