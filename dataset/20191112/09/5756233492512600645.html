<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621080/%D8%A7%D8%B0%D8%B9%D8%A7%D9%86-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A8%D9%87-%D8%AA%D8%B1%D9%88%D8%B1-%D9%81%D8%B1%D9%85%D8%A7%D9%86%D8%AF%D9%87-%DA%AF%D8%B1%D8%AF%D8%A7%D9%86%E2%80%8C%D9%87%D8%A7%DB%8C-%D8%A7%D9%84%D9%82%D8%AF%D8%B3-%D8%AF%D8%B1-%D8%BA%D8%B2%D9%87-%D8%AD%D9%85%D9%84%D8%A7%D8%AA-%D9%85%D9%88%D8%B4%DA%A9%DB%8C-%D8%A8%D9%87-%D8%A7%D8%B1%D8%A7%D8%B6%DB%8C-%D8%A7%D8%B4%D8%BA%D8%A7%D9%84%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T09:10:00+00:00"/>
    <meta property="og:title" content="اذعان رژیم صهیونیستی به ترور فرمانده گردان‌های القدس در غزه/ حملات موشکی به اراضی اشغالی"/>
    <meta property="og:description" content="ارتش اشغالگر صهیونیستی از عملیات هدف گیری ساختمانی خبر داد که دربرگیرنده برجسته‌ترین فرمانده جنبش جهاد اسلامی در غزه بود. در این راستا گردان‌های القدس شهادت یکی از فرماندهان این گروه را تایید کرد."/>
  </head>
  <body>
    <article>
      <h1>اذعان رژیم صهیونیستی به ترور فرمانده گردان‌های القدس در غزه/ حملات موشکی به اراضی اشغالی</h1>
      <address>
        <time datetime="2019-11-12T09:10:00+00:00">12 Nov 2019, 09:10</time>
      </address>
      <p>
        <i>ارتش اشغالگر صهیونیستی از عملیات هدف گیری ساختمانی خبر داد که دربرگیرنده برجسته‌ترین فرمانده جنبش جهاد اسلامی در غزه بود. در این راستا گردان‌های القدس شهادت یکی از فرماندهان این گروه را تایید کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رسانه‌های فلسطینی از هدف گرفتن منزل بهاء ابو العطا، فرمانده برجسته گردان‌های القدس، شاخه نظامی جهاد اسلامی توسط رژیم صهیونیستی و شهادت وی خبر دادند.</p>
      <p>به گزارش سایت العهد، گردان‌های القدس ضمن تایید خبر شهادت بهاء ابو العطا، فرمانده منطقه شرقی در پی آتش نیروهای دشمن در شرق غزه اعلام کرد: پاسخ حتمی ما به این جنایت، رژیم صهیونیستی را می‌لرزاند.</p>
      <p>همچنین کمیته‌های مقاومت اعلام کردند، دشمن با ترور فرمانده بهاء ابو العطا مرتکب حماقتی بزرگ شد و مقاومت انتقام خون این شهید قهرمان را می‌گیرد.</p>
      <p>در عین حال وزارت بهداشت فلسطین پیش از این از شهادت یک زن و مرد و زخمی شدن دو فلسطینی دیگر در اثر حمله هوایی به شرق الشجاعیه در غزه خبر داده بود.</p>
      <p>آویخای ادرعی،‌ سخنگوی ارتش رژیم صهیونیستی نیز گفت: ساختمانی را هدف گرفتیم که رهبر برجسته جنبش جهاد اسلامی در غزه یعنی بهاء ابو العطا در آنجا حضور داشت.</p>
      <p>به گفته این سخنگو، این هدف گیری در عملیات مشترک ارتش و سازمان امنیت عمومی (شاباک) انجام شد. ادرعی افزود، بنیامین نتانیاهو، نخست وزیر دستور انجام عملیات را داد.</p>
      <p>وی در سلسله توییت‌هایی در توجیه این جنایت افزود: ابو العطا عملا بسیاری از عملیات‌های جنبش جهاد اسلامی در غزه را اجرا کرده و به منزله بمب ساعتی بود. ابو العطا همچنین مستقیما در عملیات‌ها دست داشت و تلاش‌هایی برای هدف گیری شهروندان و سربازان اسرائیلی به طرق مختلف صورت داده بود که از جمله آنها شلیک راکت، عملیات تک تیراندازی، شلیک پهپاد و غیره بود.</p>
      <p>ادرعی با اشاره به ترور بهاء ابو العطا در غزه مدعی شد: ما به طرق مختلف طی ماه‌های گذشته سعی کردیم او را از عملیات خرابکارانه بازداریم اما او به تجاوزاتش ادامه داد و ما اتاقی که ابو العطا در آنجا بود را هدف گرفتیم.</p>
      <p>سخنگوی ارتش رژیم صهیونیستی اشاره کرد: او مسؤول بسیاری از عملیات‌های خرابکارانه در سال جاری در غزه نظیر شلیک موشک به جشنواره سدروت در ۲۵ اوت ۲۰۱۹ یا شلیک راکت به سمت سدروت و منطقه اطراف غزه موسوم به "غلاف غزه" در روز یکم نوامبر ۲۰۱۹ بود.</p>
      <p>سخنگوی ارتش رژیم صهیونیستی ادعا کرده ارتش برای عملیات چند روزه و جنگ آماده است و هدف گرفتن ابو العطا به منزله هدف گرفتن بمب ساعتی بود نه به معنای بازگشت به سیاست‌های ترور.</p>
      <p>از پس لرزه‌های این اقدام جنایتکارانه بستن گذرگاه تجاری کرم ابوسالم تا اطلاع ثانوی و به صدا درآمدن آژیرهای خطر در منطقه شهرک نشین اشدود بود.</p>
      <p>مقاومت فلسطین اقدام به شلیک چندین راکت و موشک کرد که صدای انفجارهایی در شمال غزه شنیده شد و گفته می‌شود منبع آن سامانه دفاع هوایی گنبد آهنین بود.</p>
      <p>آنچه "جبهه داخلی اسرائیل" نامیده می‌شود نیز از توقف حرکت قطارها در نقب و جنوب (عسقلان، بئر سبع و سدروت) خبر داد.</p>
      <p>همچنین مدارس تعطیل شده و پناهگاه‌ها به روی اسرائیلی‌ها گشوده شده‌اند.</p>
    </article>
  </body>
</html>