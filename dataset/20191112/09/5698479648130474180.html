<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/u-n-report-jordan-uae-turkey-sudan-accused-of-violating-sanctions-on-libya"/>
    <meta property="og:site_name" content="euronews"/>
    <meta property="article:published_time" content="2019-11-12T09:41:14+00:00"/>
    <meta property="og:title" content="سازمان ملل:‌ اردن، امارات و ترکیه تحریم تسلیحاتی لیبی را نقض کرده‌اند"/>
    <meta property="og:description" content="گزارش سازمان ملل می گوید که به «احتمال زیاد» یک جنگنده خارجی مسئول حمله مرگبار به یک مرکز نگهداری مهاجران در لیبی در تیرماه سال جاری بوده است. حمله‌ای که گفته می شود با حمایت ژنرال حفتر که قدرت را در شرق لیبی در دست دارد، صورت گرفته است."/>
  </head>
  <body>
    <article>
      <h1>سازمان ملل:‌ اردن، امارات و ترکیه تحریم تسلیحاتی لیبی را نقض کرده‌اند</h1>
      <address><time datetime="2019-11-12T09:41:14+00:00">12 Nov 2019, 09:41</time> by <a rel="author">یورونیوز فارسی </a></address>
      <p>به گزارش سازمان ملل متحد کشورهای اردن، امارات متحده عربی و ترکیه به کرات تحریم تسلیحاتی سازمان ملل علیه لیبی را نقض کرده‌اند.</p>
      <p>این گزارش همچنین می‌گوید که به «احتمال زیاد» یک جنگنده خارجی مسئول حمله مرگبار به یک مرکز نگهداری مهاجران در لیبی در تیرماه سال جاری بوده است. حمله‌ای که گفته می‌شود با حمایت خلیفه حفتر که قدرت را در شرق لیبی در دست دارد، صورت گرفته است. این حمله دست‌کم ۵۰ کشته و بیش از ۱۳۰ زخمی برجای گذاشت.</p>
      <p>در این گزارش که روز دوشنبه به کمیته تحریم‌های لیبی در شورای امنیت سازمان ملل ارائه شد، همچنین آمده است که سودان و بویژه «محمد حمدان دقلو» مشهور به «حمیدتی» رئیس نیروهای واکنش سریع سودان (RSF) با اعزام یک‌هزار نیروی سودانی به لیبی، تحریم‌های سازمان ملل متحد علیه لیبی را نقض کرده است.</p>
      <p>قرار است این گزارش محرمانه که رویترز آنرا رویت کرده، در ماه آینده منتشر شود.</p>
      <p>نمایندگان اردن، ترکیه و سودان به درخواست رویترز برای اظهارنظر دربارۀ این گزارش پاسخی نداده‌اند. سفیر امارات متحده عربی در سازمان ملل نیز اعلام کرد از آنجا که هنوز این گزارش را ندیده است، نمی‌تواند درباره آن اظهارنظر کند. وی افزود که امارات «قاطعانه به تعهدات خود در قبال تحریم‌‌های لیبی پایبند است».</p>
      <p>شورای امنیت سازمان ملل متحد در ماه ژ‌وئیه از تمام کشورها درخواست کرد که در درگیری‌های لیبی مداخله نکنند و باعث تشدید این درگیری‌ها نشوند. با این حال اقدام علیه کشورهایی که تحریم‌های سازمان ملل علیه لیبی را نقض کرده‌اند، بعید به نظر می‌رسد.</p>
      <p>لیبی یکی از مهترین کشورهایی است که مهاجران آفریقایی خود را به آنجا می‌رسانند تا سوار بر قایق‌ها و کشتی‌ها به اروپا بروند.<br/>بر اساس تخمین‌ها، اکنون ۶۴۰ هزار مهاجر در لیبی زندگی می‌کنند و بسیاری از آنها در اردوگاه‌ها در شرایط بسیار دشواری به سر می‌برند و حتی به بردگی گرفته می‌شوند.</p>
      <p>از زمان سرنگونی معمر قذافی، رهبر لیبی در سال ۲۰۱۱ میلادی این کشور دچار آشوب است و تاکنون هزاران نفر در درگیری‌ها کشته شده‌اند.</p>
      <p>نیروهای دولت وفاق ملی که مورد حمایت سازمان ملل هستند، در طرابلس پایتخت لیبی مستقرند و نیروهای خلیفه حفتر نیز شرق لیبی را در اختیار دارند. درگیری‌های میان این دو طرف تاکنون کشته‌ها و زخمی‌های بسیاری بر جای گذاشته است.</p>
      <p>کارشناسان سازمان ملل، اردن و امارات را متهم می‌کنند که تجهیزات نظامی برای نیروهای خلیفه حفتر فراهم می‌کنند، اقدامی که باعث شده است دولت مورد حمایت سازمان ملل در طرابلس از ترکیه کمک بگیرند.</p>
      <p>کارشناسان می‌گویند که هر دو طرف درگیری‌ها در لیبی، سلاح و تجهیزات نظامی و پشتیبانی فنی از کشورهای خارجی دریافت می‌کنند.</p>
    </article>
  </body>
</html>