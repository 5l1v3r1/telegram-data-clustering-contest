<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425625/h-loytrinh-koykla-perieixe-hrwinh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T09:30:01+00:00"/>
    <meta property="og:title" content="H λούτρινη κούκλα περιείχε ηρωίνη"/>
    <meta property="og:description" content="Με μία λούτρινη παιδική κούκλα ταξίδεψε από τον Πειραιά στην Κάλυμνο 35χρονη, μεταφέροντας με τον τρόπο αυτό ποσότητα ηρωίνης για τον 32χρονο φίλο της!"/>
  </head>
  <body>
    <article>
      <h1>H λούτρινη κούκλα περιείχε ηρωίνη</h1>
      <h2>Προοριζόταν για 32χρονο στην Κάλυμνο</h2>
      <address>
        <time datetime="2019-11-12T09:30:01+00:00">12 Nov 2019, 09:30</time>
      </address>
      <p>
        <b>Με μία λούτρινη παιδική κούκλα ταξίδεψε από τον Πειραιά στην Κάλυμνο 35χρονη, μεταφέροντας με τον τρόπο αυτό ποσότητα ηρωίνης για τον 32χρονο φίλο της!</b>
      </p>
      <p>Η 35χρονη εντοπίστηκε κατά την άφιξή της το περασμένο Σάββατο (9 Νοεμβρίου 2019) στην Κάλυμνο και συνελήφθη μαζί με τον 32χρονο, κατηγορούμενοι για κατοχή, μεταφορά και διακίνηση ναρκωτικών ουσιών.</p>
      <p>Ειδικότερα, στο πλαίσιο στοχευμένων δράσεων της Γενικής Περιφερειακής Αστυνομικής Διεύθυνσης Νοτίου Αιγαίου για την καταπολέμηση της διακίνησης ναρκωτικών ουσιών, στις 9 Νοεμβρίου το πρωί αστυνομικοί που διερευνούσαν σχετική υπόθεση πραγματοποίησαν έλεγχο στην 35χρονη κατά την άφιξή της στο νησί, με πλοίο της γραμμής από Πειραιά και διαπίστωσαν ότι κατείχε:<br/>• Ηρωίνη βάρους 34 γραμμαρίων, επιμελώς κρυμμένη μέσα σε παιδική κούκλα</p>
      <p>• Κινητό τηλέφωνο</p>
      <p>• Αποκόμματα ακτοπλοϊκών εισιτηρίων.</p>
      <p>Από την εξέλιξη της υπόθεσης διακριβώθηκε ότι η 35χρονη μετέφερε τη ναρκωτική ουσία για λογαριασμό του 32χρονου, ο οποίος αφού αναζητήθηκε, εντοπίστηκε και συνελήφθη.<br/>Όλα τα ανευρεθέντα πειστήρια κατασχέθηκαν.</p>
      <p>Οι συλληφθέντες οδηγήθηκαν στον κ. Εισαγγελέα Πρωτοδικών Κω και σε βάρος τους κινήθηκε η προβλεπόμενη από τον νόμο διαδικασία.</p>
    </article>
  </body>
</html>