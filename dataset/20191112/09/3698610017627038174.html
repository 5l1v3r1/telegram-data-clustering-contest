<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sud-u-krimu-zalishiv-pid-areshtom-vismoh-figurantiv-spravi-hizb-ut-tahrir-329307_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T09:02:00+00:00"/>
    <meta property="og:title" content="&quot;Суд&quot; у Криму залишив під арештом вісьмох фігурантів &quot;справи Хізб ут-Тахрір&quot;"/>
    <meta property="og:description" content="Кримських татар утримуватимуть в СІЗО ще три місяці."/>
  </head>
  <body>
    <article>
      <h1>"Суд" у Криму залишив під арештом вісьмох фігурантів "справи Хізб ут-Тахрір"</h1>
      <h2>Кримських татар утримуватимуть в СІЗО ще три місяці.</h2>
      <address>
        <time datetime="2019-11-12T09:02:00+00:00">12 Nov 2019, 09:02</time>
      </address>
      <p>Підконтрольний РФ "Київський районний суд" окупованого Сімферополя продовжив арешт на три місяці вісьмом <b><a href="https://dt.ua/UKRAINE/amnesty-intrational-zaklikala-genprokurora-rf-zvilniti-figuranta-spravi-hizb-ut-tahrir-mustafayeva-328688_.html">фігурантам "справи Хізб ут-Тахрір"</a></b>, передає "<a href="https://ru.krymr.com/a/news-8-figurantam-simferopolskogo-dela-khizb-ut-tahrir-prodlili-arest/30264900.html">Крим.Реалії</a>". Судове засідання відбулося напередодні, 11 листопада.</p>
      <p>Таким чином Рустема Шейхалієва, Тофіка Абдулгазієва, Раіма Айвазова, Біляла Аділова, Джеміля Гафарова, Фархода Базарова, Рустема Сейтхалиілова і Шабана Умерова утримуватимуть в СІЗО до 15 лютого 2020 року. Під час "суду" Шабану Умерову стало погано, йому викликали "швидку допомогу".</p>
      <p>"На судовому засіданні нами був поданий ряд клопотань. Однак суддя відхилив всі клопотання, жодне не прийняв, тому сьогодні ми не отримали змагальний процес, а отримали однобокий процес у бік обвинувачення, який заздалегідь передбачав обвинувальний ухил. Раімом Айвазовим був заявлений відвід судді та прокурору, проте суд відхилив його, і відразу було зачитано постанову", – повідомив адвокат Рустем Кямілєв.</p>
      <p>Адвкат Марія Ейсмонт також подала скаргу до суду щодо недопущення в зал суду всіх бажаючих.</p>
      <p>"Ми з колегою написали скаргу на ім'я голови суду щодо того, що не всіх родичів та інших прийшли пустили на відкрите судове засідання. Місця в залі були, проте не всі змогли потрапити на засідання", – зазначила Марія Ейсмонт.</p>
      <p>Кримських татар, яких Росія звинувачує у "тероризмі" та "екстремізмі" через активну проукраїнську та громадянську позицію, затримали під час <b><a href="https://dt.ua/UKRAINE/masovi-obshuki-u-krimu-pravozahisniki-rozpovili-de-utrimuyut-vsih-zatrimanih-307974_.html">масових обшуків і арештів в окупованому Сімферополі</a></b> 27 березня.</p>
      <p>Обвинуваченими у цій справі проходять 25 активістів, майже усі вони (23 людини) вивезені до російських СІЗО й утримуються у Ростові-на-Дону, Таганрозі та Шахтах. Раім Айвазов утримується в ізоляторі Сімферополя, місцезнаходження Едема Яячікова невідоме – після обшуків й затримань він зник безвісти.</p>
      <p>Від початку анексії українського Криму в 2014 році Росія проводить послідовну політику тиску на кримських татар за їхню проукраїнську позицію. Російські силовики регулярно приходять з обшуками до їхніх будинків, кримських татар заарештовують і судять за сфабрикованими обвинуваченнями в нібито "тероризмі" і "екстремізмі".</p>
      <p>Генеральна Асамблея ООН у своїх резолюціях неодноразово засуджувала незаконні дії країни-окупанта і закликала її дотримуватися прав людини. 22 грудня 2018 року Генеральна Асамблея ООН прийняла нову <b><a href="https://dt.ua/POLITICS/genasambleya-oon-priynyala-rezolyuciyu-pro-porushennya-prav-lyudini-v-krimu-297818_.html">резолюцію "Ситуація з правами людини в Автономній Республіці Крим і місті Севастополь, Україна"</a></b>.</p>
      <p>Вона стала третьою ініційованої Україною і прийнятою Генасамблеєю ООН за останні два роки. При цьому Росія не виконала жодної вимоги попередніх резолюцій, ситуація лише погіршилася. У зв'язку з чим у новій резолюції вперше окремо міститься заклик до Генерального секретаря ООН підготувати спеціальну доповідь про її виконання до наступної сесії ГА ООН.</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>