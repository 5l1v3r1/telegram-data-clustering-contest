<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/bankitalia-condivide-stime-pil-governo-e-anticipa-sprint-pagamenti-elettronici/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-12T09:58:42+00:00"/>
    <meta property="og:title" content="Bankitalia condivide stime Pil Governo. E anticipa sprint pagamenti elettronici"/>
    <meta property="og:description" content="Le prospettive di crescita del governo per il prossimo biennio sono compatibili con le valutazioni della Banca d’Italia. È quanto ha messo in evidenza il direttore generale di Via Nazionale Luigi Federico Signorini in audizione alla Camera sulla Manovra secondo cui “la stima di crescita dell’economia italiana dello 0,6% contenuta nella legge di bilancio “si conferma condivisibile e in linea con le nostre valutazioni più recenti”. Quanto al 2021 ” l’obiettivo di crescita (1%) è un po’ superiore alla stima recentemente diffusa dalla Commissione europea (0,7%): non è fuori portata ma per raggiungerlo appare necessario che si mantengano condizioni finanziarie distese e che non si indebolisca ulteriormente il quadro internazionale”. Pagamenti elettronici: atteso balzo del +10% Capitolo a parte è stato dedicato ai pagamenti elettronici, la cui diffusione in Italia resta piuttosto bassa, ma dall’implementazione delle misure previste nella Legge di Bilancio è possibile attendersi un aumento delle transazioni elettroniche…"/>
  </head>
  <body>
    <article>
      <h1>Bankitalia condivide stime Pil Governo. E anticipa sprint pagamenti elettronici</h1>
      <address><time datetime="2019-11-12T09:58:42+00:00">12 Nov 2019, 09:58</time> by <a rel="author">Mariangela Tessa</a></address>
      <p>Le prospettive di crescita del governo per il prossimo biennio sono compatibili con le valutazioni della <a href="https://www.wallstreetitalia.com/trend/bankitalia/"><b>Banca d’Italia</b>.</a> È quanto ha messo in evidenza il <b>direttore generale di Via Nazionale Luigi Federico Signorini</b> in audizione alla Camera sulla Manovra secondo cui “l<b>a stima di crescita dell’economia italiana dello 0,6%</b> contenuta nella <a href="https://www.wallstreetitalia.com/trend/legge-di-bilancio/">legge di bilancio</a> “si conferma condivisibile e in linea con le nostre valutazioni più recenti”.</p>
      <p>Quanto al 2021 ” <b>l’obiettivo di crescita (1%)</b> è un po’ superiore alla stima recentemente diffusa dalla <b>Commissione europea</b> (0,7%): non è fuori portata ma per raggiungerlo appare necessario che si mantengano condizioni finanziarie distese e che non si indebolisca ulteriormente il quadro internazionale”.</p>
      <h3>Pagamenti elettronici: atteso balzo del +10%</h3>
      <p>Capitolo a parte è stato dedicato ai <b>pagamenti elettronici,</b> la cui diffusione in Italia resta piuttosto bassa, ma <a href="https://www.wallstreetitalia.com/manovra-spese-scaricabili-nel-730-solo-con-moneta-elettronica/">dall’implementazione delle misure previste nella Legge di Bilancio</a> è possibile attendersi un aumento delle transazioni elettroniche dell’ordine del 10%.</p>
      <blockquote>“La diffusione dei pagamenti elettronici resta piuttosto bassa. Il valore delle transazioni oggi regolate con carta di pagamento al punto vendita fisico è pari a poco più del 30% – come in Spagna – a fronte di oltre il 70 in Francia e il 45% in Germania” ha affermato Signorini in audizione sul Ddl bilancio. Secondo Bankitalia, “sulla base delle elasticità generalmente stimate, ci si può attendere, come effetto congiunto dei provvedimenti di incentivo previsti dal Governo”.</blockquote>
      <h3>Effetti positivi anche sull’evasione fiscale</h3>
      <p>Non solo. Dal cashback previsto dalla Manovra, effetti positivi dovrebbero manifestarsi anche sul fronte della lotta all’evasione fiscale:</p>
      <blockquote> “prudenzialmente, il Governo non ipotizza alcuna emersione di base imponibile. E’ però plausibile che nel medio periodo possa contribuire a ridurre la propensione a evadere. Recenti studi empirici mettono in luce l’esistenza di una relazione negativa tra evasione e quota delle transazioni effettuate con moneta elettronica” ha aggiunto Signorini, esprimendo il “favore” dell’Istituto per<b> l’uso di strumenti di pagamento elettronico</b>, “utili” anche perché “il contante comporta costi non trascurabili e aumenta i rischi di contraffazione”.</blockquote>
    </article>
  </body>
</html>