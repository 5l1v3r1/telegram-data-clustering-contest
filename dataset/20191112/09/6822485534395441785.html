<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821034.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T09:23:00+00:00"/>
    <meta property="og:title" content="چگونگی فعال شدن حالت تاریک نسخه وب واتس‌اپ"/>
    <meta property="og:description" content="به گزارش ایسنا، با توجه به آن که در چند ماه اخیر شاهد عرضه حالت تاریک و شبانه   (dark mode) برای سرویس و نرم‌افزارهای مختلف بودیم، واتس‌اپ نیز به عنوان محبوب‌ترین اپلیکیشن پیام‌رسان جهان پیشتر از افزوده شدن این قابلیت جدید به پلت‌فرم‌های اندروید و آی‌اواس خبر داده بود.  "/>
  </head>
  <body>
    <article>
      <h1>چگونگی فعال شدن حالت تاریک نسخه وب واتس‌اپ</h1>
      <address>
        <time datetime="2019-11-12T09:23:00+00:00">12 Nov 2019, 09:23</time>
      </address>
      <p>بسیاری از کاربران تمایل دارند که قابلیت حالت تاریک را بر روی نسخه وب اپلیکیشن واتس‌اپ نیز فعالسازی کنند.</p>
      <figure>
        <img src="https://cdn.isna.ir/d/2019/11/11/3/61483474.jpg"/>
      </figure>
      <p>به گزارش ایسنا، با توجه به آن که در چند ماه اخیر شاهد عرضه حالت تاریک و شبانه   (dark mode) برای سرویس و نرم‌افزارهای مختلف بودیم، واتس‌اپ نیز به عنوان محبوب‌ترین اپلیکیشن پیام‌رسان جهان پیشتر از افزوده شدن این قابلیت جدید به پلت‌فرم‌های اندروید و آی‌اواس خبر داده بود.  </p>
      <p>همانطور که از نام حالت شبانه و تاریک مشخص است این تم برای آن دسته از افرادی که با حالت خودکار و معمول شبکه‌های اجتماعی و پیام رسان‌ها که پس زمینه سفید و روشنی دارند، مشکل دارند و جزو آن دسته از کاربرانی هستند که بیشتر هنگام شب و تاریکی محیط از اینترنت و گوشی‌های هوشمند استفاده می‌کنند بسیار کاربردی خواهد بود و چشمان آنها را کمتر اذیت خواهد کرد.</p>
      <p>اما بسیاری از کاربران واتس‌اپ تمایل دارند که در نسخه وب/ دسکتاپ واتس‌اپ نیز از حالت تاریک (dark mode) بهره ببرند.</p>
      <p>این گزارش که در وب سایت thenextweb آمده است،  به شما آموزش می‌دهد که چگونه بر روی مرورگرهای اینترنتی گوگل کروم و موزیلا فایرفاکس، حالت تاریک را فعالسازی کنید.</p>
      <figure>
        <img src="https://cdn.isna.ir/d/2019/11/11/3/61483473.jpg"/>
      </figure>
      <p>
        <b>مرورگر گوگل کروم:</b>
      </p>
      <p>درنخستین مرحله، شما باید افزونه‌ای را تحت عنوان Stylus از فروشگاه وب گوگل کروم دریافت کنید.</p>
      <figure>
        <img src="https://cdn.isna.ir/d/2019/11/11/3/61483463.jpg"/>
      </figure>
      <p>بعد از آنکه بر روی گزینه add to chrome کلیک کردید، این افزونه بر روی مرورگر شما نصب و فعال خواهد شد.</p>
      <p>حالا نسخه وب واتس‌اپ را بر روی مرورگر گوگل کروم دستگاه خود باز کنید تا بتوانید حالت تاریک این پیام رسان محبوب را فعال و مشاهده کنید.</p>
      <p>
        <b>مرورگر فایرفاکس:</b>
      </p>
      <p>مراحل فعالسازی حالت تاریک بر مرورگر اینترنتی فایرفاکس نیز بسیار شبیه به گوگل کروم است با این تفاوت که باید افزونه‌ای تحت همان عنوان را از لینک مربوط به فروشگاه وب فایرفاکس تهیه، دریافت و نصب کنند.</p>
      <figure>
        <img src="https://cdn.isna.ir/d/2019/11/11/3/61483462.jpg"/>
      </figure>
      <p>پس از نصب این افزونه بر روی مرورگر فایرفاکس، قادر خواهید بود از این قابلیت لذت و بهره ببرید.</p>
      <p>اپلیکیشن پیام‌رسان واتس‌اپ نیز از قابلیت Encryption End- to End یا رمزنگاری پیشرفته پشتیبانی می‌کند و از پروتکل‌های پیشرفته‌ای برای حفظ حریم شخصی کاربرانش برخوردار است. این اپلیکیشن که برای تمامی سیستم‌های عامل اندروید، iOS و ویندوز قابل استفاده است، در سال ۲۰۱۶ میلادی لقب پرکاربردترین پیام‌رسان جهان را گرفت.  واتس اپ از آن جهت ضریب امنیت سایبری بالایی دارد که مکالمات و اطلاعات مبادله شده میان کاربران و مخاطبان به صورت کامل محافظت شده بوده و مکالمات، اطلاعات شخصی و خصوصی آن‌ها از سوی نهادهای دیگر قابل رصد و ردگیری نخواهد بود.</p>
    </article>
  </body>
</html>