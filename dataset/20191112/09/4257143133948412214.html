<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/12/tizennegy-javaslattal-rantanak-ki-a-vasutat-a-kritikus-helyzetbol"/>
    <meta property="og:site_name" content="infostart"/>
    <meta property="article:published_time" content="2019-11-12T09:22:00+00:00"/>
    <meta property="og:title" content="Tizennégy javaslattal rántanák ki a vasutat a kritikus helyzetből"/>
    <meta property="og:description" content="Részletes javaslatcsomagot tett a döntéshozók asztalára a Vasutasok Szakszervezete - rendhagyó módon a MÁV-csoport vezetésének felkérésére."/>
  </head>
  <body>
    <article>
      <h1>Tizennégy javaslattal rántanák ki a vasutat a kritikus helyzetből</h1>
      <address><time datetime="2019-11-12T09:22:00+00:00">12 Nov 2019, 09:22</time> by <a rel="author">Infostart</a></address>
      <h3>Részletes javaslatcsomagot tett a döntéshozók asztalára a Vasutasok Szakszervezete - rendhagyó módon a MÁV-csoport vezetésének felkérésére.</h3>
      <p>Új típusú hároméves bérmegállapodást, munkaidő-csökkentést, 3 millió forintos hűségpénzt, a kedvezményes nyugdíjba vonulás új rendszerét, valamint értékesebb cafetériát is követel közleménye szerint a Vasutasok Szakszervezete.</p>
      <p>"Változatlanul mélyponton a vasút, továbbra is kritikus a létszámhiány, a MÁV munkaerő-toborzó erőfeszítései egyelőre nem sok eredménnyel jártak. , miközben a szakszervezetek egyre sürgetik a megoldást. Éppen ezért kapóra jött és nagyon időszerű is volt a MÁV-csoport vezetőinek felkérése: a munkavállalók képviselői tegyenek javaslatot a kritikus helyzet megoldására. A Vasutasok Szakszervezete leporolta, frissítette régi követelésrendszerét, amelyet ezúttal 14 pontba foglalt össze. A VSZ-nél úgy vélik, javaslatukkal ki lehet rántani a vasutat a mélypontról, sőt színvonalasabbá is tehetnék a szolgáltatást" – ismertette a követeléscsomag lényegét Meleg János.</p>
      <p>A szakszervezet a regionális gondok enyhítésére bevezetné a hazánkban még kevéssé általános áttelepülési programot, amelyhez jó minőségű vállalati lakások, színvonalas munkásszállók vagy minőségi bérelt lakások kellenek. A 14 pontos csomagban az érdekvédők a menetkedvezményi problémák rendezését is sürgetik.</p>
      <p>A napi munkaidő csökkentése fontos pontja az összeállításnak – hívja fel a figyelmet az elnök. Ehhez a Munka törvénykönyvét is módosítani kell, ezért a VSZ-nél elvárják, hogy a változtatás érdekében a munkáltató is járjon közbe a tulajdonosnál – szögezi le Meleg János. Szerinte azonban elengedhetetlen a munkakörülmények javítása is, hiszen az tarthatatlan, hogy számtalan helyen nincs kulturált tisztálkodási lehetőség, s még „pottyantós” WC-ből is van jócskán a vasút területén.</p>
      <p>A követeléscsomag része a megszüntetett korkedvezmény- és korengedmény-rendszer újragondolása, szerepel a követelések között a képzési reform, az átlátható tarifarendszer, a vasútszakmai minimálbér, a "tisztességes" bérpótlék, valamint a 3 millió forintos hűségpénz-rendszer bevezetése is.</p>
      <p>A VSZ a szakszervezetek közül talán elsőként követel értékesebb cafeteriát, s nem utolsó sorban az eddigitől eltérő felépítésű hároméves bérmegállapodást, valamint az egészségmegőrző program bővítését.</p>
      <p>
        <i>Nyitókép: Pixabay</i>
      </p>
    </article>
  </body>
</html>