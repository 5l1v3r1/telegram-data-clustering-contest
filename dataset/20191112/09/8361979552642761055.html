<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/an-178-ukrajina-postavit-litaki-antonova-nacionalniy-policiji-peru-novini-ukrajini-50053000.html"/>
    <meta property="og:site_name" content="НВ"/>
    <meta property="article:published_time" content="2019-11-12T09:33:00+00:00"/>
    <meta property="og:title" content="Експортна перемога. ДП Антонов підписало контракт на поставку Ан-178 національній поліції Перу"/>
    <meta property="og:description" content="Новий Ан-178 замінить на службі поліції Перу Ан-32Б."/>
  </head>
  <body>
    <article>
      <h1>Експортна перемога. ДП Антонов підписало контракт на поставку Ан-178 національній поліції Перу</h1>
      <h2>Новий Ан-178 замінить на службі поліції Перу Ан-32Б.</h2>
      <address>
        <time datetime="2019-11-12T09:33:00+00:00">12 Nov 2019, 09:33</time>
      </address>
      <p><a href="https://nv.ua/ukr/tags/aviazavod-antonov.html">Державне підприємство Антонов</a>, що входить до складу <a href="https://nv.ua/tags/ukroboronprom.html">Укроборонпрому</a>, поставить Ан-178 для національної поліції Перу та здійснюватиме його обслуговування на період гарантійного терміну, повідомили в Укроборонпромі.</p>
      <p>Відповідний контракт від української сторони підписало підприємство-спецекспортер ДП Спецтехноекспорт.</p>
      <p>«Цей контракт став логічним продовженням експлуатації Анів у Перу, адже новий Ан-178 замінить на службі поліції Ан-32Б», — заявив гендиректор Укроборонпрому Айварас Абромавичус.</p>
      <p>Як повідомлялося, <a href="https://nv.ua/biz/markets/an-178-budut-postavlyat-v-peru-ukroboronoprom-vyigral-tender-novosti-ukrainy-50037460.html">Україна брала участь у відкритому тендері на поставку літаків до Перу</a>, де конкурувала з продукцією Італії та Іспанії.</p>
      <p>Читайте також:<br/><a href="https://nv.ua/ukr/biz/markets/pidpriyemstvo-antonov-ne-narostit-eksport-bez-pidtrimki-providnogo-svitovogo-virobnika-novini-ukrajini-50043292.html">&amp;nbspСам не злетить. Антонов не збільшить експорт без співпраці зі світовим гігантом — Абромавічус</a></p>
      <p>За словами президента ДП Антонов Олександра Донця, «для замовника вирішальним фактором під час вибору літака стала багатофункціональність Ан-178, тобто його здатність вирішувати різноманітні задачі, в тому числі з перевезення вантажів, контейнерів, особового складу, його десантування, застосування у пошуково-рятувальних операціях. До того ж, літаки Антонов відомі в світі своєю невибагливістю до умов експлуатації. Вони можуть працювати в різних погодних, кліматичних умовах, базуватися на різних аеродромах, в тому числі на високогірних, що важливо для перуанського замовника».</p>
      <p>Читайте також:<br/><a href="https://nv.ua/ukr/biz/markets/an-22-antey-i-an-124-ruslan-stalo-vidomo-yakiy-litak-bilsh-efektivniy-novini-ukrajini-50052479.html">&amp;nbspАвіалінії Антонова з’ясували, хто ефективніше: Руслан або Антей</a></p>
      <p>
        <i>Ан-178 — середній транспортний літак загальною вантажопідйомністю до 18 т. В умовах надзвичайних ситуацій може використовуватись для евакуації населення з зони стихійного лиха, транспортування поранених на стандартних ношах, десантування рятувальних команд.</i>
      </p>
    </article>
  </body>
</html>