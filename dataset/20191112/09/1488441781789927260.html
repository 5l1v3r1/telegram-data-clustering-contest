<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/12/galaxy-a51-vuole-render-onleaks-680653/"/>
    <meta property="og:site_name" content="AndroidWorld"/>
    <meta property="article:published_time" content="2019-11-12T09:15:32+00:00"/>
    <meta property="og:title" content="Galaxy A51 vuole inaugurare il 2020 di Samsung con un design tutto nuovo: eccolo nei primi render (foto e video)"/>
    <meta property="og:description" content="Per gentile concessione del solito puntualissimo @OnLeaks, ecco spuntare in rete i render di quello che, con ogni probabilità, sarà..."/>
  </head>
  <body>
    <article>
      <h1>Galaxy A51 vuole inaugurare il 2020 di Samsung con un design tutto nuovo: eccolo nei primi render (foto e video)</h1>
      <address><time datetime="2019-11-12T09:15:32+00:00">12 Nov 2019, 09:15</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Per gentile concessione del solito puntualissimo <b><i>@OnLeaks</i></b>, ecco spuntare in rete i <i>render</i> di quello che, con ogni probabilità, sarà lo smartphone con cui <a href="https://www.androidworld.it/tag/samsung/">Samsung</a> aprirà il prossimo decennio. Si tratta di <b>Galaxy A51,</b> successore diretto dei noti <a href="https://www.androidworld.it/recensioni/samsung-galaxy-a50/">Galaxy A50</a> e <a href="https://www.androidworld.it/2019/08/23/samsung-galaxy-a30s-a50s-uscita-655619/">A50s</a>, destinato a portare in dote ben pochi sconvolgimenti dal punto di vista delle specifiche, ma un design ispirato alle ultime tendenze – leggasi i top di gamma <a href="https://www.androidworld.it/tag/samsung-galaxy-note-10/">Galaxy Note 10</a>.</p>
      <p>Come potete vedere dalle immagini infatti, Galaxy A51 vanterà un ampio <b>pannello Super AMOLED da 6,5″</b> caratterizzato da un <b>foro in alto al centro</b>, proprio come <a href="https://www.androidworld.it/recensioni/samsung-galaxy-note-10/">Galaxy Note 10</a> e <a href="https://www.androidworld.it/recensioni/samsung-galaxy-note-10-plus/">Note 10+</a>, necessario per la fotocamera anteriore (si dice da <b>32 megapixel</b>). Inoltre, a giudicare da questi <i>render</i>, <b>la cornice inferiore appare pressoché inesistente</b>, conferendo al frontale del futuro smartphone di fascia media un design quasi perfettamente simmetrico e dunque appagante alla vista.</p>
      <p>Passando al retro, le linee complessive risultano minimali e pulite, grazie alla<b> superficie in vetro curva sui bordi</b>, interrotta però da un modulo fotografico rettangolare non esattamente aggraziato, ma indispensabile per alloggiare ben<b> 4 fotocamere</b>. La principale dovrebbe avere una risoluzione da<b> 48 megapixel</b>, la secondaria sarebbe invece da <b>12 megapixel</b> con lenti <b>ultra grandangolari</b>, poi ancora un <b>teleobiettivo da 12 megapixel</b> e infine un sensore ausiliario da <b>5 megapixel</b> per il calcolo della <b>profondità</b>.</p>
      <p>Nel taglio inferiore di Galaxy A51 notiamo la sempre gradita presenza del <b>jack audio</b>, affiancato dalla <b>USB Tipo C</b> utile per ricaricare la batteria da<b> 4.000 mAh</b>, mentre le prestazioni <a href="https://www.androidworld.it/2019/10/22/samsung-galaxy-a51-geekbench-674363/">dovrebbero essere spinte dal <i>chip </i>Exynos 9611</a> (lo stesso del predecessore Galaxy A50s), coadiuvato da <b>4 GB di RAM</b> e <b>64/128 GB di memoria interna</b>. Galaxy A51 dovrebbe dunque debuttare già a <b>gennaio 2020</b>, in tre colorazioni (nera, blu e argento), ad un prezzo ancora tutto da definire.</p>
      <h3>Video render 360°</h3>
      <figure>
        <iframe src="https://www.youtube.com/embed/Tu6b8310C6o" width="640" height="360" data-service="Youtube" scrolling="no"/>
      </figure>
      <h3>Immagini</h3>
      <p>Fonte: <a href="https://pricebaba.com/blog/samsung-galaxy-a51-renders-images-punch-hole-display-quad-cameras-exclusive">PriceBaba</a></p>
    </article>
  </body>
</html>