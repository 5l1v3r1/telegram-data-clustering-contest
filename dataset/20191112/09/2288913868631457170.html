<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191112_04711479"/>
    <meta property="og:site_name" content="De Standaard"/>
    <meta property="article:published_time" content="2019-11-12T09:34:00+00:00"/>
    <meta property="og:title" content="Ex-president van Bolivia krijgt asiel in Mexico na protesten"/>
    <meta property="og:description" content="Mexico ging in op de vraag van de Boliviaanse ex-president Evo Morales om hem politiek asiel te verlenen. ‘Zijn leven en fysieke integriteit zijn bedreigd’..."/>
  </head>
  <body>
    <article>
      <h1>Ex-president van Bolivia krijgt asiel in Mexico na protesten</h1>
      <address>
        <time datetime="2019-11-12T09:34:00+00:00">12 Nov 2019, 09:34</time>
      </address>
      <p>Mexico ging in op de vraag van de Boliviaanse ex-president Evo Morales om hem politiek asiel te verlenen. ‘Zijn leven en fysieke integriteit zijn bedreigd’, verklaarde de Mexicaanse minister van Buitenlandse Zaken Marcelo Ebrard.</p>
      <p>Morales kondigde op Twitter aan dat hij het land verlaat. ‘Zusters en broeders, ik vertrek naar Mexico’, tweette Morales. Hij verklaarde Mexico dankbaar te zijn dat het land hem politiek asiel verleent. ‘Het doet pijn om het land om politieke redenen te verlaten, maar ik zal altijd toekijken. Binnenkort keer ik terug met meer kracht en meer energie.’</p>
      <p> </p>
      <figure>
        <iframe data-src="https://twitter.com/evoespueblo/status/1194064700075589638?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>‘Staatsgreep’</b>
      </p>
      <p>Morales' ontslag kwam er nadat de legerleiding hem vroeg een stap opzij te zetten ‘voor het goed van Bolivia’. Bolivia kampt al een drietal weken met protesten en rellen. Aanleiding daarvoor vormde de veronderstelde fraude tijdens de presidentsverkiezingen van 20 oktober, waarbij Morales als overwinnaar uit de bus kwam. </p>
      <p>Er zou een aanhoudingsbevel tegen Morales zijn uitgevaardigd. Dat werd door de ex-president zelf als ‘illegaal' afgedaan. Morales sprak van een ‘coup’ tegen zijn persoon. Ook de Cubaanse, Venezolaanse en Argentijnse presidenten veroordeelden de ‘staatsgreep’. </p>
      <p>Aanhangers van de ex-president voeren intussen protest tegen zijn ontslag. Dat leidde maandag in de administratieve hoofdstad La Paz tot confrontaties tussen voor- en tegenstanders van Morales. De Boliviaanse legerleiding verklaarde zich intussen paraat om de orde te helpen handhaven. 'De soldaten zullen samen met de politie actie ondernemen om bloedvergieten te voorkomen', liet legercommandant Williams Kaliman weten. </p>
      <p>
        <b>Nieuwe verkiezingen</b>
      </p>
      <p>Na het ontslag van Morales en tientallen gezagsdragers werd maandagavond duidelijk dat de tweede vicevoorzitter van de Senaat, oppositieparlementslid Jeanine Añez, de functie van interim-president zou opnemen. Añez kondigde op korte termijn nieuwe verkiezingen aan. De uitslag van die stembusgang zou ten laatste op 22 januari bekend moeten zijn.</p>
      <figure>
        <img src="https://static.standaard.be/Assets/Images_Upload/2019/11/12/11981eb4-04f2-11ea-be3e-d1a4700b074b_web_scale_0.0433333_0.0433333__.jpg?maxwidth=280&amp;scale=both"/>
        <figcaption>Foto: AP</figcaption>
      </figure>
      <p>De Amerikaanse president Donald Trump prees de rol van het leger in het ontslag van Morales. 'De Verenigde Staten verwelkomen de vraag naar vrijheid van het Boliviaanse volk en het feit dat het Boliviaanse leger zijn eed is nagekomen om niet alleen individuen te beschermen, maar ook de grondwet van Bolivia', verkondigde Donald Trump. Trump ziet in het aftreden van Morales een signaal dat 'de democratie en de wil van het volk altijd triomferen'.</p>
    </article>
  </body>
</html>