<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/12/batkivshhyna-opzzh-yes-i-za-majbutnye-proty-prodazhu-zemli-vystupy-u-radi/"/>
    <meta property="og:site_name" content="Рубрика"/>
    <meta property="article:published_time" content="2019-11-12T09:34:39+00:00"/>
    <meta property="og:title" content="&quot;Батьківщина&quot;, ОПЗЖ, &quot;ЄС&quot; і &quot;За майбутнє&quot; проти продажу землі: виступи у Раді"/>
    <meta property="og:description" content="Фракції “Батьківщина”, “Опозиційна платформа – За життя”, “Європейська солідарність” та депутатська група “За майбутнє” виступають проти продажу земель сільськогосподарського призначення. Передає “УП” виступи представників фракцій на засіданні Верховної Ради 12 листопада. Лідерка “Батьківщини” Юлія Тимошенко: “За оцінками ООН, кількість родючих земель у світі стрімко скорочується. Разом з джерелами питної води. Кожна 7 людина у світі […]"/>
  </head>
  <body>
    <article>
      <h1>"Батьківщина", ОПЗЖ, "ЄС" і "За майбутнє" проти продажу землі: виступи у Раді</h1>
      <address><time datetime="2019-11-12T09:34:39+00:00">12 Nov 2019, 09:34</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/08/2019-08-29T072414Z_1559999575_RC132C759900_RTRMADP_3_UKRAINE-PARLIAMENT-620x420.jpg"/>
      </figure>
      <p>Фото Reuters<br/><b><b>Фракції “Батьківщина”, “Опозиційна платформа – За життя”, “Європейська солідарність” та депутатська група “За майбутнє” виступають проти продажу земель сільськогосподарського призначення.</b></b></p>
      <p>Передає <a href="https://www.pravda.com.ua/news/2019/11/12/7231701/">“УП”</a> виступи представників фракцій на засіданні Верховної Ради 12 листопада.</p>
      <p><b>Лідерка “Батьківщини” Юлія Тимошенко:</b> “За оцінками ООН, кількість родючих земель у світі стрімко скорочується. Разом з джерелами питної води. Кожна 7 людина у світі знаходиться у стані голоду, включаючи дітей.</p>
      <p>Земля стає у світі найдорожчим стратегічним ресурсом. Сильні, інтелектуальні, розумні країни світу своєю стратегією визначили скупку у державну власність земель сільгосппризначення як у своїй країні, так і за її межами.</p>
      <p>Ні в якому випадку не можна сьогодні Україні позбавитися цього стратегічного ресурсу”.</p>
      <figure>
        <img src="https://img.pravda.com/images/doc/b/9/b92a764-batkivshchyna.jpg"/>
      </figure>
      <p><b>Один з лідерів “ОПЗЖ” Вадим Рабінович:</b> “Сьогодні вирішальний день в новітній історії України. Багато лиха бачила наша земля, але такого, щоб її продавали, – такого ще не було!</p>
      <p>Це питання виживання та існування нашої держави. А всім представникам МВФ, Сороса та іншим, чиї загребущі руки тягнуться до землі, я хочу сказати: “Хрєн вам, а не земля України”. Дідька лисого ви отримаєте, а не землю. Коли б я мав талант, я б щас заспівав пісню “Вставай страна огромная”.</p>
      <p>Давайте забудемо всі політичні чвари і пригадаємо, що ми всі діти України. Ми не дамо продати землю!”.</p>
      <p><b>Представник “ЄС” Микола Княжицький:</b> “Ми не будемо голосувати за закони про дерибан землі. Ми за ринок землі, але коли український селянин буде захищений, мінімальна ціна буде високою, український фермер буде захищений і буде мати пріоритет, а ті, хто хочуть скупити землю шматками площею з Ліхтенштейн чи Андорру, не матимуть змоги це зробити. І ніякі популістські референдуми вдалі не допоможуть”.</p>
      <p><b>Співголова “За майбутнє” Тарас Батенко:</b> “Останнє соціологічне опитування – серед громадян України проти відкриття ринку землі 68% громадян. Повинен сьогодні бути накладений мораторій на ринок землі. Ми повинні іти на референдум і питати у людей, що робити з землею”.</p>
      <p>Тимошенко вийшла до трибуни з фракцією і великим зеленим банером “Ні розпродажу української землі!”.</p>
      <p>Так само з фракцією і банером “Не дамо розкрасти землю” вийшов і Рабінович.</p>
      <p>“Батьківщина” вимагаємо зняти всі без винятку закони про продаж землі і продовжити на рік мораторій, щоб визначити стратегію держави, як поводитись з нашою землею.</p>
      <p>
        <b>“ОПЗЖ” вимагає спершу провести всенародний референдум щодо землі.</b>
      </p>
      <p>
        <a href="https://rubryka.com/2019/11/11/zelenskyj-poyasnyv-hto-zmozhe-kupuvaty-ukrayinsku-zemlyu/">Зеленський записав відео, в якому пояснив хто зможе купувати українську землю.</a>
      </p>
    </article>
  </body>
</html>