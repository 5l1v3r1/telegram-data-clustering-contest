<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/energeia-metafores-tilepikoinonies-toyrismos-agrotika-proionta-kai-logistics-oi-ependyseis-poy-perimenei-i-elliniki-kyvernisi-meta-tin-episkepsi-toy-kinezoy-proedroy/"/>
    <meta property="og:site_name" content="europost.gr"/>
    <meta property="article:published_time" content="2019-11-12T09:45:11+00:00"/>
    <meta property="og:title" content="Ενέργεια, μεταφορές, τηλεπικοινωνίες, τουρισμός, αγροτικά προϊόντα και logistics: Οι επενδύσεις που περιμένει η Ελληνική κυβέρνηση μετά την επίσκεψη του Κινέζου Προέδρου"/>
    <meta property="og:description" content="Η Αθήνα έχει κάθε συμφέρον να αναπτύξει τις οικονομικές σχέσεις της με την Κίνα, ειδικά σε μία περίοδο που οι δυτικές επενδύσεις στην Ελλάδα συνεχίζουν να σπανίζουν. Αντίθετα, για το Πεκίνο η χώρα μας είναι"/>
  </head>
  <body>
    <article>
      <h1>Ενέργεια, μεταφορές, τηλεπικοινωνίες, τουρισμός, αγροτικά προϊόντα και logistics: Οι επενδύσεις που περιμένει η Ελληνική κυβέρνηση μετά την επίσκεψη του Κινέζου Προέδρου</h1>
      <address>
        <time datetime="2019-11-12T09:45:11+00:00">12 Nov 2019, 09:45</time>
      </address>
      <p>Η Αθήνα έχει κάθε συμφέρον να αναπτύξει τις οικονομικές σχέσεις της με την Κίνα, ειδικά σε μία περίοδο που οι δυτικές επενδύσεις στην Ελλάδα συνεχίζουν να σπανίζουν. Αντίθετα, για το Πεκίνο η χώρα μας είναι πύλη προς την ευρωπαϊκή αγορά και ως εκ τούτου πολύτιμη. Η ενέργεια, οι μεταφορές, οι τηλεπικοινωνίες, ο τουρισμός, τα ελληνικά αγροτικά προϊόντα και τα logistics αποτελούν τομείς όπου υπάρχει και βούληση και αμοιβαίο συμφέρον για διεύρυνση της οικονομικής συνεργασίας, μετά και την θετική αποτίμηση της επίσκεψης του Κυριάκου Μητσοτάκη στη Σαγκάη, η οποία εκ των πραγμάτων λειτούργησε σαν προπομπός της επίσκεψης του Κινέζου προέδρου.</p>
      <p>Ο πρόεδρος της Κίνας Σι Τζινπίνγκ</p>
      <p>Από αυτές τις επαφές σε επίπεδο κορυφής, η Αθήνα προσβλέπει στην προσέλκυση κινέζικων επενδύσεων, παρότι –σύμφωνα με διασταυρωμένες πληροφορίες– τόσο η Ουάσιγκτον όσο και το Βερολίνο όχι μόνο δεν κρύβουν τη δυσαρέσκειά τους, αλλά και επιχειρούν να αποτρέψουν τον Έλληνα πρωθυπουργό, με τον ισχυρισμό ότι μέσω των στρατηγικών επενδύσεων η Κίνα θα διεισδύσει και πολιτικά στην Ελλάδα!</p>
      <p>Ο Κυριάκος Μητσοτάκης, πάντως, διαμήνυσε προς τις κινέζικες εταιρείες ότι «τώρα είναι ώρα για να επενδύσουν στη χώρα μας, η οποία βρίσκεται στην αρχή μίας αναπτυξιακής πορείας». Τί είναι αυτό, όμως, στο οποίο αποβλέπει ο κινέζικος «Δράκος»; Χωρίς αμφιβολία, ο πρόεδρος Σι Τζινπίνγκ δεν έχει πρώτη προτεραιότητά του την εισαγωγή κρόκου Κοζάνης και ελληνικών ακτινιδίων. Όπως προαναφέραμε, το Πεκίνο βλέπει την Ελλάδα σαν πύλη προς την ευρωπαϊκή αγορά και αυτό το νόημα, εξάλλου, είχε και η επένδυση της Cosco στο λιμάνι του Πειραιά.</p>
      <figure>
        <img src="https://europost.gr/wp-content/uploads/2019/11/cosco-300x169.jpg"/>
      </figure>
      <p>Δεν υπάρχει αμφιβολία πως η διεύρυνση της οικονομικής συνεργασίας με έναν γίγαντα, όπως η Κίνα εμμέσως δημιουργεί και τις προϋποθέσεις για κινέζικη διείσδυση στην Ελλάδα. Η Αθήνα, ωστόσο, δεν έχει λόγο να φοβάται την έμμεση αυτή διείσδυση, η οποία είναι ασήμαντη συγκρινόμενη όχι μόνο με τη διείσδυση, αλλά και με την παρουσία και επιρροή τόσο των Ηνωμένων Πολιτειών όσο και των μεγάλων χωρών της Ευρωπαϊκής Ένωσης, όπως η Γερμανία και η Γαλλία.</p>
      <p>Η διεύρυνση της οικονομικής συνεργασίας Ελλάδας-Κίνας εντάσσεται στην περιβόητη γιγαντιαίων διαστάσεων πρωτοβουλία για το νέο «Δρόμο του Μεταξιού», ο οποίος στοχεύει να παρακάμψει τις ελεγχόμενες από τη Δύση θαλάσσιες οδούς του εμπορίου και να χαράξει την χερσαία οδό του εμπορίου, η οποία φιλοδοξεί με τα γιγαντιαία έργα υποδομής να αλλάξει ριζικά και την οικονομία και τη γεωπολιτική της Ευρασίας, αλλά τελικά και της Ευρώπης, η οποία είναι και ο τελικός προορισμός.</p>
      <p>Σύμφωνα με δημοσίευμα της εφημερίδας China Daily, το λιμάνι του Πειραιά διαδραματίζει ζωτικής σημασίας ρόλο στην πρωτοβουλία «Belt and Road», στο σύγχρονο «Δρόμο του Μεταξιού». Στα χέρια της Cosco, το λιμάνι του Πειραιά συνεχώς ανεβαίνει στη λίστα των ευρωπαϊκών λιμανιών, με στόχο να καταστεί ένα από τα τρία κορυφαία της Ευρώπης.</p>
      <p>Το Πεκίνο, όμως, δεν έχει κρύψει το ενδιαφέρον του και για τον τομέα της ενέργειας. Εξού και υπεγράφη συμφωνία, με την οποία επιβεβαιώθηκε το κινεζικό ενδιαφέρον για το έργο ηλεκτρικής διασύνδεσης της ηπειρωτικής Ελλάδας με την Κρήτη. Ο διαγωνισμός για το έργο αναμένεται να ανακοινωθεί σύντομα. Η ηλεκτρική διασύνδεση Κρήτης-Αττικής είναι ένα έργο συνολικού προϋπολογισμού ενός δισ. ευρώ, για το οποίο πρόσφατα αποσαφηνίστηκε πλήρως το καθεστώς, υπό το οποίο θα υλοποιηθεί.</p>
      <p>Πλησιάζει η ώρα των αποφάσεων, όμως, και για τα δίκτυα 5G, την εργολαβία για τα οποία οι Κινέζοι διεκδικούν με ένταση. Αντιθέτως, ειδικά γι’ αυτό το έργο, οι αμερικανικές και ευρωπαϊκές πιέσεις προς την Αθήνα είναι ασφυκτικές. Κι αυτό παρότι μεγάλες χώρες-μέλη της Ευρωπαϊκής Ένωσης, επίσης, συζητούν με την Κίνα για τα δίκτυα 5G. Ισχυρίζονται ότι αυτά μπορούν να επιβάλουν περιορισμούς, ενώ η Ελλάδα όχι!</p>
      <figure>
        <img src="https://europost.gr/wp-content/uploads/2019/11/mitsotakis_xi-300x200.jpg"/>
      </figure>
      <p>Επιπλέον, ο Κινέζος πρόεδρος Σι Τζινπίνγκ θεωρείται πως θα ζητήσει την συμμετοχή του Έλληνα πρωθυπουργού στις διασκέψεις της πρωτοβουλίας για το σύγχρονο «Δρόμο του Μεταξιού» και της διαδικασίας “17+1”, στην οποία συμμετέχουν η Κίνα, οι χώρες Βαλκανίων, της κεντρικής και ανατολικής Ευρώπης.</p>
      <p>Υπενθυμίζουμε πως είχε συμμετάσχει ο Αλέξης Τσίπρας μετά τη Συμφωνία των Πρεσπών και την άρση σχετικού βέτο των Σκοπίων. Είναι γνωστό πως το Βερολίνο αντιτίθεται σ’ αυτή την προοπτική, όπως και συνολικά σε μία διαδικασία που φέρνει την Κίνα στην πόρτα της Γερμανίας, στερώντας το προνόμιο του Βερολίνου να διαπραγματεύεται το ίδιο με το Πεκίνο για τις μικρομεσαίες χώρες της νότιας και ανατολικής Ευρώπης.</p>
    </article>
  </body>
</html>