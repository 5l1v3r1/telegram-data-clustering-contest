<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tyrkia---usa-brot-vapenhvile/71808913"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T09:19:01+00:00"/>
    <meta property="og:title" content="Tyrkia: - USA brøt våpenhvile"/>
    <meta property="og:description" content="USA overholder ikke sin del av våpenhvileavtalen som er inngått nord i Syria, sier Tyrkias president Recep Tayyip Erdogan."/>
  </head>
  <body>
    <article>
      <h1>Tyrkia: - USA brøt våpenhvile</h1>
      <h2>USA overholder ikke sin del av våpenhvileavtalen som er inngått nord i Syria, sier Tyrkias president Recep Tayyip Erdogan.</h2>
      <address><time datetime="2019-11-12T09:19:01+00:00">12 Nov 2019, 09:19</time> by <a rel="author">Marte Klausen</a></address>
      <p>Ifølge AFP News mener Tyrkias president Recep Erdogan at Donald Trump brøt Syrias regler for våpenhvile nord i Syria. Det melder <a href="https://twitter.com/AFP">AFP News</a>.</p>
      <p>Den tyrkiske presidenten er ventet å fortelle Trump at USA ikke fulgte avtalen om en sikkerhetssone i syriske grenseområder.</p>
      <h3>- Ikke overholdt</h3>
      <p>Onsdag møter Erdogan USAs president Donald Trump i Det hvite hus, og budskapet hans er klart:</p>
      <p>- Jeg kommer til å fortelle ham og legge fram dokumenter som viser at avtalen vi inngikk om operasjonen, ikke er overholdt til fulle, sa Erdogan da han gikk om bord i flyet i Ankara på tirsdag, skriver NTB.</p>
      <h3>Varslet full tilbaketrekning</h3>
      <p>Trump varslet i begynnelsen av oktober full tilbaketrekning fra det nordlige Syria, der amerikanske soldater har kjempet skulder ved skulder med kurdisk milits i kampen mot den ytterliggående islamistgruppa IS.</p>
      <p>
        <b>Rundt 1000 amerikanske soldater som har vært stasjonert nord i Syria ble <a href="https://www.dagbladet.no/studio/nyhetsstudio/5?post=20200">trukket ut av landet</a> i oktober.</b>
      </p>
      <p>Tilbaketrekningen skjer som følge av Tyrkias militæroffensiv mot kurdisk milits i Nord-Syria, der tyrkerne vil opprette en sikkerhetssone langs grensa.</p>
      <p>Dette resulterte i en tyrkisk militæroffensiv over grensa, rettet mot den kurdiske militsen som Tyrkia anser for å være terrorister. USA svarte på den tyrkiske offensiven i Nord-Syria ved å innføre kraftige sanksjoner mot Tyrkia.</p>
      <p>Trump har i etterkant av tilbaketrekkelsen blitt anklaget for å gi <a href="https://www.dagbladet.no/nyheter/trump-har-blod-pa-hendene/71713494">grønt lys til Tyrkias offensiv</a> i Syria.</p>
      <h3>Fikk i stand våpenhvile</h3>
      <p>Russland fikk i forrige måned i stand en <a href="https://www.dagbladet.no/nyheter/kampene-fortsetter---tross-vapenhvile/71722044">våpenhvile</a>, der Tyrkia gikk med på å innstille angrepene og la de kurdiske militssoldatene forlate grenseområdet.</p>
      <p>Erdogan hevdet i forrige uke at amerikanske soldater fortsatt patruljerte sammen med kurdisk milits i området Tyrkia gjør krav på som en såkalt sikkerhetssone. Det skriver <a href="https://www.reuters.com/article/us-syria-security-turkey-erdogan/turkeys-erdogan-says-kurdish-ypg-have-not-left-syria-safe-zone-idUSKBN1XF19M">Reuters</a>.</p>
      <p>Ifølge Erdogan har kurdiske milits også gjennomført angrep mot tyrkiske styrker fra utsiden av den såkalte sonen.</p>
    </article>
  </body>
</html>