<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/entertainment/story-72-years-old-actress-rakhee-gulzar-comeback-in-film-2845027.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T09:26:33+00:00"/>
    <meta property="og:title" content="16 साल बाद 72 की उम्र में फिल्मों में कमबैक करेंगी राखी गुलजार!"/>
    <meta property="og:description" content="बॉलीवुड में अपनी खूबसूरती और एक्टिंग का जलवा बिखेर चुकी दिग्गज एक्ट्रेस राखी गुलजार एक बार फिर से 16 साल बाद फिल्मों में वापसी करने जा रही हैं। आपकी जानकारी के लिए बता दें कि 72 साल की राखी..."/>
  </head>
  <body>
    <article>
      <h1>16 साल बाद 72 की उम्र में फिल्मों में कमबैक करेंगी राखी गुलजार!</h1>
      <address><time datetime="2019-11-12T09:26:33+00:00">12 Nov 2019, 09:26</time> by <a rel="author">लाइव हिन्दुस्तान टीम,नई दिल्ली</a></address>
      <p>बॉलीवुड में अपनी खूबसूरती और एक्टिंग का जलवा बिखेर चुकी दिग्गज एक्ट्रेस राखी गुलजार एक बार फिर से 16 साल बाद फिल्मों में वापसी करने जा रही हैं। आपकी जानकारी के लिए बता दें कि 72 साल की राखी गुलजार ने हिंदी के अवाला बंगाली सिनेमा में अपनी अलग छाप छोड़ी है। वो आखिरी बार बंगाली फिल्म 'शुभो मुहूर्त' में दिखी थीं, जो कि साल 2003 में आई थी। अब वो फिर से स्क्रीन पर वापसी कर रही है। वो फिर से बंगाली फिल्म के जरिए आ रही हैं। खबरों की मानें तो राखी गुलजार, गौतम हल्दर की फिल्म निर्वाण से सिल्वर स्क्रीन पर दस्तक दे रही हैं।</p>
      <figure>
        <img src="https://images1.livehindustan.com/uploadimage/library/2019/11/12/16_9/16_9_1/rakhee_gulzar_1573550737.jpg"/>
      </figure>
      <p>हाल ही में इस फिल्म की स्क्रीनिंग कोलकाता फिल्म फेस्टिवल में हुई है। राखी ने बताया कि बांग्ला फिल्म निदेशक गौतम हलदार के निर्देशन में बनी यह फिल्म उनके लिए बहुत खास है। निर्वाण में उन्होंने बिजलीबाला नाम की एक महिला का रोल किया है। ये किरदार पढक़र उन्हें ऐसा लगा कि हर हाल में इस फिल्म पर काम करना होगा। उसके बाद ही फिर एक बार फिल्म का सफर शुरू हुआ। राखी ने कोलकाता फिल्म फेस्टिवल के दौरान बताया कि, जीवन में जो भी फिल्में उन्होंने साइन की, जो भी कैरेक्टर्स को उन्होंने चुना। उनके साथ न्याय करने की कोशिश करती हूं। </p>
      <figure>
        <img src="https://images1.livehindustan.com/uploadimage/library/2019/11/12/16_9/16_9_1/rakhee_gulzar_1573550633.jpg"/>
      </figure>
      <p>राखी ने आगे कहा कि कहा कि दर्शकों को अगर ये फिल्म पसंद आती है, तो इसकी डबिंग हिन्दी में की जाएगी और हिन्दी दर्शकों के बीच भी फिल्म रिलीज होगी। राखी ने ये भी कहा कि, उन्होंने अपने जीवन के करीब 45 साल सिनेमा को दिए है। अब ऐसे में फिल्म निर्वाण से उनकी वापसी हो रही है। कोलकाता फिल्म फेस्टिवल में फिल्म निर्देशक गौतम हलदार, फिल्म महोत्सव कमेटी के चेयरमैन राज चक्रवर्ती, मंत्री शशि पांजा, एक्टर शाहरुख खान समेत कई लोग मौजूद रहे। </p>
      <figure>
        <img src="https://images1.livehindustan.com/uploadimage/library/2019/11/12/16_9/16_9_1/rakhee_gulzar_1573550680.jpg"/>
      </figure>
      <p>आपकी जानकारी के लिए बता दें कि राखी ने 20 साल की उम्र में फिल्मों में एंट्री ले ली थी। साल 1967 में आई बंगाली फिल्म 'बधू बरण' में वे पहली बार पर्दे पर दिखाई दी थीं। इसके करीब तीन साल बाद 1970 में उनकी पहली बॉलीवुड फिल्म आई, जिसका नाम था 'जीवन मृत्यु'। इस फिल्म में राखी के साथ धर्मेंद्र नजर आए थे। वैसे  फिल्मफेयर से लेकर नेशनल अवॉर्ड और पद्मश्री पुरस्कार तक राखी को सब मिला है। राखी ने अपने जीवन में कई हिट फिल्में दी हैं जिनमें से  कभी-कभी, कसमे वादे, त्रिशूल, मुकद्दर का सिकंदर, दूसरा आदमी, जुर्माना, काला पत्थर आदि शामिल हैं।</p>
    </article>
  </body>
</html>