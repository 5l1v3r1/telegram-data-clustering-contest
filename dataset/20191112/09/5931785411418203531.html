<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/12/guduric-sa-memfisom-pokvario-svecanost-u-teksasu/"/>
    <meta property="og:site_name" content="Sportska centrala"/>
    <meta property="article:published_time" content="2019-11-12T09:37:04+00:00"/>
    <meta property="og:title" content="Gudurić sa Memfisom pokvario svečanost u Teksasu"/>
    <meta property="og:description" content="U NBA ligi je prethodne večeri odigrano šest utakmica, a od srpskih košarkaša na terenu je bio samo Marko Gudurić. Gudurić je bio deo svečanosti u San Antoniju, gde je pod svodove AT&amp;T centra podignut dres Tonija Parkera, odmah pored dresova Manua Đinobilija i Tima Dankana. Košarkaši Memfisa su malo pokvarili tu ceremoniju svojom pobedom […]"/>
  </head>
  <body>
    <article>
      <h1>Gudurić sa Memfisom pokvario svečanost u Teksasu</h1>
      <address><time datetime="2019-11-12T09:37:04+00:00">12 Nov 2019, 09:37</time> by <a rel="author">Darko</a></address>
      <p>U <a href="https://www.sportskacentrala.com/tag/nba/">NBA</a> ligi je prethodne večeri odigrano šest utakmica, a od srpskih košarkaša na terenu je bio samo Marko Gudurić.</p>
      <p>Gudurić je bio deo svečanosti u San Antoniju, gde je pod svodove AT&amp;T centra podignut dres Tonija Parkera, odmah pored dresova Manua Đinobilija i Tima Dankana.</p>
      <p>Košarkaši Memfisa su malo pokvarili tu ceremoniju svojom pobedom nad Sparsima, u kojoj je Gudurić učestvovao sa pet poena (2/3 šut iz igre) i četiri asistencije za 12 minuta igre. Grizlije koji su u Teksas došli posle pet poraza u poslednjih šest mečeva, do trijumfa je predvodio Džeren Džekson sa 24 poena, šest skokova i pet asistencija. Dilon Bruks je dodao 21, a Jonas Valančijunas 18 poena, uz 12 skokova.</p>
      <p>LeMarkus Oldridž sa 19 i Rudi Gej sa 18 poena bili su najefikasniji u San Antoniju.</p>
      <p>Boban Marjanović je sa klupe posmatrao poraz Dalasa na gostovanju u Bostonu. Još jedna odlična partija Luke Dončića (34 poena, 9 asistencija, 6 skokova), nije bila dovoljna da Maveriksi nadigraju Seltikse, u čijim redovima je briljirao Kemba Voker sa 29 poena. Džejlen Braun je dodao 25 poena, uz 11 skokova.</p>
      <p>Endrju Vigins je sa 33 poena predvodio Minesotu do pobede nad Detroitom, za koji je prvi put ove sezone igrao Blejk Grifin (19 poena).</p>
      <p>Džejms Harden je ispunio svoju normu i postigao 39 poena, od kojih 19 u poslednjoj četvrtini u pobedi Hjustona nad Nju Orleansom.</p>
      <p>Juta je nanela novi poraz oslabljenom Golden Stejtu, uz 25 poena i 14 skokova Rudija Gober, 23 poena Donovana MIčela i 22 poena Majka Konlija. Bek Voriorsa DiAnđelo Rasel je zabeležio 33 poena.</p>
      <p>U utakmici večeri Klipersi su bili bolji od aktuelnog šampiona Toronto. Kavaji Lenard nije imao šutersko veče (2/11 šut iz igre) protiv svog bivšeg tima, ali je pobedi doprineo sa 12 poena, 11 skokova i devet asistencija. Lu Vilijams je sa 21 poenom bio najefikasniji kod Klipersa, a Paskal Sijakam sa 16 poena i 10 skokova u Torontu.</p>
      <p>Detroit – Minesota 114:120<br/>Boston – Dalas 116:106<br/>San Antonio – Memfis 109:113<br/>Nju Orleans – Hjuston 116:122<br/>Golden Stejt – Juta 108:122<br/>LA Klipers – Toronto 98:88</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/09/vece-karijere-lilarda-i-rasela-bojan-bogdanovic-brzi-od-sirene-video/"/>
        <a href="https://www.sportskacentrala.com/2019/11/09/jokic-za-pobedu-sekund-pre-kraja-bogdanovic-i-bjelica-sipali-trojke-video/"/>
        <a href="https://www.sportskacentrala.com/2019/11/06/nba-top-5-kad-sparsi-upadnu-u-jangovu-vrtesku-video/"/>
        <a href="https://www.sportskacentrala.com/2019/11/06/jokic-u-laganom-ritmu-nestvarno-sutersko-vece-hejvorda/"/>
        <a href="https://www.sportskacentrala.com/2019/11/04/nba-top-10-vetrenjaca-dearona-foksa-pa-svi-ostali-video/"/>
        <a href="https://www.sportskacentrala.com/2019/11/04/druga-pobeda-sakramenta-marjanovic-dokazao-da-zasluzuje-sansu/"/>
        <a href="https://www.sportskacentrala.com/2019/11/01/duga-pauza-za-karija/"/>
        <a href="https://www.sportskacentrala.com/2019/10/31/tuca-embida-i-taunsa-minesoti-se-ne-dopada-jedna-sudijska-procena/"/>
        <a href="https://www.sportskacentrala.com/2019/10/29/dve-bogdanove-majstorije-u-top-10-nba-video/"/>
      </related>
    </article>
  </body>
</html>