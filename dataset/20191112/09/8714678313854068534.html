<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/design/2019/11/creuna-skal-bygge-bane-nor-merkevaren/"/>
    <meta property="og:site_name" content="Kampanje"/>
    <meta property="article:published_time" content="2019-11-12T09:06:36+00:00"/>
    <meta property="og:title" content="Creuna skal bygge Bane Nor-merkevaren - har satt av 54 millioner på seks år"/>
    <meta property="og:description" content="- Jubelen sto i taket, sier Creuna-sjef Birgitte Angelil."/>
  </head>
  <body>
    <article>
      <h1>Creuna skal bygge Bane Nor-merkevaren - har satt av 54 millioner på seks år</h1>
      <address><time datetime="2019-11-12T09:06:36+00:00">12 Nov 2019, 09:06</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Jubelen sto i taket, sier Creuna-sjef Birgitte Angelil.</b>
      </p>
      <p><i>Saken er oppdatert med flere opplysninger.</i><br/><br/>I 2016 ble ansvaret for jernbaneinfrastruktur og jernbaneeiendommer samlet i ett statsforetak og Bane Nor ble lansert som foretakets nye navn. Nå har Bane Nor valgt Creuna som samarbeidspartner for merkevare og visuell identitet de neste årene.</p>
      <p>De har sikret seg to separate avtaler, der den ene er helt ny og gir Creuna i oppgave å utvikle Bane Nors merkevarestrategi, lage en ny merkevareplattform, utvikle kommunikasjonskonsept og være rådgiver for Bane Nor i forvaltning og videreutvikling av merkevarepraksis. Den andre dreier seg om å levere grafiske designtjenester til Bane Nor. Dette er en kontrakt Uniform tidligere har hatt.</p>
      <p><b>Les også: <a href="https://kampanje.com/link/a1e40de456e747e697d6dcdf18ca0a4e.aspx">Slakter Bane Nors millionbruk på merkevarebygging: - Jåleri og sløsing av skattebetalernes penger</a></b><br/><br/><b>Har en verdi på 54 millioner kroner</b><br/>Begge avtaler har en ramme på to år med mulighet for forlengelse med opptil ytterligere fire år. Den totale verdien på avtalene er beregnet til å være på 54 millioner kroner i løpet av en seksårsperiode. </p>
      <p>- Creuna er akkurat den partneren vi trenger i den viktige transformasjonen Bane Nor står oppe i, sier <b>Torild Lid Uribarri</b>, konserndirektør for kommunikasjon og samfunnskontakt i Bane Nor. </p>
      <p>- Sammen skal vi sette en bærekraftig retning for merkevare og identitet, og skape engasjement for oppgavene både i egen organisasjon, blant samarbeidspartnere og i eksterne målgrupper.</p>
      <p><b>Skal ikke lage ny logo</b><br/>Bane Nors navn og logo ble i sin tid utviklet av Scandinavian Design Group og visuell identitet av Uniform. </p>
      <p>- Bane Nor-merkevaren er fersk, men med et tydelig mandat; å forvalte både Norges stolte jernbanehistorie og fortellingen om den høyteknologiske framtiden. Partneren vi så etter måtte forstå samfunnsoppdraget vårt og evne å se merkevare, kommunikasjon og design i sammenheng. Creuna overbeviste på alle dimensjoner, sier<b> Truels Brodtkorb</b>, leder for merkevare og design i Bane Nor, i en pressemelding. </p>
      <p>Det skal ikke være aktuelt å utvikle en helt ny visuell identitet for Bane Nor.</p>
      <p>- Vi har ingen planer om å gjøre forandring på logo eller store forandringer på identiteten, men vi må følge med på hva markedet krever og vil tilpasse oss markedet, sier Brodtkorb til Kampanje.</p>
      <p><b>- Står overfor store sprang</b><br/>I Creuna gleder de seg til å komme i gang.</p>
      <p>- Jubelen sto i taket da Bane Nor valgte oss, ikke minst fordi vi får tatt ut vårt fulle potensial på tvers av merkevare og design, sier<b> Birgitte Angelil</b>, administrerende direktør i Creuna Norge, i en pressemelding.</p>
      <p>- I tillegg står Bane Nor overfor det vi i Creuna kaller «store sprang» – en type utfordring vi er særlig stimulert av. Å lykkes med store sprang krever at ulike fagdisipliner jobber i ett team i kreativt samspill. I prosessen med Bane NOR har vi møtt ledere og medarbeidere som verdsetter denne måten å jobbe på, og som har faglig mot og visjoner for merkevaren. Det motiverer oss og gir de beste forutsetninger for å sammen skape et tydeligere og viktigere Bane Nor, sier Angelil.</p>
    </article>
  </body>
</html>