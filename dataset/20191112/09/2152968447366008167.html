<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/crime/2019/11/12/izmamen-ot-maistori-gi-arestuva-sega-obache-moje-da-go-sydiat-za-otvlichane.429316"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T09:04:00+00:00"/>
    <meta property="og:title" content="Измамен от майстори ги арестува, сега обаче може да го съдят за отвличане"/>
    <meta property="og:description" content="Наел фирма да му ремонтира покрива, тя пратила роми, които не работили | Dnes.bg"/>
  </head>
  <body>
    <article>
      <h1>Измамен от майстори ги арестува, сега обаче може да го съдят за отвличане</h1>
      <h2>Наел фирма да му ремонтира покрива, тя пратила роми, които не работили</h2>
      <address><time datetime="2019-11-12T09:04:00+00:00">12 Nov 2019, 09:04</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Измамен от мними майстори на покриви ги завърза и повика полиция. Оказва се, че сега може да бъде съден за отвличане.</p>
      <p>Сигналът идва от радневското село Трънково, но е с доста странно развитие.</p>
      <p>Жител на селото сключва договор с работници за ремонт на покрива на къщата, в която живее майка му.</p>
      <p>Плаща авансово 2800 лева. За целта подписват и договор. Той обаче не се изпълнява, тъй като ремонтната група напуска и покривът остава полуразкрит.</p>
      <p>Майсторите се връщат след няколко седмици и искат още пари. Тогава мъжът ги задържа и вика полиция. Сега може да получи обвинение за незаконно задържане.</p>
      <p>Сагата за Ганчо Ганев продължава вече няколко месеца.</p>
      <p>Според него става дума за особен вид измама, извършена от професионалисти. <br/> <br/>"Никой не е застрахован. Никога не съм мислел, че може да бъда излъган по такъв начин”, разказва Ганев пред Нова тв.</p>
      <p>"Реших да ремонтирам покрива, търсех най-доброто – фирма с договор, с гаранции. Има доста фирми в региона, но бяха заети, а тази фирма се отзова още на втория ден. Коректен бях с тях, платих им. Още първия ден им дадох 1600 лева, на третия – 1200 за допълнителни материали”, разказва Ганев.</p>
      <p>Строителите показали и снимки на предишни техни обекти.</p>
      <p> Подписан бил и договор. Само за няколко дни обаче Ганев разбира, че е измамен.</p>
      <p>"Прибрах се от работа, първият ден, в който те работиха, половината покрив го бяха махнали", каза Ганев.</p>
      <p>Той не се притеснил, защото според него това било нормално. На втория ден обаче бил шокиран от работата на строителите и искал да ги изгони. Само че те го заплашили с договора, със съдебно преследване.</p>
      <p>"На третия ден работиха, но на четвъртия ден не се появиха. Нямах избор, трябваше сам да започна работа. На 17-ия ден се върнаха с искане за още 2000 лева”, разказва Ганев.</p>
      <p>Майсторите били роми от Самоков. Те отново го заплашвали, обиждали.</p>
      <p>Тогава той завързал четиримата със свински опашки и викнал полиция.</p>
      <p>Ганев е категоричен, че не ги е бил.</p>
      <p>Според него всичко е било предварително планирано.</p>
      <p>Оказва се, че мъжете, които той е завързал, са имали адвокат, който се е появил само за час в Раднево с написана жалба.</p>
    </article>
  </body>
</html>