<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42775_U-chernivetskoho-pereviznika-inspektori-Derzhpratsi-viyavili-53-neoformlenikh-vodiya"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-12T09:47:00+00:00"/>
    <meta property="og:title" content="У чернівецького перевізника інспектори Держпраці виявили 53 неоформлених водія"/>
    <meta property="og:description" content="Підприємець може сплатити за неоформлених працівників шість мільйонів гривень штрафу. Чернівецький підприємець, який працює у галузі п"/>
  </head>
  <body>
    <article>
      <h1>У чернівецького перевізника інспектори Держпраці виявили 53 неоформлених водія</h1>
      <address>
        <time datetime="2019-11-12T09:47:00+00:00">12 Nov 2019, 09:47</time>
      </address>
      <p>
        <b>Підприємець може сплатити за неоформлених працівників шість мільйонів гривень штрафу.</b>
      </p>
      <p>Чернівецький підприємець, який працює у галузі пасажирських перевезень, нелегально працевлаштував водіями на автобусних маршрутах 53 людини, не уклавши з ними відповідних трудових договорів та не повідомивши про їхнє прийняття на роботу до територіального органу Державної податкової служби.</p>
      <p>Допустивши до роботи неоформлених працівників, роботодавець порушив ряд норм законів. Як наслідок, на роботодавця чекають фінансові санкції. Про це повідомляє Управління Держпраці у Чернівецькій області.<br/><br/>В Управлінні Держпраці у Чернівецькій області готується до винесення постанова про накладення фінансових стягнень на роботодавця, в якого виявили 53 неоформлених працівників.</p>
      <p>За фактичний допуск працівника до роботи без оформлення трудового договору та виплати заробітної плати без нарахування та сплати єдиного внеску на загальнообов’язкове державне соціальне страхування та податків накладається штрафна санкція у розмірі 125 190 гривень за кожного виявленого працівника.</p>
      <p>
        <i>Фото ілюстративне</i>
      </p>
    </article>
  </body>
</html>