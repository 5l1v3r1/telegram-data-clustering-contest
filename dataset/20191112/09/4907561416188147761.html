<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/diyabet-hastalari-ayaklarini-nasil-korumali-2218736"/>
    <meta property="og:site_name" content="Posta"/>
    <meta property="article:published_time" content="2019-11-12T09:45:16+00:00"/>
    <meta property="og:title" content="Diyabet hastaları ayaklarını nasıl korumalı?"/>
    <meta property="og:description" content="Diyabetli hastalarda kandaki yüksek şeker seviyesi, ayaklar dahil vücudun birçok bölgesine zarar verebilir ve ciddi komplikasyonlar görülebilir. Diyabet hastalığının yol açtığı sinir hasarı ve damar tıkanıklıkları, bedenin tüm yükünü taşıyan ayaklarda yaralara ve enfeksiyonlara neden olabiliyor. Prof. Dr. Selçuk Baktıroğlu, zamanında, uygun tedavilerin yapılmadığı hastalarda ise uzuv kaybından yaşamın sona ermesi riskine dek istenmeyen sonuçlarla karşılaşılabileceğine dikkat çekti. Peki, Diyabetliler ayaklarını nasıl korumalı? Prof. Dr. Selçuk Baktıroğlu anlatıyor."/>
  </head>
  <body>
    <article>
      <h1>Diyabet hastaları ayaklarını nasıl korumalı?</h1>
      <address>
        <time datetime="2019-11-12T09:45:16+00:00">12 Nov 2019, 09:45</time>
      </address>
      <h3>Diyabetli hastalarda kandaki yüksek şeker seviyesi, ayaklar dahil vücudun birçok bölgesine zarar verebilir ve ciddi komplikasyonlar görülebilir. Diyabet hastalığının yol açtığı sinir hasarı ve damar tıkanıklıkları, bedenin tüm yükünü taşıyan ayaklarda yaralara ve enfeksiyonlara neden olabiliyor. Prof. Dr. Selçuk Baktıroğlu, zamanında, uygun tedavilerin yapılmadığı hastalarda ise uzuv kaybından yaşamın sona ermesi riskine dek istenmeyen sonuçlarla karşılaşılabileceğine dikkat çekti. Peki, Diyabetliler ayaklarını nasıl korumalı? Prof. Dr. Selçuk Baktıroğlu anlatıyor.</h3>
      <p>Kötü beslenme ve hareketsiz yaşamla paralel olarak artan diyabet tablosunda, kan şekerinin ani artışları ve düşüşlerinin yanı sıra gözlerde, böbreklerde ve ayaklarda ciddi komplikasyonlar oluşuyor. Diyabet zamanla ayaklarda uyuşukluğa neden olan sinir hasarına neden olabilir. Bu durum ayrıca diyabeti olan bir kişinin ayaklarında tahriş, acı veya enfeksiyon hissetmesini zorlaştırır. Ayakkabılarının sürtündüğünü bile farketmeyebilirler.</p>
      <h3><a href="https://www.posta.com.tr/haberler/diyabetli">Diyabetli</a> hastalar önlem almalı</h3>
      <p>Yeditepe Üniversitesi Hastanesi Genel Cerrahi Uzmanı Prof. Dr. Selçuk Baktıroğlu, diyabetli hastaların ayaklarında nöropati denilen sinir hasarı ve atardamarlarda görülen daralma ile tıkanmalar yaşandığını, bunların varlığında da çeşitli travmalar da yaraların oluştuğunu söyledi. Prof. Dr. Baktıroğlu, bu sorunun, nöropati hastalarının büyük çoğunluğunda görüldüğü için, tüm diyabetlilerde nöropati varmış gibi düşünüp, ona göre önlem almak gerektiğinin altını çizdi.</p>
      <h3>Diyabetliler ayaktaki uyuşukluk nedeniyle ağrı hissetmiyorlar</h3>
      <p>Diyabet hastaları, çoğunda var olan duysal nöropati nedeniyle ağrı duymuyor, dolayısıyla doktora ve hastaneye başvurmakta geç kalıyor. Bu gecikme nedeniyle açık yara mikroplarla temas ederek, kolayca enfekte olabiliyor. Kılcal damar sorunları nedeniyle ortaya çıkan beslenme-kanlanma zorluğu da enfeksiyon kontrolünü zorlaştırıyor.</p>
      <h3>Ayak kaybına neden oluyor</h3>
      <p>Diyabet hastalarında, özellikle de diyabeti kontrolsüz olanlarda bağışıklık yetmezliği/bozukluğu da görülebildiğini hatırlatan Prof. Baktıroğlu, “Enfeksiyonla mücadele etmesi gereken beyaz kan hücreleri normalden çok daha sert ve hareketsiz olduğundan bağışıklık sağlama görevini yeterince yapamıyor. Sonuçta, nöropati ve damar sorunları nedeniyle travmalara açık olan ayaklarda en ufak bir darbede dahi yara açılabiliyor. Zamanında ve yeterli önlem alınmazsa bu yaralar enfekte oluyor. Bu durum ayağın kesilmesine hatta yaşam kaybına bile yol açabiliyor.” dedi.</p>
      <figure>
        <img src="https://i.pstimaj.com/img/75/640x0/5dca7ecc66a97c34db090bf7"/>
      </figure>
      <h3>Sıcak soğuk, çarpma, vurma, ezilme gibi travmaları hissetmiyorlar</h3>
      <p>Nöropatili hastalarda zaman zaman çok ağrılı dönemler görülse de asıl sorunun “ağrısızlık” olduğunu anlatan Prof. Dr. Baktıroğlu, “Çünkü ağrı, kişiyi her türlü travmadan koruyan önemli, koruyucu bir duyuyu ifade ediyor. Ağrı duyusu azalmış veya tamamen kaybolmuş kişiler; sıcak soğuk, çarpma, vurma, ezilme gibi travmaları hissetmediklerinden çok kolay yaralanıyor ve bunlar için gerekli önlem ve tedavileri almakta gecikiyor. En sık ayakkabı vurması ile kaynar su, soba, kalorifer gibi nedenlerle haşlanma ve yanmaya rastlanıyor. Bu yaralanma ve hasarlar oluştuğunda ise hastalar hiçbir şey olmamış gibi yaşamına devam ediyor.”</p>
      <h3>‘Diyabetli hastalar ayakta durmakta, yürümekte güçlük çekiyor’</h3>
      <p>Diyabetik hastaların normal kişilere oranla en az 20 kat daha çok düşme riski taşıyor. Bunun bir nedenin ise adalelerde aşırı erimeye bağlı olarak oluşan güçsüzlük olduğunu anlatan Prof. Dr. Baktıroğlu, “Hastalar ayakta durmakta, yürümekte güçlük çekiyor. Asıl önemli neden ise nöropati yüzünden “propriosepsiyon” yani ayakların uzay boşluğu içinde nerede olduğunu algılayabilme hissinin kaybolması. Ayaklar bir yere takıldığında, çarptığında hastalar bunu hissetmeyerek düşüyor. Bu da ciddi yaralanmalara yol açabiliyor” diye konuştu.</p>
      <figure>
        <img src="https://i.pstimaj.com/img/75/640x0/5dca81c5ae298b94ad12bbe8"/>
      </figure>
      <h3>Yaraların üzerinde hiçbir şey sürmeyin</h3>
      <p>Diyabetik ayak tedavisinin, konusunda uzman kişiler tarafından yapılması büyük önem taşıyor. Prof. Dr. Selçuk Baktıroğlu, ayaktaki yaranın tedavisinde “Yaranın üzerine ne koyalım?” değil, “Yaranın üzerinden ne alalım?” yaklaşımının doğru olduğunu söyleyerek, şöyle bilgi verdi; “Yaranın üzerine sürülen tüm merhemler, çoğu zaman hem zarar veriyor hem de alerji yapabiliyor. Yaralı bölgeye bir şey sürmek yerine, yara üzerindeki tüm ölü, kötü, kirli dokuların uzaklaştırılması büyük önem taşıyor. Nasırlar ile boynuz şeklini almış sert, kalın tırnakların kesilmesi ve temizlenmesi gerekiyor. Basıya ve basınca neden olan her şeyin ortadan kaldırılması, yara iyileşinceye kadar hastanın ayakları üzerine basmamasının sağlanması önem taşıyor. Alanında uzman hekimler, gerekirse ayağın özel bir alçı içine alınarak, çift koltuk değneği veya tekerlekli sandalye kullanılmasına karar verebiliyor. Sadece yaranın içindeki salgıyı emebilecek ve çevresini koruyacak bariyer kremler kullanılması öneriliyor. Sonrasında eğer ayakkabı giymesine izin verilecekse, hastanın ayağının kalıbı alınarak bası yapan yerlerin belirlenmesi ve buna göre ayakkabı hazırlanması gerekiyor. Diyabetik ayak yaraları ve diğer kronik yaraların tedavisinde kullanılan hiperbarik oksijen, negatif basınçlı yara kapama ve larva tedavisi gibi yardımcı yöntemlerin kullanılması kararını birçok hekimden oluşan multidisipliner kurulların vermesi önem taşıyor. Maalesef bu ve benzeri yardımcı yöntemler ülkemizde gereğinden çok fazla kullanılıyor. Bunların, yalnızca uygun hastalarda ve doğru şekilde uygulandığında tedaviyi kolaylaştırabildiğinin ise unutulmaması gerekiyor.”</p>
      <figure>
        <img src="https://i.pstimaj.com/img/75/640x0/5dca7ef566a97c35a1729e3f"/>
      </figure>
      <h3>Diyabetliler ayaklarını nasıl korumalı?</h3>
      <p>“Diyet ve yaşam tarzına dikkat eden, diyabeti kontrol altındaki kişilerin normal popülasyona göre çok daha sağlıklı ve uzun yaşayabileceği unutulmamalı” diyen Prof. Baktıroğlu, ayakları korumak için alınabilecek önlemleri şöyle sıraladı; “Öncelikle hastaların nöropati ve damar hastalığı yönünden eğitilerek, takipte tutulmalı. Muayene sırasında ayakların mutlaka çıplak kontrol edilmesi de önem taşıyor. Diyabet hastalarının yün veya naylon değil, pamuklu ya da merserizeden yumuşak çoraplar giymesi gerekiyor. Ayaklar nöropati yüzünden aşırı kuruduğundan günde birkaç kez yumuşatıcı krem sürmek de çok önemli. Ayakkabıların yumuşak, ayağı sıkmayan, rahat yürümeyi sağlayacak şekilde olması da alınabilecek önlemlerden biri.”</p>
      <p>BUNLARI OKUDUN MU?</p>
      <figure>
        <a href="https://www.posta.com.tr/mehmet-ali-erbilden-kotu-haber-2218805">
          <img src="https://i.pstimaj.com/img/100/180x95/5dcaa58166a97c34dae1d37b"/>
        </a>
      </figure>
      <p>
        <a href="https://www.posta.com.tr/mehmet-ali-erbilden-kotu-haber-2218805">1 Mehmet Ali Erbil'den kötü haber</a>
      </p>
      <figure>
        <a href="https://www.posta.com.tr/nostalji-duygumuzu-kabartan-10-dizi-2218807">
          <img src="https://i.pstimaj.com/img/100/180x95/5dcaa87cae298b9561aa7589"/>
        </a>
      </figure>
      <p>
        <a href="https://www.posta.com.tr/nostalji-duygumuzu-kabartan-10-dizi-2218807">2 Nostalji duygumuzu kabartan 10 dizi</a>
      </p>
      <figure>
        <a href="https://www.posta.com.tr/nusret-olayinda-yeni-aciklama-2218785">
          <img src="https://i.pstimaj.com/img/100/180x95/5dca9a00ae298b94aeaad7c0"/>
        </a>
      </figure>
      <p>
        <a href="https://www.posta.com.tr/nusret-olayinda-yeni-aciklama-2218785">3 Nusret olayında yeni açıklama</a>
      </p>
      <figure>
        <a href="https://www.posta.com.tr/cinsel-iliski-skandaliyla-gundeme-gelen-oksana-voevodina-ve-malezya-kralinin-goruntuleri-ortaya-cikti-2218799">
          <img src="https://i.pstimaj.com/img/100/180x95/5dcaa2f8ae298b9561aa7580"/>
        </a>
      </figure>
      <p>
        <a href="https://www.posta.com.tr/cinsel-iliski-skandaliyla-gundeme-gelen-oksana-voevodina-ve-malezya-kralinin-goruntuleri-ortaya-cikti-2218799">4 Cinsel ilişki skandalıyla gündeme gelen Oksana Voevodi...</a>
      </p>
      <figure>
        <a href="https://www.posta.com.tr/yolcu-ucagi-inis-sirasinda-pistten-cikti-2218796">
          <img src="https://i.pstimaj.com/img/100/180x95/5dca9e5eae298b9561aa7578"/>
        </a>
      </figure>
      <p>
        <a href="https://www.posta.com.tr/yolcu-ucagi-inis-sirasinda-pistten-cikti-2218796">5 Yolcu uçağı iniş sırasında pistten çıktı</a>
      </p>
      <figure>
        <a href="https://www.posta.com.tr/danla-bilic-itiraf-etti-alkol-bagimlisi-oldum-ve-bir-erkegi-dovmek-icin-tahrik-ettim-2218771">
          <img src="https://i.pstimaj.com/img/100/180x95/5dca935fae298b94aeaad7b1"/>
        </a>
      </figure>
      <p>
        <a href="https://www.posta.com.tr/danla-bilic-itiraf-etti-alkol-bagimlisi-oldum-ve-bir-erkegi-dovmek-icin-tahrik-ettim-2218771">6 Danla Bilic itiraf etti: Alkol bağımlısı oldum ve bir ...</a>
      </p>
      <figure>
        <a href="https://www.posta.com.tr/tugrul-odabasin-bosandiktan-sonra-ilk-isi-bu-oldu-2218686">
          <img src="https://i.pstimaj.com/img/100/180x95/5dca67c5ae298b8b427108be"/>
        </a>
      </figure>
      <p>
        <a href="https://www.posta.com.tr/tugrul-odabasin-bosandiktan-sonra-ilk-isi-bu-oldu-2218686">7 Işın Karaca ve Tuğrul Odabaş'ın ayrılık nedeni ortaya ...</a>
      </p>
      <figure>
        <a href="https://www.posta.com.tr/gossip-girl-dizisinde-sadece-beyazlar-olmayacak-2218740">
          <img src="https://i.pstimaj.com/img/100/180x95/5dca829d66a97c35a02235da"/>
        </a>
      </figure>
      <p>
        <a href="https://www.posta.com.tr/gossip-girl-dizisinde-sadece-beyazlar-olmayacak-2218740">8 Gossip Girl dizisinde sadece 'beyaz'lar olmayacak</a>
      </p>
      <figure>
        <a href="https://www.posta.com.tr/berfu-yenenlerden-yanit-insanlar-nasil-bu-kadar-acimasiz-2218697">
          <img src="https://i.pstimaj.com/img/100/180x95/5dca6baaae298b8b427108c8"/>
        </a>
      </figure>
      <p>
        <a href="https://www.posta.com.tr/berfu-yenenlerden-yanit-insanlar-nasil-bu-kadar-acimasiz-2218697">9 Berfu Yenenler'den yanıt: İnsanlar nasıl bu kadar acım...</a>
      </p>
      <figure>
        <a href="https://www.posta.com.tr/merve-taskin-kimdir-merve-taskin-kac-yasinda-2218732">
          <img src="https://i.pstimaj.com/img/100/180x95/5dca7c0c66a97c34db090bf1"/>
        </a>
      </figure>
      <p>
        <a href="https://www.posta.com.tr/merve-taskin-kimdir-merve-taskin-kac-yasinda-2218732">10 Merve Taşkın kimdir? Merve Taşkın kaç yaşında?</a>
      </p>
    </article>
  </body>
</html>