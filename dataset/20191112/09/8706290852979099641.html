<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/683694/sta-skaria-allages-sto-forologiko-nomoschedio-poia-arthra-tha-epa"/>
    <meta property="og:site_name" content="enikos.gr"/>
    <meta property="article:published_time" content="2019-11-12T09:20:00+00:00"/>
    <meta property="og:title" content="Στα σκαριά αλλαγές στο φορολογικό νομοσχέδιο - Ποια άρθρα θα επανεξεταστούν"/>
    <meta property="og:description" content="Βέβαιες πρέπει να θεωρούνται οι αλλαγές στο σχέδιο Νόμου για το φορολογικό..."/>
  </head>
  <body>
    <article>
      <h1>Στα σκαριά αλλαγές στο φορολογικό νομοσχέδιο - Ποια άρθρα θα επανεξεταστούν</h1>
      <address>
        <time datetime="2019-11-12T09:20:00+00:00">12 Nov 2019, 09:20</time>
      </address>
      <p>Βέβαιες πρέπει να θεωρούνται οι αλλαγές στο <a href="http://www.enikonomia.gr/timeliness/225383,michalos-to-neo-forologiko-nomoschedio-apotelei-to-proto-vima-pro.html">σχέδιο Νόμου για το φορολογικό</a>.</p>
      <p>Μία από τις πιο κραυγαλέες περιπτώσεις, που θα έρθουν αλλαγές είναι εκείνη που αφορά στο άρθρο το οποίο αντικαθιστά το ισχύον πλαίσιο για τη φορολογική κλίμακα. Πέρα από την εισαγωγή του νέου χαμηλού συντελεστή 9% και τη μείωση των άλλων συντελεστών, εξαφανίζεται η ομπρέλα προστασίας για όσους έχουν περιστασιακά εισοδήματα, με αποτέλεσμα να κινδυνεύουν να φορολογηθούν με βάση το τεκμαρτό εισόδημα.</p>
      <p>Ειδικότερα, στο ισχύον άρθρο 15, στην παράγραφο 1, μετά τη φορολογική κλίμακα ορίζεται πως όταν το πραγματικό εισόδημα των φορολογουμένων δεν υπερβαίνει το ποσό των 6.000 ευρώ και το τεκμαρτό τους εισόδημα δεν υπερβαίνει το ποσό των 9.500 ευρώ και εφόσον δεν ασκείται επιχειρηματική δραστηριότητα, τότε εφαρμόζεται η κλίμακα των μισθωτών, συνεπώς οι εν λόγω φορολογούμενοι καλύπτονται από το αφορολόγητο των 8.636 ευρώ. Αυτή η παράγραφος δεν υπάρχει, πλέον, κάτω από τη νέα κλίμακα, με αποτέλεσμα όσοι έχουν περιστασιακά εισοδήματα, να μην καλύπτονται. Το αν πρόκειται για παράλειψη ή αν προτίθεται να λάβει το υπουργείο Οικονομικών άλλου είδους μέριμνα, θα φανεί λίαν συντόμως.</p>
      <p>Το άρθρο που συνεχίζει να συγκεντρώνει τα περισσότερα- αρνητικά- σχόλια, είναι το άρθρο 7, που αφορά στο νέο όριο υποχρεωτικών ηλεκτρονικών συναλλαγών. Για παράδειγμα, παρά την διεύρυνση του αριθμού των φορολογούμενων, που εξαιρούνται από αυτήν την υποχρέωση, για τους ανέργους δεν υπάρχει η παραμικρή αναφορά, συνεπώς εάν δεν υπάρξει διόρθωση- προσθήκη, οι άνεργοι θα κληθούν να καλύψουν το 30% του εισοδήματος τους με ηλεκτρονικές πληρωμές, ενδεχόμενο που φαντάζει απίθανο, εάν λάβει κανείς υπόψιν ότι μεταξύ των εξαιρούμενων είναι οι δικαιούχοι του Κοινωνικού Εισοδήματος Αλληλεγγύης.</p>
      <p>Η βασική ένσταση των φορολογούμενων, που υπογράφουν τα σχόλια στο κείμενο της διαβούλευσης, είναι ότι παρά τον υπολογισμό του 30% επί του πραγματικού και όχι του τεκμαρτού εισοδήματος, ως βάση θα έπρεπε να λαμβάνεται το διαθέσιμο εισόδημα, δηλαδή αφού αφαιρούνται φόρος εισοδήματος, ΕΝΦΙΑ, έκτακτη εισφορά, Τέλος Επιτηδεύματος, αλλά και δαπάνες ανελαστικές, που δεν μειώνουν καν το φόρο ή το φορολογητέο εισόδημα. Οι πληροφορίες αναφέρουν ότι μια από αυτές τις δαπάνες- διατροφή διαζευγμένων- θα “ψαλιδίζει” τη βάση υπολογισμού του 30%, ενώ υπάρχει, επίσης, σχεδιασμός για ειδικό bonus από ηλεκτρονικές συναλλαγές με “ευαίσθητους” επαγγελματικούς κλάδους.</p>
      <p>Συγκεκριμένα, αν και υπάρχουν τεχνικά προβλήματα που πρέπει να ξεπεραστούν, εξετάζεται η δυνατότητα να “μετράνε” διπλά ή τριπλά, ηλεκτρονικές πληρωμές σε επαγγελματίες, που σύμφωνα με τη λίστα του υπουργείου Οικονομικών, βρίσκονται ψηλά στη βαθμολογία της παραβατικότητας. Επιπλέον, αυτό το διπλό ή τριπλό bonus εξετάζεται να επεκταθεί και στη φορολοταρία ή και να υπάρχει κάποιου είδους ανταπόδοση στο φορολογούμενο κατά τη συναλλαγή, αν και ανάλογη σκέψη στο πρόσφατο παρελθόν για άμεση “επιστροφή” φόρου, είχε “κολλήσει” σε τεχνικά και νομικά εμπόδια.</p>
      <p>Πηγή: ant1news.gr</p>
      <related>
        <h4>σχετικά άρθρα</h4>
        <a href="http://www.enikos.gr/economy/682999/ta-mystika-tou-forologikou-nomoschediou-poso-meionetai-o-foros-ei%0A%20%20%20%20%0A"/>
        <a href="http://www.enikos.gr/economy/682953/dothike-se-dimosia-diavoulefsi-to-forologiko-nomoschedio-deite-po%0A%20%20%20%20%0A"/>
        <a href="http://www.enikos.gr/economy/682672/sto-pragmatiko-eisodima-to-30-ton-e-apodeixeon-oi-vasikoi-axones-%0A%20%20%20%20%0A"/>
        <a href="http://www.enikos.gr/economy/682561/kryfos-foros-me-tis-e-apodeixeis-poioi-kai-giati-kindyneyoun-me-t%0A%20%20%20%20%0A"/>
        <a href="http://www.enikos.gr/economy/682346/plafon-20000-evro-gia-tis-e-apodeixeis-ti-allazei-apo-tin-protoch%0A%20%20%20%20%0A"/>
        <a href="http://www.enikos.gr/economy/682341/aftes-einai-oi-15-allages-stin-prostasia-tis-protis-katoikias-met%0A%20%20%20%20%0A"/>
        <a href="http://www.enikos.gr/economy/682150/oles-oi-allages-sti-forologia-akiniton-kai-tis-antikeimenikes-axi%0A%20%20%20%20%0A"/>
        <a href="http://www.enikos.gr/economy/681788/poso-tha-meiothoun-oi-foroi-apo-to-2020%0A%20%20%20%20%0A"/>
        <a href="http://www.enikos.gr/economy/680845/erchontai-allages-stin-epitropi-antagonismou-pos-tha-exetazontai-%0A%20%20%20%20%0A"/>
      </related>
    </article>
  </body>
</html>