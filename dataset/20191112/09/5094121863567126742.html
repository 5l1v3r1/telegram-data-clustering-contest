<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/v-papirnach-ve-vetrni-horel-stroj-skoda-jde-do-milionu-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T09:32:00+00:00"/>
    <meta property="og:title" content="V papírnách ve Větřní hořel stroj. Škoda jde do milionů"/>
    <meta property="og:description" content="Stačilo pár minut a škody po pondělním požáru ve větřínských papírnách jdou do milionů korun, jak uvedl vyšetřovatel Hasičského záchranného sboru Jihočeského kraje. Požár byl na tísňovou linku 112 nahlášen v pondělí 11. listopadu v 14:39 hodin."/>
  </head>
  <body>
    <article>
      <h1>V papírnách ve Větřní hořel stroj. Škoda jde do milionů</h1>
      <address><time datetime="2019-11-12T09:32:00+00:00">12 Nov 2019, 09:32</time> by <a rel="author">Zuzana Gabajová</a></address>
      <p>"Na místo vyjeli profesionální hasiči ze stanice Český Krumlov a dobrovolní hasiči obcí Větřní a Hořice na Šumavě," přidává podrobnosti mluvčí jihočeských profesionálních hasičů Vendula Matějů. "Hasiči průzkumem zjistili, že hoří jeden z výrobních strojů, a to konkrétně svinovač papíru."</p>
      <p>Hasičům se naštěstí podařilo požár během několika minut uhasit. "Další ohniska požáru však našli pod zasaženým strojem v podzemní části," dodává mluvčí. "Zásah hasiči vedli po celou dobu v kompletní dýchací technice. Požár zakouřil celou výrobní halu. A jelikož bylo nutné pokračovat právě ještě ve sklepních prostorách, musel si velitel zásahu vyžádat dovoz dalších láhví." ¨</p>
      <p>Z českobudějovické stanice bylo proto do Větřní dovezeno dalších dvanáct láhví a také pěnidlo na hašení.</p>
      <p>Úplnou likvidaci požáru velitel zásahu nahlásil v 17.45. "Příčina vzniku požáru je v šetření," dodává Vendula Matějů.</p>
    </article>
  </body>
</html>