<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/12/news/trasporti_a_roma_un_altro_bus_a_fuoco_all_alba-240908793/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T09:33:00+00:00"/>
    <meta property="og:title" content="Trasporti a Roma, un altro bus a fuoco all'alba"/>
    <meta property="og:description" content="Alle 5.30, per ragioni ancora da accertare, mentre la vettura Atac percorreva via del Fosso della Magliana. A bordo della vettura, che stava rientrando in"/>
  </head>
  <body>
    <article>
      <h1>Trasporti a Roma, un altro bus a fuoco all'alba</h1>
      <h2>Alle 5.30, per ragioni ancora da accertare, mentre la vettura Atac percorreva via del Fosso della Magliana. A bordo della vettura, che stava rientrando in rimessa, c'era solo il conducente rimasto illeso</h2>
      <address><time datetime="2019-11-12T09:33:00+00:00">12 Nov 2019, 09:33</time> by <a rel="author">VALENTINA LUPIA</a></address>
      <p>Un altro bus in fiamme. È successo a un mezzo Atac notturno, alle 5.30, per ragioni ancora da accertare, mentre percorreva via del Fosso della Magliana. A bordo della vettura, che stava rientrando in rimessa, c'era solo il conducente. Nessun passeggero, dunque. L'autista è rimasto illeso, ma non appena visto il fumo ha fermato il mezzo, ha preso l'estintore, è sceso e ha tentato di bloccare l'incendio sul nascere. Purtroppo senza alcun successo.<br/><br/>Per spegnere il rogo, che però ha distrutto la vettura, è stato necessario l'intervento dei vigili del fuoco. "Altro che video e talent - spiega Claudio De Francesco, sindacalista Faisa Sicel, riferendosi a una delle ultime iniziative dell'azienda - Qui la situazione è grave e lo diciamo da tempo, ormai. Siamo noi lavoratori, che rischiamo ogni giorno, a mandare avanti davvero e con serietà l'azienda. Per questo pretendiamo sicurezza". <br/> <br/>Gli ultimi due casi di bus a fuoco risalgono al 5 ottobre con un principio d'incendio sul 350 in piazza Filattiera, nei pressi di Val Melaina, e poi al 24 e al 25 settembre: uno in via Anderloni, a Tor Bella Monaca, sul 20 Express e l'altro sul 351 in via Antamoro alla Bufalotta. Anche in questi casi nessun danno per le persone. Sono 26 dall'inizio dell'anno i bus a essere stati distrutti dalle fiamme, a essere stati interessati da principio d'incendio o dove si è attivata la polvere estinguente. Il numero tiene conto sia dei mezzi Atac che di quelli Tpl ed esclude le vetture Cotral. Sono 13 dall'inizio dell'anno, invece, i mezzi di trasporto pubblici andati a fuoco in maniera così grave che le vetture sono andate distrutte e sono irrecuperabili: tutte di Atac, tranne una che è di Roma Tpl.<br/> <br/> </p>
    </article>
  </body>
</html>