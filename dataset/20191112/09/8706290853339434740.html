<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683699/prostimo-se-kapnisti-se-kafeteria-tis-rodou-ton-karfose-thamonas-"/>
    <meta property="og:site_name" content="enikos.gr"/>
    <meta property="article:published_time" content="2019-11-12T09:58:00+00:00"/>
    <meta property="og:title" content="Πρόστιμο σε καπνιστή σε καφετέρια της Ρόδου - Τον &quot;κάρφωσε&quot; θαμώνας από διπλανό τραπέζι"/>
    <meta property="og:description" content="Επεσαν τα πρώτα πρόστιμα για το κάπνισμα σε κλειστούς χώρους στη Ρόδο, στο πλαίσιο της εφαρμογής του αντικαπνιστικού νόμου..."/>
  </head>
  <body>
    <article>
      <h1>Πρόστιμο σε καπνιστή σε καφετέρια της Ρόδου - Τον "κάρφωσε" θαμώνας από διπλανό τραπέζι</h1>
      <address>
        <time datetime="2019-11-12T09:58:00+00:00">12 Nov 2019, 09:58</time>
      </address>
      <p>Έπεσαν τα πρώτα πρόστιμα για το κάπνισμα σε κλειστούς χώρους στη Ρόδο, στο πλαίσιο της εφαρμογής του <a href="https://www.enikos.gr/politics/651721/mitsotakis-desmevomai-pos-o-antikapnistikos-nomos-epitelous-tha-e">αντικαπνιστικού νόμου</a>. Το… ποδαρικό έγινε σε καφετέρια στην περιοχή της Ιαλυσού.</p>
      <p>Σύμφωνα με πληροφορίες, θαμώνας του καταστήματος υγειονομικού ενδιαφέροντος, ενοχλημένος από τον καπνό άλλου θαμώνα που καθόταν σε διπλανό τραπέζι και συνέχιζε να καπνίζει παρά τις παρατηρήσεις που του έκανε, κάλεσε την Αστυνομία για να καταγγείλει το γεγονός. Στο σημείο έσπευσε περιπολικό του ΑΤ Ιαλυσού και οι αστυνομικοί βεβαίωσαν πρόστιμο ύψους 500 ευρώ στην επιχείρηση και 50 ευρώ στον καπνίζοντα. Βέβαια, η επιχείρηση φέρεται να διατείνεται ότι ο καπνιστής δεν βρισκόταν σε «απαγορευμένη ζώνη» και ότι άδικα επιβλήθηκε το πρόστιμο…</p>
      <p>Σημειώνεται ότι από τις πιο βασικές διατάξεις του αντικαπνιστικού νόμου που ψηφίστηκε από τη Βουλή μόλις τον περασμένο Οκτώβριο, είναι η ενεργή εμπλοκή της αστυνομίας στην επιβολή της νομοθεσίας, ενώ η σχετική εγκύκλιος του Υπουργείου Υγείας, ορίζει ρητά ότι οι υγειονομικές υπηρεσίες των περιφερειών πρέπει να επιβλέπουν την εφαρμογή του σχετικού αντικαπνιστικού νόμου.</p>
      <p>Όπως δήλωσε ο αρμόδιος αντιπεριφερειάρχης Υγείας Θωμάς Σωτρίλλης, παρά τη σοβαρή έλλειψη προσωπικού και το μεγάλο φόρτο εργασίας της Διεύθυνσης Δημόσιας Υγείας και Κοινωνικής Μέριμνας της ΠΝΑΙ, θα πραγματοποιηθούν αιφνιδιαστικοί έλεγχοι τόσο σε δημόσιες υπηρεσίες όσο και σε κλειστούς χώρους εστίασης και διασκέδασης.</p>
      <p>«Παρά τη μεγάλη έλλειψη προσωπικού και το φόρτο εργασίας, θα προβούμε στο επόμενο διάστημα στους απαραίτητους ελέγχους για την εφαρμογή του αντικαπνιστικού νόμου», τόνισε ο κ. Σωτρίλλης.</p>
      <p>Στο μεταξύ, αυξάνονται συνεχώς τα μέλη της ομάδας «ΑΚΑΠΝΗ ΡΟΔΟΣ», ενώ πολλές είναι και οι αιτήσεις που καταθέτουν επιχειρήσεις προκειμένου να ενταχθούν στον κατάλογο με τα «άκαπνα μαγαζιά» που αποδεδειγμένα τηρούν και εφαρμόζουν τον αντικαπνιστικό νόμο. Στο facebook, η ομάδα απαριθμεί πλέον 4000 ακολούθους και στόχος είναι να πραγματοποιηθεί μία σειρά από δράσεις για την ευαισθητοποίηση των πολιτών γύρω από την απαγόρευση του καπνίσματος σε κλειστούς χώρους. Οι αιτήσεις θα αξιολογηθούν και θα επικαιροποιηθεί ο κατάλογος με τα «άκαπνα μαγαζιά» στη Ρόδο.</p>
      <p>«Η Άκαπνη Ρόδος, ξεκίνησε από μία ομάδα ανθρώπων που θέλησε να συνδράμει στην καλλιέργεια της αντικαπνιστικής κουλτούρας. Στο πλαίσιο λοιπόν της στόχευσης αυτής, αποφασίσαμε να ξεκινήσουμε ενημερωτική εκστρατεία στα σχολεία. Αποσκοπούμε τόσο στην ενίσχυση του εθελοντισμού αλλά και στην διαμόρφωση της αντικαπνιστικής συνείδησης στα παιδιά και στους έφηβους. Επίσης, στα άμεσα σχέδιά μας είναι η διανομή ενημερωτικών φυλλαδίων και η προβολή ραδιοφωνικού σποτ. Τέλος, στις αρχές Δεκεμβρίου προγραμματίζουμε εκδήλωση στο κέντρο της πόλης με τοπικά μουσικά συγκροτήματα. Ο ρόλος μας είναι καθαρά ενημερωτικός και ελπίζουμε ότι μέσα από όλες αυτές τις δράσεις θα καταφέρουμε να ευαισθητοποιήσουμε το κοινό και να διαδώσουμε το μήνυμα της απαγόρευσης καπνίσματος σε κλειστούς χώρους», δήλωσε ο κ. Θανάσης Βυρίνης, ιδρυτικό μέλος της ομάδας «ΆΚΑΠΝΗ ΡΟΔΟΣ».</p>
      <p>Πηγή: dimokratiki.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/682504/se-efarmogi-xana-oi-kameres-stis-leoforeiolorides-tsouchtero-pros%0A%20%20%20%20%0A"/>
        <a href="http://www.enikos.gr/society/682010/safari-elenchon-gia-tin-efarmogi-tou-antikapnistikou-nomou-tsakos%0A%20%20%20%20%0A"/>
        <a href="http://www.enikos.gr/society/681190/aimatiri-symploki-se-kafeteria-stin-omonoia-dyo-travmaties%0A%20%20%20%20%0A"/>
        <a href="http://www.enikos.gr/society/680728/kampanes-gia-paremporio-se-panigyria%0A%20%20%20%20%0A"/>
        <a href="http://www.enikos.gr/society/678974/antidroun-oi-katastimatarches-gia-ton-antikapnistiko-nomo-den-the%0A%20%20%20%20%0A"/>
        <a href="http://www.enikos.gr/society/678924/antidraseis-gia-ton-antikapnistiko-nomo-erchontai-prosfyges-sto-s%0A%20%20%20%20%0A"/>
        <a href="http://www.enikos.gr/society/683681/se-exelixi-astynomiki-epicheirisi-sto-kentro-tora%0A%20%20%20%20%0A"/>
        <a href="http://www.enikos.gr/society/683680/asthenis-seismiki-donisi-konta-sti-lamia%0A%20%20%20%20%0A"/>
        <a href="http://www.enikos.gr/society/683579/apofasi-stathmos-tou-protodikeiou-athinas-ergatiko-atychima-o-tha%0A%20%20%20%20%0A"/>
      </related>
    </article>
  </body>
</html>