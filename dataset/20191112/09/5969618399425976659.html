<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/longform/var-olh-h-alhtheia-terma-sta-fake-news.5634515.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-12T09:28:00+00:00"/>
    <meta property="og:title" content="VAR, όλη η αλήθεια: Τέρμα στα fake news"/>
    <meta property="og:description" content="Τι ισχύει με την γραμμή του οφσάιντ και πότε θα μπει στο ελληνικό πρωτάθλημα; Γιατί δεν χρησιμοποιείται αυτή της NOVA; Ισχύει ότι έχουμε τη φθηνή έκδοση του VAR; Πόσο κοστίζει σε κάθε αγώνα της Super League; Οι διαιτητές όντως δεν έχουν προετοιμαστεί σωστά για τη χρήση του; Το Sport24.gr έχει όλες τις απαντήσεις για το σύστημα που συζητείται όσο τίποτα άλλο στη χώρα μας."/>
  </head>
  <body>
    <article>
      <h1>VAR, όλη η αλήθεια: Τέρμα στα fake news</h1>
      <h2>Τι ισχύει με την γραμμή του οφσάιντ και πότε θα μπει στο ελληνικό πρωτάθλημα; Γιατί δεν χρησιμοποιείται αυτή της NOVA; Ισχύει ότι έχουμε τη "φθηνή" έκδοση του VAR; Πόσο κοστίζει σε κάθε αγώνα της Super League; Οι διαιτητές όντως δεν έχουν προετοιμαστεί σωστά για τη χρήση του; Το Sport24.gr έχει όλες τις απαντήσεις για το σύστημα που συζητείται όσο τίποτα άλλο στη χώρα μας.</h2>
      <address><time datetime="2019-11-12T09:28:00+00:00">12 Nov 2019, 09:28</time> by <a rel="author">Νίκος Συριώδης</a></address>
      <p>Στις 25 Ιανουαρίου 2019, <a href="https://www.sport24.gr/football/ellada/SuperLeague/var-h-etaireia-poy-tha-ylopoihsei-to-ergo-sth-super-league.5423030.html">η ένωση εταιρειών MEDIALUSO - INDIGITAL κέρδισε τον διαγωνισμό για το VAR</a> και ανέλαβε την υλοποίηση του έργου για την επόμενη πενταετία (με τελική σύμβαση η οποία υπογράφτηκε στις 9 Μαΐου 2019). Το ταλαιπωρημένο ελληνικό ποδόσφαιρο της αναξιοπιστίας, της βίας και της καχυποψίας έμπαινε σε μια νέα εποχή, η οποία (υποτίθεται ότι) θα ελαχιστοποιούσε όλα εκείνα που το δηλητηρίαζαν. Οι Έλληνες διαιτητές θα είχαν ένα τεράστιο όπλο στα χέρια τους, προκειμένου να περιορίζουν τα λάθη τους και τις φωνές διαμαρτυρίας των παραγόντων και των φιλάθλων. Καλώς ή κακώς, στην Ελλάδα η συζήτηση για την διαιτησία υπερκαλύπτει τις περισσότερες φορές το αγωνιστικό, επομένως το VAR θα ήταν η λύση στο πρόβλημα.</p>
      <p>Δεν ήταν λίγοι εκείνοι που ήταν ευθύς εξ αρχής απαισιόδοξοι. "Θα το αποδομήσουμε το VAR στην Ελλάδα από την πρώτη στιγμή". Αλήθεια, ποιος μπορεί να πει ότι δεν έχουν δικαιωθεί; Οι φωνές είναι οι ίδιες, αν όχι και πιο δυνατές, οι εμπρηστικές δηλώσεις κάθε εβδομάδα γίνονται ολοένα και χειρότερες, το κλίμα παραμένει νοσηρό και όλοι έχουν το Video Assistant Referee σε κάθε ατάκα τους. Ενίοτε, δε, ακούγονται και πολλές ανακρίβειες.</p>
      <figure>
        <img src="https://www.sport24.gr/incoming/article5427268.ece/BINARY/original/varvar940.jpg"/>
      </figure>
      <p>Τι ισχύει με την γραμμή του οφσάιντ και πότε θα μπει στο ελληνικό πρωτάθλημα; Γιατί δεν χρησιμοποιείται αυτή της NOVA και οι διαιτητές δεν βλέπουν την γραμμή; Γιατί δεν ήταν στην αρχική συμφωνία; Ισχύει ότι έχουμε το "φθηνό" VAR; Πόσο κοστίζει σε κάθε αγώνα της Super League; Οι διαιτητές όντως δεν έχουν προετοιμαστεί σωστά για τη χρήση του; Το <b>Sport24.gr</b> επιχειρεί να ξετυλίξει το κουβάρι και να δώσει μια σειρά από απαντήσεις για το σύστημα.</p>
      <p>
        <b>Έρευνα - ρεπορτάζ: Νίκος Συριώδης</b>
      </p>
      <h3>ΤΙ ΞΕΡΟΥΜΕ ΓΙΑ ΤΗΝ ΣΥΜΠΡΑΞΗ ΕΤΑΙΡΕΙΩΝ ΠΟΥ ΑΝΕΛΑΒΕ ΤΟ ΕΛΛΗΝΙΚΟ VAR;</h3>
      <p>Η MEDIALUSO είναι θυγατρική της ισπανικής Mediapro, που είναι η μεγαλύτερη εταιρεία παραγωγής και κάλυψης αθλητικών γεγονότων στον κόσμο. Το αντίπαλο δέος είναι η Ηawk Εye (Άγγλοι), θυγατρική εταιρεία της SONY. Αυτοί οι δυο κολοσσοί τρέχουν το VAR παγκοσμίως (σε περισσότερες από 16 χώρες είναι οι Ισπανοί). Αυτές διεκδίκησαν μέσω διαγωνισμού και το ελληνικό VAR, το οποίο εντέλει κατέληξε στους Ισπανούς.</p>
      <p>Σύμφωνα με έρευνα που κάναμε, ο Όμιλος της MediaPro ξεπερνά σε ετήσιο κύκλο εργασιών τα 10 δις. Ευρώ, ενώ από το καλοκαίρι του 2019 τα ηνία του Ομίλου ανέλαβε o μεγαλύτερος επενδυτικός Όμιλος της Κίνας. Μεταξύ άλλων η MediaPro έχει αναλάβει την κατασκευή ενός θεματικού πάρκου του Μέσι στην Κίνα, επένδυση που αναμένεται να φτάσει τα 200 εκατ. Ευρώ. Μπορεί να αντιληφθεί, λοιπόν, κάποιος ότι τα ποσά που διαχειρίζεται η Mediapro είναι τεράστια και πρόκειται για μια εταιρεία που τρέχει πρότζεκτ σε όλο τον πλανήτη.</p>
      <h3>ΕΧΟΥΜΕ ΑΓΟΡΑΣΕΙ ΤΟ "ΦΘΗΝΟ" VAR;</h3>
      <p>Μια από τις μεγαλύτερες ανακρίβειες, είναι ότι έχουμε αγοράσει τη... φθηνή έκδοση του VAR, την οποία μάλιστα και έχουμε χρυσοπληρώσει και ότι στις άλλες χώρες έχουν την ακριβή. Κατ' αρχάς, η Ελλάδα αγόρασε την υπηρεσία VAR για μια πενταετία, καταβάλλοντας ένα ποσό κοντά στα 13 εκατομμύρια ευρώ μαζί με το ΦΠΑ και κάθε παιχνίδι κοστίζει 5.000 ευρώ, όπως αυτό ανακοινώθηκε από τον εκπρόσωπο της Αναθέτουσας Αρχής της Σύμβασης στην συνάντηση που έγινε στο Υφυπουργείο Αθλητισμού ενώπιον του υφυπουργού Αθλητισμού, των ομάδων και των εκπροσώπων της FIFA. Η σύμβαση προβλέπει ότι ότι το VAR θα χρησιμοποιηθεί σε 1.205 παιχνίδια σε βάθος πενταετίας, ενώ υπάρχει πρόβλεψη για προέκταση σε περίπτωση που προκύψουν επιπλέον αγώνες. Σε κάθε περίπτωση η εταιρία πληρώνεται με 5.000 ευρώ ανά αγώνα, ανάλογα με την ποσότητα που θα εκτελέσει.</p>
      <p>Επίσης, στην περίπτωση της Ελλάδας έγινε διεθνής διαγωνισμός της Ευρωπαϊκής Ένωσης, ενώ στις χώρες του εξωτερικού έγινε με κλειστές διαδικασίες ή απευθείας ανάθεση. Αντιλαμβάνεται κάποιος ότι αν γινόταν και εδώ κάτι τέτοιο, θα υπήρχε πολλή συζήτηση για το αν οι διαδικασίες ήταν διαφανείς και αδιάβλητες και με ποια κριτήρια δόθηκε το έργο σε μια εταιρεία.</p>
      <figure>
        <img src="https://www.sport24.gr/incoming/article5634933.ece/BINARY/original/varcamera940.jpg"/>
      </figure>
      <p>Από 'κει και πέρα, δεν υπάρχει ακριβό και φθηνό VAR, διότι η FIFA είναι εκείνη που δίνει την έγκριση για το κάθετι, κάνει εξονυχιστικούς ελέγχους για το αν πληρούνται όλα τα κριτήριά της και εν συνεχεία ανάβει το πράσινο φως. Δεν υπάρχουν άλλα κριτήρια για την Ελλάδα και άλλα για τα προηγμένα πρωταθλήματα. Το ελληνικό VAR έχει την πλήρη έγκριση της παγκόσμιας ομοσπονδίας, η οποία ελέγχει τα πάντα εξονυχιστικά και μάλιστα σε πρόσφατο σεμινάριο ο αναλυτής της FIFA τόνισε πως στην Ελλάδα το σύστημα λειτουργεί πολύ καλύτερα σε σχέση με άλλες χώρες στον πρώτο τους χρόνο.</p>
      <h3>ΓΙΑΤΙ ΔΕΝ ΒΛΕΠΟΥΝ ΤΗ ΓΡΑΜΜΗ ΟΦΣΑΙΝΤ ΤΗΣ NOVA;</h3>
      <p>Το μεγαλύτερο θέμα συζήτησης αφορά τη γραμμή του οφσάιντ και όλοι διερωτώνται για ποιο λόγο δεν υπήρχε στην σύμβαση ως προαπαιτούμενο, αλλά και για ποιο λόγο οι διαιτητές δεν βλέπουν τη γραμμή που χρησιμοποιεί η NOVA; Ως προς το τελευταίο η απάντηση είναι απλή. Κάθε σύστημα το οποίο χρησιμοποιείται από το VAR θα πρέπει να έχει την άδεια και την πιστοποίηση της FIFA.</p>
      <p>Η FIFA έχει πιστοποιήσει συγκεκριμένα συστήματα που χρησιμοποιούνται για τη λήψη απόφασης για το οφσάιντ με τρισδιάστατη τεχνολογία. To πακέτο γραφικών της NOVA, το οποίο περιέχει την παράλληλη γραμμή γηπέδου, δεν αποτελεί πιστοποιημένο εργαλείο FIFA λήψης απόφασης offside από τον διαιτητή VAR, τον AVAR και τον διαιτητή αγώνα, όπως αναφέρθηκε από τον εκπρόσωπο της FIFA στο πρόσφατο κλειστό συνέδριο που διοργάνωσε η ΕΠΟ στο ξενοδοχείο Caravel με τις ομάδες της Superleague</p>
      <h3>ΓΙΑΤΙ ΔΕΝ ΗΤΑΝ Η ΓΡΑΜΜΗ ΟΦΣΑΪΝΤ ΣΤΗΝ ΠΡΟΤΑΣΗ; ΘΑ ΜΠΕΙ ΜΕΛΛΟΝΤΙΚΑ;</h3>
      <p>Αφού απαντήθηκε, λοιπόν, για ποιο λόγο δεν βλέπουμε τη γραμμή οφσάιντ της NOVA, πάμε και στο πρώτο σκέλος, το οποίο αφορά το γιατί δεν υπήρχε στην πρόταση που κατέθεσε η ένωση εταιρειών MEDIALUSO - INDIGITAL προτού αγοράσουν την υπηρεσία VAR και επίσης τι προτίθενται να κάνουν στο μέλλον. Εδώ θα πρέπει να τονιστεί πως η γραμμή του οφσάιντ δεν ήταν προαπαιτούμενο, διότι πολύ απλά οι τεχνολογίες αυτές ήταν σε πειραματικό στάδιο και δεν εφαρμόζονταν επίσημα στο VAR ως εργαλεία λήψης απόφασης, όταν έγινε ο διαγωνισμός στην Ελλάδα. Τον Ιούνιο του 2019 βγήκαν στην αγορά <a href="https://www.youtube.com/watch?v=PCOK7-kc_8o">τρία πιστοποιημένα προϊόντα σχετικά με τη γραμμή του οφσάιντ και αυτά είναι με 3D τεχνολογία</a>.</p>
      <p>Πρόκειται για τρία προϊόντα που βοηθούν τη λήψη αποφάσεων για το οφσάιντ και ένα απ' αυτά χρησιμοποιείται για παράδειγμα στην Αγγλία και στην Πορτογαλία. Αυτά έχει εγκρίνει η FIFA, αυτά μπορούν να χρησιμοποιούνται και δείχνουν με ακρίβεια ποιο σημείο του σώματος είναι εκτεθειμένο ή όχι. Όμως, τον περασμένο Γενάρη που κέρδισαν τον διαγωνισμό για τη χώρα μας οι Ισπανοί, αυτά τα προϊόντα δεν υπήρχαν, δεν ήταν διαθέσιμα για να τα πάρουμε.</p>
      <p>Σύμφωνα με το ρεπορτάζ, την Τετάρτη (6/11) υπήρξε ραντεβού της εταιρείας που τρέχει το VAR με την ΚΕΔ και έγινε παρουσίαση της γραμμής του οφσάιντ, μαζί και το κοστολόγιο για κάθε αγώνα, που φτάνει τα 1.000 ευρώ το κάθε παιχνίδι, ώστε να τρέξει η διαδικασία και να μπει είτε στον δεύτερο γύρο του πρωταθλήματος είτε στα playoffs. Το θέμα βέβαια είναι ποιος θα αναλάβει το κόστος, διότι ακόμα δεν έχουν βρεθεί οι πόροι. Το ποσό δεν είναι πολύ μεγάλο, σε σχέση τουλάχιστον με δημοσιεύματα που ανέφεραν ότι το επιπλέον κόστος θα ξεπεράσει τα 4 εκατ. Ευρώ,  αλλά κάποιος πρέπει να αναλάβει να το πληρώσει και αναμένουμε σχετική ενημέρωση από την ΕΠΟ για το πότε προβλέπει ότι μπορεί να μπει σε εφαρμογή.</p>
      <h3>ΔΙΑΦΕΡΕΙ ΤΟ ΕΛΛΗΝΙΚΟ VAR ΑΠΟ ΤΑ ΞΕΝΑ;</h3>
      <p>Δεν είναι λίγοι αυτοί που αναρωτιούνται, αν το ελληνικό VAR έχει διαφορές σε σχέση με αυτά του εξωτερικού. Η απάντηση είναι πως στη βασική του λειτουργία δεν έχει καμία απολύτως διαφορά, διότι το πρωτόκολλο της FIFA είναι ενιαίο. Ειδική άδεια πήραν μονάχα οι Άγγλοι, καθώς δεν έχουν την οθόνη για να βλέπει ο διαιτητής τις επίμαχες φάσεις, με τις οποίες υπάρχει η διαφωνία με τον VAR. Αποφάσισαν στο Νησί ότι για να έχουν λιγότερες διακοπές στα παιχνίδια και να μην σπάει ο ρυθμός που γι' αυτούς είναι μείζον ζήτημα, θα έχουν μόνο την ενδοεπικοινωνία. Βέβαια, επειδή υπάρχουν πολλές φωνές, είναι κάτι που θα το επανεξετάσουν. Δεν αποκλείεται, λοιπόν, να εναρμονιστεί η Premier League με τα υπόλοιπα πρωταθλήματα.</p>
      <p>Πάντως, το δικό μας VAR λειτουργεί όπως και τα ξένα. Η επιμόρφωση είναι η ίδια, όπως και οι απαιτήσεις της FIFA. Η εφαρμογή προφανώς και είναι κάτι που έχει να κάνει με το επίπεδο των διαιτητών, την αντίληψή τους, την εφαρμογή των κανονισμών. Αυτή είναι μια άλλη κουβέντα και δεν αφορά το αν έχουμε ίδιο ή διαφορετικό VAR σε σχέση με τα ξένα πρωταθλήματα.</p>
      <h3>ΕΧΟΥΝ "ΦΤΩΧΗ" ΕΠΙΜΟΡΦΩΣΗ ΟΙ ΕΛΛΗΝΕΣ ΔΙΑΙΤΗΤΕΣ;</h3>
      <p>Ένα άλλο μεγάλο ζήτημα αφορά το πώς χρησιμοποιούν οι Έλληνες διαιτητές το VAR. Η κοινή γνώμη είναι πως η επιμόρφωσή τους δεν ήταν η ενδεδειγμένη, ότι έγινε βιαστικά και πως δεν έχουν λάβει τις απαιτούμενες γνώσεις, ώστε να εφαρμόσουν σωστά το VAR. Σωστά; Όχι, λάθος. Προφανώς και γίνονται λάθη. Προφανώς και θα γίνουν και άλλα λάθη, όπως γίνονται και στα προηγμένα πρωταθλήματα του εξωτερικού κάθε εβδομάδα. Στο τοξικό ελληνικό περιβάλλον, όπου η πίεση είναι τεράστια και οι διαιτητές βρίσκονται μονίμως στο στόχαστρο, το πρόβλημα μεγενθύνεται. Για να πάρει πιστοποίηση ένας διαιτητής VAR, θα πρέπει να περάσει όλα τα σεμινάρια της FIFA, η οποία ελέγχει σε video κάθε ρέφερι ξεχωριστά και δίνει τη σχετική πιστοποίηση αφού ο διαιτητής έχει περάσει την προβλεπόμενη με το πρωτόκολλο εκπαίδευση.</p>
      <figure>
        <img src="https://www.sport24.gr/incoming/article5634704.ece/BINARY/original/VARNEO940.jpg"/>
      </figure>
      <p>Η ίδια ορίζει πόσα δοκιμαστικά πρέπει να γίνουν, πιστοποιεί τον καθέναν ξεχωριστά και ανάβει το "πράσινο φως". Με λίγα λόγια, οι Έλληνες διαιτητές έχουν λάβει την ίδια ακριβώς επιμόρφωση με τους ξένους, διότι δεν υπάρχουν διαφορετικά κριτήρια. Η FIFA είναι πίσω από καθετί που γίνεται και ελέγχει κάθε λεπτομέρεια. Το ίδιο ισχύει και με τα γήπεδα. Έγινε έλεγχος σε κάθε γήπεδο σε συνθήκες αγώνα, στάλθηκε το video στην Παγκόσμια Ομοσπονδία, το ήλεγξε και αποφάσισε. Τίποτα που να αφορά το VAR δεν γίνεται μόνο του και χωρίς την έγκριση των διεθνών συνομοσπονδιών.</p>
      <p>Μπορεί κάποιος να αμφιβάλει για τον "ποιοτικό έλεγχο" των αρμοδίων της χώρας μας, αλλά εδώ μιλάμε για έλεγχο, πιστοποίηση και έγκριση που φέρουν τη σφραγίδα της FIFA.</p>
      <h3>ΥΠΑΡΧΟΥΝ ΤΑ ΗΧΗΤΙΚΑ ΑΠΟ ΤΙΣ ΣΥΝΟΜΙΛΙΕΣ ΤΩΝ ΔΙΑΙΤΗΤΩΝ ΜΕ ΤΟ VAR;</h3>
      <p>Έχετε ακούσει ή διαβάσει πολλές φορές δηλώσεις παραγόντων που ζητούν να μάθουν το τι συζητήθηκε ανάμεσα στον διαιτητή αγώνα και τον διαιτητή VAR για μια επίμαχη φάση. Εδώ θα πρέπει να τονιστεί πως όλα τα ηχητικά και όλες οι κάμερες από το κάθε ματς, αποθηκεύονται στο εθνικό cloud. Τα πάντα είναι συγκεντρωμένα. Υπάρχει δηλαδή ένα government cloud, όπως προβλέπεται από τον διαγωνισμό και είναι όλα μέσα από την πρώτη αγωνιστική.</p>
      <p>Κάθε Δευτέρα φορτώνεται το υλικό κάθε αγωνιστικής. Από 'κει και πέρα, είναι θέμα της ΕΠΟ αν θα δώσει πλήρες access στις ομάδες ή μερικό. Αυτό είναι δουλειά της Ομοσπονδίας, της Λίγκας και των ομάδων και όχι της εταιρείας που τρέχει το VAR. Το υλικό υπάρχει συγκεντρωμένο όμως, δεν είναι κάτι κρυφό. Σύμφωνα με το ρεπορτάζ τα παραπάνω ξεκαθάρισε ο υπεύθυνος της αναδόχου εταιρίας την κλειστή συνάντηση της ΕΠΟ με τις ομάδες. Στα πλαίσια του διαγωνισμού είχε προβλεφθεί ότι όλο το αρχείο θα αποθηκεύεται και θα παραμένει προς χρήση και αξιοποίηση της ΕΠΟ για λόγους έρευνας και εκπαίδευσης.</p>
      <h3>ΤΟ VAR ΛΕΙΤΟΥΡΓΕΙ ΜΕ ΔΙΚΕΣ ΤΟΥ ΚΑΜΕΡΕΣ ΣΤΟ ΕΞΩΤΕΡΙΚΟ;</h3>
      <p>Πολλή κουβέντα έχει γίνει για τις κάμερες που χρησιμοποιούνται στο VAR και μάλιστα έχει γίνει και πεδίο αντιπαράθεσης με τη NOVA. Το συνδρομητικό κανάλι έχει πει πως θέλει να απεμπλακεί από την όλη διαδικασία και να αναλάβει να βρει δικές της κάμερες η εταιρεία που τρέχει το πρότζεκτ, ώστε να μην στοχοποιείται συνεχώς. Γίνεται όμως αυτό; Η απάντηση είναι πως το VAR σε όλο τον κόσμο λειτουργεί από τις κάμερες της παραγωγής σύμφωνα με τις οδηγίες και το πρωτόκολλο της FIFA. Συνεπώς η απεμπλοκή της NOVA από το VAR θα είναι μία διαδικασία που σίγουρα θα αναστατώσει τις οδηγίες του πρωτοκόλλου, αφού κάτι τέτοιο δεν έχει ξανασυμβεί διεθνώς. Με πάνω από τέσσερις κάμερες μπορεί να γίνει παιχνίδι με VAR, σύμφωνα με τον κανονισμό της FIFA. Το ελληνικό πρωτάθλημα καλύπτεται επαρκώς με τουλάχιστον έξι κάμερες υψηλής ευκρίνειας και ανάλογα με τη διαβάθμιση του παιχνιδιού, μπορεί να ξεπεράσουν και τις 12 κάμερες.</p>
      <figure>
        <img src="https://www.sport24.gr/incoming/article5634702.ece/BINARY/original/VAR940.jpg"/>
      </figure>
      <p>Κάποιες πλούσιες Ομοσπονδίες και Λίγκες, μπορούν να βάλουν επιπλέον κάμερες από αυτές της παραγωγής με δικό τους κόστος. Στην Ελλάδα είναι πολύ δύσκολο, καθώς η παραγωγή ενός αγώνα είναι μία ακριβή διαδικασία και δεν είναι εύκολο να βρεθούν πόροι να καλυφθεί αυτό το κόστος. Όσον αφορά στον ΠΑΟΚ, ο οποίος έχει διαφοροποιηθεί από τις άλλες ομάδες και δείχνει τα εντός έδρας ματς από το PAOK TV, έχει ανακοινώσει ότι την παραγωγή των αγώνων του την κάνει η ABC productions, η οποία είναι γνωστή και αναγνωρισμένη εταιρεία παραγωγής αγώνων.</p>
      <h3>ΠΟΥ ΒΡΙΣΚΕΤΑΙ Ο ΔΙΑΙΤΗΤΗΣ VAR ΣΤΑ ΕΛΛΗΝΙΚΑ ΓΗΠΕΔΑ;</h3>
      <p>Υπάρχουν δυο τρόποι για να ελέγχουν η ομάδα τα VAR τα παιχνίδια, το match center και το βαν. Στην Ελλάδα έχει προτιμηθεί το match center, δηλαδή το τιμ δεν βρίσκεται στο γήπεδο. Σύμφωνα με τους διαιτητές, είναι πολύ καλύτερο και για την ψυχολογία τους; και έχουν μεγαλύτερη ησυχία από το να βρίσκονται μέσα σε ένα μικρό βανάκι έξω από το γήπεδο. Στην Πορτογαλία, στην Ισπανία και στην Αγγλία έχουν match center όπως και στη χώρα μας. Αντίθετα, στο Champions League οι υπηρεσίες προσφέρονται με VAN καθώς οι αγώνες ανά χώρα είναι πολλοί λιγότεροι.</p>
      <p>Στα ελληνικά γήπεδα μάλιστα, όπου η ασφάλεια είναι θέμα προς... συζήτηση, προφανώς και είναι καλύτερο για τον διαιτητή VAR, τον AVAR και την υπόλοιπη ομάδα να βρίσκονται σε κέντρο ελέγχου, παρά στον χώρο του γηπέδου. Σύμφωνα με το ρεπορτάζ μας, οι εκπρόσωποι της FIFA είπαν στην συνάντηση που έγινε, ότι το Ελληνικό match center είναι εντυπωσιακό και ένα από τα καλύτερα στον κόσμο. Παράλληλα η FIFA λαμβάνει κάθε εβδομάδα και παρακολουθεί μέσα από την πλατφόρμα της όλα τα στοιχεία από όλα τα Πρωταθλήματα στον Κόσμο και ελέγχει όλη τη διαδικασία.</p>
      <h3>ΤΙ ΣΥΝΕΒΗ ΣΤΗ ΡΙΖΟΥΠΟΛΗ ΣΤΟ ΠΑΝΑΘΗΝΑΪΚΟΣ - ΞΑΝΘΗ;</h3>
      <p>Ένα από τα παιχνίδια που έχουν απασχολήσει πολύ και έγινε θέμα συζήτησης και αντιπαράθεσης για την χρήση του VAR, <a href="https://www.sport24.gr/football/ellada/SuperLeague/panathhnaikos-ksanthh-0-1-nikh-sto-var-gia-toys-akrites.5612031.html">είναι το Παναθηναϊκός - Ξάνθη (0-1)</a>. Εκεί αναδείχτηκε πολύ έντονα και η έλλειψη της τεχνολογίας offside line, καθώς υπήρχαν δύο περιπτώσεις κατά τις οποίες η γραμμή της NOVA έδειξε ότι οι διαιτητές είχαν πάρει λάθος απόφαση.</p>
      <p>Κατ' αρχάς, το πρώτο πρόβλημα, το οποίο δεν έγινε γνωστό ποτέ, ήταν το ίδιο το γήπεδο της Ριζούπολης. Ποιος ο λόγος; Για προσφερθούν υπηρεσίες VAR σε έναν αγώνα θα πρέπει τα αντίστοιχα γήπεδα να έχουν λάβει πιστοποιήσεις FIFA. Όταν αποφασίστηκε να κλείσει το ΟΑΚΑ για έργα στον χλοοτάπητα και ανακοινώθηκε η Ριζούπολη, δεν υπήρχε η σχετική πιστοποίηση του γηπέδου. Έπρεπε μέσα σε λίγα 24ωρα να γίνει ως προβλέπεται ένας δοκιμαστικός αγώνας, να χρησιμοποιηθεί το VAR ώστε να φανεί ότι όντως δεν υπάρχουν προβλήματα και να βγει κατόπιν ελέγχου η σχετική άδεια - πιστοποίηση από τη FIFA για τη Ριζούπολη. Αυτό έγινε παραμονή του αγώνα του τριφυλλιού με τους ακρίτες. Εν ολίγοις, τελευταία στιγμή.</p>
      <p>Από εκεί και πέρα, υπήρξαν δυο επίμαχες φάσεις στο όριο του offside. Μια ήταν το οφσάιντ στο γκολ του Κολοβού και η άλλη το γκολ της Ξάνθης στο φινάλε, με το οποίο επικράτησε 0-1. Σύμφωνα με το ρεπορτάζ μας και ενώ υπήρχε η αίσθηση σε όλους ότι οι υποδείξεις των διαιτητών ήταν λανθασμένες, κάτι που δεν διαψεύστηκε από την ΚΕΔ καθώς η γραμμή του offside ήταν σε αντίθεση με τις αποφάσεις των διαιτητών, ο αναλυτής της FIFA αναφέρθηκε σε εκείνο το παιχνίδι και τόνισε πως μπορεί η γραμμή του τηλεοπτικού παρόχου να δείχνει τον Κολοβό καλυπτόμενο, όμως ο ώμος του φαίνεται να είναι -έστω και οριακά- μπροστά από τη μπάλα όταν έγινε η κάθετη μπαλιά, επομένως ήταν οφσάιντ.</p>
      <figure>
        <img src="https://www.sport24.gr/incoming/article5634698.ece/BINARY/original/kolovos940.jpg"/>
      </figure>
      <p>Όπως εξήγησε ο καθηγητής της FIFA, η γραμμή της NOVA έδειχνε πως τα πόδια του Κολοβού ήταν πίσω από τη μπάλα, όμως ο αριστερός του ώμος φαίνεται να είναι -έστω και στο όριο- μπροστά από τη γραμμή. Όταν βλέπουμε μία παράλληλη γραμμή γηπέδου δεν θα πρέπει να κοιτάμε μόνο τα πόδια, αλλά και την κλίση του σώματος των ποδοσφαιριστών. Όσον αφορά sτο γκολ της Ξάνθης, ναι μεν φαίνεται το παπούτσι του παίκτη να πατάει τη γραμμή, όμως θα πρέπει να δούμε και την κλίση σώματος του αμυντικού αν καλύπτει το πόδι του παίκτη της Ξάνθης που πατάει τη γραμμή.</p>
      <p>Για τους λόγους αυτούς, όπως εξήγησε ο καθηγητής, η FIFA χρησιμοποιεί πλέον συστήματα με 3D τεχνολογία ώστε να μπορεί κάποιος να μετρήσει όλο το σώμα και για τους λόγους αυτούς οι αποφάσεις των διαιτητών μοιάζουν να είναι σωστές. Ανέφερε επίσης ότι η FIFA προτείνει στις Ομοσπονδίες να ενσωματώσουν σταδιακά τις τεχνολογίες αυτές στα συστήματα VAR, καθώς βοηθούν σημαντικά τους διαιτητές σε περιπτώσεις που οι φάσεις είναι πραγματικά πάρα πολύ δύσκολες.</p>
      <h3>ΣΤΟ ΕΞΩΤΕΡΙΚΟ ΛΕΙΤΟΥΡΓΟΥΝ ΟΛΑ ΑΡΤΙΑ;</h3>
      <p>Αναφέρθηκε προηγουμένως ότι σε γενικές γραμμές το σύστημα VAR στην Ελλάδα λειτουργεί πολύ καλά, τουλάχιστον σύμφωνα με όσα λέει η FIFA, η οποία έχει εποπτικό χαρακτήρα στην όλη διαδικασία. Η υπηρεσία δεν παρουσιάζει προβλήματα στη χώρα μας, ασχέτως αν γίνονται λάθη από τους διαιτητές. Εκεί μιλάμε για εφαρμογή κανονισμών, είναι κάτι διαφορετικό. Είναι σπάνιο να μην υπάρχουν τεχνικά προβλήματα και όμως στην Ελλάδα είναι λίγα.</p>
      <p>Στην Αγγλία υπήρξαν πολλά αρκετά ζητήματα, στην Γερμανία πληρώθηκε ένα χρόνο το VAR χωρίς να χρησιμοποιείται, καθώς γίνονταν δοκιμαστικά τεστ (λειτουργούσε offline). Στην Ιταλία υπήρξαν επίσης πολλά προβλήματα στον πρώτο χρόνο λειτουργίας του. Για την Παγκόσμια Ομοσπονδία, το VAR στην Ελλάδα έχει λιγότερα προβλήματα απ' όσα νομίζει ο πολύς κόσμος. Αυτό το ανέφερε και ο Πετρ Φούσεκ σε σεμινάριο που έδωσε το παρών και μίλησε εκ μέρους της FIFA.</p>
      <h3>ΤΟ GOAL LINE TECHNOLOGY ΜΠΟΡΕΙ ΝΑ ΜΠΕΙ ΣΤΗΝ ΕΛΛΑΔΑ;</h3>
      <p>Τέλος, όσον αφορά στο goal line technology, για το οποίο επίσης έχει γίνει αρκετή κουβέντα κυρίως στις τάξεις των φιλάθλων, πρόκειται για μια ακριβή εφαρμογή. Η τεχνολογία αυτή χρησιμοποιείται για τις φάσεις που δεν είναι ξεκάθαρο για το αν η μπάλα έχει περάσει τη γραμμή του τέρματος και σε περιπτώσεις που το VAR δεν μπορεί να χρησιμοποιηθεί αφού η κάμερα δεν δείχνει καλά τη φάση. Η τεχνολογία αυτή ξεκίνησε από το τένις και το σύστημα της Hawk Eye, όπου υπολογίζει αυτόματα αν το μπαλάκι έχει βρει τη γραμμή ή όχι.</p>
      <p>Σήμερα η τεχνολογία αυτή προσφέρεται σύμφωνα με το ρεπορτάζ μας και από τους δύο μεγάλους παρόχους VAR (MediaPro, Hawk Eye). Φαίνεται η εφαρμογή αυτή να είναι πιο ακριβή από το ίδιο το VAR, γι' αυτό και υπάρχει μονάχα στο αγγλικό και στο ιταλικό πρωτάθλημα, όπως φυσικά και στο Champions League. Απαιτεί μεγάλα ποσά, τα οποία δύσκολα να δοθούν στην παρούσα φάση στη χώρα μας.</p>
    </article>
  </body>
</html>