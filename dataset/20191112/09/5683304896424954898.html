<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/12/chuttuvattom-residents-award-season-4-begins-today.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T09:15:00+00:00"/>
    <meta property="og:title" content="ചുറ്റുവട്ടം റസിഡന്റ്സ് അവാർഡ് സീസൺ നാലിന് ഇന്ന് തുടക്കം"/>
    <meta property="og:description" content="തിരുവനന്തപുരം∙ കേരളത്തിലെ ഏറ്റവും മികച്ച റസിഡന്റ്സ്/ഫ്ലാറ്റ് അസോസിയേഷനെ കണ്ടെത്താൻ മനോരമ ഓൺലൈൻ സാറാസുമായി സഹകരിച്ച് അവതരിപ്പിക്കുന്ന ചുറ്റുവട്ടം |.Chuttuvattom Award.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ചുറ്റുവട്ടം റസിഡന്റ്സ് അവാർഡ് സീസൺ നാലിന് ഇന്ന് തുടക്കം</h1>
      <address><time datetime="2019-11-12T09:15:00+00:00">12 Nov 2019, 09:15</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙  കേരളത്തിലെ ഏറ്റവും മികച്ച റസിഡന്റ്സ്/ഫ്ലാറ്റ് അസോസിയേഷനെ കണ്ടെത്താൻ മനോരമ ഓൺലൈൻ സാറാസുമായി സഹകരിച്ച് അവതരിപ്പിക്കുന്ന ചുറ്റുവട്ടം അവാർഡ് സീസൺ നാലിന്റെ ഉദ്ഘാടനം ഇന്ന്. വൈകിട്ട് അഞ്ചിന് തിരുവനന്തപുരം തമ്പാനൂർ അപ്പോളോ ഡിമോറോ ഹോട്ടലിൽ കൃഷിമന്ത്രി വി.എസ്. സുനിൽകുമാർ സീസൺ നാല് ഉദ്ഘാടനം ചെയ്യും. </p>
      <p>ഹരിത കേരളം മിഷൻ എക്സിക്യൂട്ടിവ് വൈസ് ചെയർപഴ്സൻ ഡോ. ടി.എൻ. സീമ, കുടുംബശ്രീ എക്സിക്യൂട്ടിവ് ഡയറക്ടർ എസ്. ഹരികിഷോർ, അന്ന അലൂമിനിയം ഡയറക്ടർ കെ.സി. പിള്ള, മനോരമ ഓൺലൈൻ കണ്ടന്റ് കോ–ഓർഡിനേറ്റർ ജോവി എം. തേവര, മലയാള മനോരമ അസിസ്റ്റന്റ് എഡിറ്റർ വർഗീസ് സി. തോമസ് തുടങ്ങിയവർ ചടങ്ങിൽ പങ്കെടുക്കും.</p>
      <p>
        <b>മത്സരം ഇത്തവണ 5 വിഷയങ്ങളിൽ</b>
      </p>
      <p>കേരളത്തിലെ റസിഡന്റ്സ് അസോസിയേഷനുകളെയും ഫ്ലാറ്റ് ഓണർ അസോസിയേഷനുകളെയും ഉൾപ്പെടുത്തി സംഘടിപ്പിക്കുന്ന ചുറ്റുവട്ടം അവാർഡ് നാലാം സീസണിൽ അഞ്ച് വിഷയങ്ങളിലാണ് മത്സരം സംഘടിപ്പിച്ചിരിക്കുന്നത്. </p>
      <p>
        <b>∙ മാലിന്യ സംസ്കരണം</b>
      </p>
      <p>
        <b>∙ അടുക്കളത്തോട്ടം</b>
      </p>
      <p>
        <b>∙ ജലസംരക്ഷണം</b>
      </p>
      <p>
        <b>∙ സ്ത്രീ ശാക്തീകരണം</b>
      </p>
      <p>
        <b>∙ ഭക്ഷ്യസുരക്ഷ എന്നിവയാണ് വിഷയങ്ങൾ. </b>
      </p>
      <p>ഒന്ന്, രണ്ട്, മൂന്ന് സ്ഥാനക്കാർക്ക് യഥാക്രമം ഒരു ലക്ഷം, മുക്കാൽ ലക്ഷം, അര ലക്ഷം രൂപ വീതം സമ്മാനത്തുകയും സർട്ടിഫിക്കറ്റും ട്രോഫിയും ഉൾപ്പെടുന്ന സമ്മാനം ലഭിക്കും.  മേഖലാതല വിജയികൾക്കും സമ്മാനങ്ങളും പ്രശംസാപത്രങ്ങളും ലഭിക്കും.</p>
      <p>അസോസിയേഷൻ ഭാരവാഹികളുമായി നടത്തുന്ന മുഖാമുഖങ്ങൾ, വിവിധ വിഷയങ്ങളിലെ വിദഗ്ധരുമായുള്ള കൂടിക്കാഴ്ച തുടങ്ങിയവയും മത്സരത്തിന്റെ ഭാഗമായി ഉണ്ടാകും. മൽസരത്തിന്റെ ചുരുക്കപ്പട്ടികയിൽ ഇടം നേടുന്ന അസോസിയേഷനുകളിൽ  വിദഗ്ധ സമിതി നേരിട്ടു നടത്തുന്ന പരിശോധന, അസോസിയേഷൻ നടത്തുന്ന മാതൃകാപരമായ പ്രവർത്തനങ്ങൾ തുടങ്ങിയവ വിധിനിർണയത്തിൽ വിലയിരുത്തപ്പെടും. മികവു കാട്ടുന്ന അസോസിയേഷനുകളിലെ ഭാരവാഹികളുമായുള്ള മുഖാമുഖത്തിന്റെയും അതാത് അസോസിയേഷനുകളിൽ വിദഗ്ധ സമിതി നടത്തുന്ന സന്ദർശനത്തിന്റെയും അടിസ്ഥാനത്തിലാണ് വിജയികളെ പ്രഖ്യാപിക്കുക.</p>
      <p>
        <b>എങ്ങനെ അപേക്ഷിക്കാം?</b>
      </p>
      <p>മനോരമ ഓൺലൈൻ ചുറ്റുവട്ടം പേജിൽനിന്ന് (www.chuttuvattom.com) റജിസ്ട്രേഷൻ ഫോം ഡൗൺലോഡ് ചെയ്ത് പൂരിപ്പിച്ച് 30 ദിവസത്തിനകം അതിൽ കൊടുത്ത  വിലാസത്തിൽ അയയ്ക്കണം. കൂടുതൽ വിവരങ്ങൾക്ക്  8129500388 എന്ന നമ്പരിൽ ബന്ധപ്പെടാം.</p>
      <p>
        <b>ചുറ്റുവട്ടം അവാർഡ് ഇതുവരെ</b>
      </p>
      <p>
        <b>∙ സീസൺ ഒന്ന് (2016)</b>
      </p>
      <p>പങ്കെടുത്തവർ: 500 അസോസിയേഷനുകൾ</p>
      <p>
        <b>ഒന്നാം സമ്മാനം: കോഴിക്കോട് നിറവ് റസിഡന്റ്സ് അസോസിയേഷൻ</b>
      </p>
      <p>സമ്മാന വിതരണം: ഗവർണർ ജസ്റ്റിസ് പി. സദാശിവം</p>
      <p>
        <b>∙ സീസൺ രണ്ട് (2017)</b>
      </p>
      <p>പങ്കെടുത്തവർ: 1000 അസോസിയേഷനുകൾ</p>
      <p>
        <b>ഒന്നാം സമ്മാനം: കണ്ണൂർ ഇടച്ചേരി റസിഡന്റ്സ് അസോസിയേഷൻ</b>
      </p>
      <p>സമ്മാന വിതരണം: ധനമന്ത്രി ടി.എം.തോമസ് ഐസക് </p>
      <p>
        <b>∙ സീസൺ മൂന്ന് (2018)</b>
      </p>
      <p>പങ്കെടുത്തവർ: 1200 അസോസിയേഷനുകൾ</p>
      <p>
        <b>ഒന്നാം സമ്മാനം: തൊടുപുഴ ന്യൂമാൻ റസിഡന്റ്സ് അസോസിയേഷൻ</b>
      </p>
      <p>സമ്മാന വിതരണം: മഗ്സസെ അവാർഡ് ജേതാവ് ഡോ. രാജേന്ദ്ര സിങ്ങും  ഡോ. ശശി തരൂർ എംപിയും</p>
      <p><b>English Summary:</b> Chuttuvattom Residents Award Season 4 begins today</p>
    </article>
  </body>
</html>