<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/fon-der-layen-napadna-makron-za-zapadnite-balkani-406509.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T09:45:12+00:00"/>
    <meta property="og:title" content="Фон дер Лайен нападна Макрон за Западните Балкани"/>
    <meta property="og:description" content="Еманюел Макрон отвори вратата за Русия към Западните Балкани, предупреди фон дер Лайен"/>
  </head>
  <body>
    <article>
      <h1>Фон дер Лайен нападна Макрон за Западните Балкани</h1>
      <address><time datetime="2019-11-12T09:45:12+00:00">12 Nov 2019, 09:45</time> by <a rel="author">Редактори</a></address>
      <p>Блокирайки преговорите за членство в ЕС за Албания и Македония, Еманюел Макрон отвори вратата за Русия към Западните Балкани, предупреди Урсула фон дер Лайен.</p>
      <p>Новоизбраният председател на Европейската комисия призова лидерите на Евросъюза да започнат незабавно преговори за присъединяване с двете държави. Тя заяви, че ако Европейският съюз не утвърди позицията си в региона, Русия или Китай могат да запълнят празнината, съобщи „Дейли експрес”.</p>
      <p>По време на срещата на върха на европейските лидери миналия месец Еманюел Макрон блокира процеса на преговори за членство с Албания и Македония.</p>
      <p>В реч по повод 30-ата годишнина от падането на Берлинската стена Урсула фон дер Лейен заяви, че Европа „е поискала много от Северна Македония и Албания и те са изпълнили всичко”. „Сега трябва да удържим на думата си и да започнем преговори за присъединяване“, категорична е тя.</p>
      <p>Фон дер Лайен подчерта, че лидерите на ЕС бавят перспективата за членство за страните от Западните Балкани още от 2003 година.</p>
      <p>Тя предупреди, ако Брюксел не им предложи европейска перспектива, „други ще запълнят празнината - Китай, Русия, Турция или Саудитска Арабия“.</p>
      <p>Френският президент беше единственият лидер на ЕС, който се обяви срещу разширяването при сега действащите процедури. В интервю за списание „Икономист“ Макрон заяви, че Брюксел трябва да реформира процедурите за членство. „Не искам нови членове, докато не реформираме самия Европейски съюз”, категоричен беше Макрон.</p>
      <p>В подкрепа на твърдението за нарастващо напрежение между Париж и Берлин, Ангела Меркел също разкритикува френската позиция относно разширяването на ЕС в Западните Балкани.</p>
      <p>Германският канцлер заяви, че е „изключително важно за стратегическите европейски интереси тези държави да не губят надежда един ден да могат да се присъединят към ЕС“.</p>
      <p>Според Меркел, разширяването в Западните Балкани ще помогне на Евросъюза да се справи с проблема с миграцията - едно от основните предизвикателства пред Европейската комисия на Урсула фон дер Лайен през следващите пет години.</p>
    </article>
  </body>
</html>