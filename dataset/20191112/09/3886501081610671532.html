<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119189-nuns-vacic-mora-pred-sud?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-12T09:40:09+00:00"/>
    <meta property="og:title" content="NUNS: Vacić mora pred sud"/>
    <meta property="og:description" content="Nezavisno udruženje novinara Srbije (NUNS) pozvalo je danas nadležne organe da reaguju i pokrenu krivični postupak protiv lidera Srpske desnice Miše Vacića, jer je još jednom javno pozvao na &quot;ubistva, progon i linč političkih neistomišljenika i novinara&quot;.&quot;Bez obzira što vladajuća Srpska napredna stranka podržava javno delovanje Vacića i njegove organizacije Srpska desnica i bez obzira što je očigledno da ekstremisti i huligani imaju podršku nekih državnih struktura, obaveza je policije i tužilaštva da preduzmu mere i spreče dalje širenje govora mržnje i pozivanja na nasilje&quot;, naveo je NUNS.To novinarsko udruženje je podsetilo da je sa tribine u Šapcu Vacić uputio pretnje gradonačelniku tog grada Nebojši Zelenoviću i njegovim saradnicima i da im je poručio da će ih &quot;podaviti u Drini&quot; a da je pojedine nevladine medije nazvao izdajničkim i označio ih kao neprijatelje države.&quot;NUNS izražava zabrinutost zbog sve napetije situacije u društvu, koju u najvećoj meri stvaraju vlast i njeni epigoni, oličeni u huliganima…"/>
  </head>
  <body>
    <article>
      <h1>NUNS: Vacić mora pred sud</h1>
      <address>
        <time datetime="2019-11-12T09:40:09+00:00">12 Nov 2019, 09:40</time>
      </address>
      <p><b>Nezavisno udruženje novinara Srbije (NUNS) pozvalo je danas nadležne organe da reaguju i pokrenu krivični postupak protiv lidera Srpske desnice Miše Vacića, jer je još jednom javno pozvao na "ubistva, progon i linč političkih neistomišljenika i novinara".</b><br/><br/>"Bez obzira što vladajuća Srpska napredna stranka podržava javno delovanje Vacića i njegove organizacije Srpska desnica i bez obzira što je očigledno da ekstremisti i huligani imaju podršku nekih državnih struktura, obaveza je policije i tužilaštva da preduzmu mere i spreče dalje širenje govora mržnje i pozivanja na nasilje", naveo je NUNS.<br/><br/>To novinarsko udruženje je podsetilo da je sa tribine u Šapcu Vacić uputio pretnje gradonačelniku tog grada Nebojši Zelenoviću i njegovim saradnicima i da im je poručio da će ih "podaviti u Drini" a da je pojedine nevladine medije nazvao izdajničkim i označio ih kao neprijatelje države.<br/><br/>"NUNS izražava zabrinutost zbog sve napetije situacije u društvu, koju u najvećoj meri stvaraju vlast i njeni epigoni, oličeni u huliganima poput Miše Vacića. U takvoj atmosferi, politički neistomišljenici režima i novinari koji profesionalno i nezavisno rade svoj posao, postaju mete ekstremista i ratnih huškača", dodaje NUNS.<br/><br/>Prema NUNS-ovoj Bazi podataka o napadima i pritiscima na novinare, to je 104 registrovani slučaj u Srbiji od početka godine, odnosno, još jedan u nizu pritisaka na redakcije i novinare nezavisnih medija.</p>
    </article>
  </body>
</html>