<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639542/%D8%B1%D8%A7%D9%87%DA%A9%D8%A7%D8%B1-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%A7%D8%AC%D8%B1%D8%A7%DB%8C-%D9%85%D8%B5%D9%88%D8%A8%D8%A7%D8%AA-%D9%85%D8%B9%D9%88%D9%82-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T09:15:00+00:00"/>
    <meta property="og:title" content="راهکار مقابله با آلودگی هوا اجرای مصوبات معوق است"/>
    <meta property="og:description" content="درپی تداوم کاهش کیفیت هوای تهران مدیر عامل شرکت کنترل کیفیت هوای تهران راهکارهای مقابله با آلودگی هوا را اجرای مصوبات و قوانینی بیان کرد که..."/>
  </head>
  <body>
    <article>
      <h1>
        <a href="https://www.bultannews.com/fa/news/639542/%D8%B1%D8%A7%D9%87%DA%A9%D8%A7%D8%B1-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%A7%D8%AC%D8%B1%D8%A7%DB%8C-%D9%85%D8%B5%D9%88%D8%A8%D8%A7%D8%AA-%D9%85%D8%B9%D9%88%D9%82-%D8%A7%D8%B3%D8%AA">راهکار مقابله با آلودگی هوا اجرای مصوبات معوق است</a>
      </h1>
      <h2>درپی تداوم کاهش کیفیت هوای تهران مدیر عامل شرکت کنترل کیفیت هوای تهران راهکارهای مقابله با آلودگی هوا را اجرای مصوبات و قوانینی بیان کرد که...</h2>
      <address><time datetime="2019-11-12T09:15:00+00:00">12 Nov 2019, 09:15</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، کیفیت هوای تهرانی‌ از ابتدای سال تاکنون ۳۳ روز ناسالم برای گروه‌های حساس و یک روز ناسالم برای همه گروه‌ها بود و کاهش کیفیت هوا و افزایش غلظت آلاینده‌ها منجر به تشکیل کمیته اضطرار آلودگی هوا و اتخاذ برخی تصمیمات به عنوان راهکار شد که از جمله آن نیم بها کردن بلیت حمل و نقل عمومی و افزایش قیمت طرح ترافیک است.</p>
      <p>حسین شهیدزاده - مدیرعامل شرکت کنترل کیفیت هوای تهران- ضمن اشاره به راهکارهای موقتی اجرا شده برای کنترل آلودگی هوا، اظهار کرد: انتظار ما این است که با استفاده از راهکارهایی مانند کاهش قیمت حمل و نقل عمومی و افزایش عوارض طرح ترافیک میزان استفاده از خودرو در سطح شهر کاهش پیدا کند چرا که خودروها یکی از منابع مهم تولید آلاینده‌ها در هوا هستند.</p>
      <p>وی با بیان اینکه راهکارهای کمیته اضطرار آلودگی هوا اگر اجرایی و با همراهی مردم توام شود، به طور قطع در شرایط اضطرار نتیجه بخش خواهد بود، گفت: راهکارهای بلندمدت قانونی زیادی برای کاهش آلودگی هوا در تهران وجود دارد که متاسفانه اجرای برخی از آن‌ها به بهانه‌های مختلف تعویق‌ افتاده است. برای مثال براساس ماده ۱۱ آیین‌نامه ماده ۲قانون هوای پاک، موتورسیکلت‌سازان کشور موظف شده بودند که در ازای تولید هر دستگاه موتور بنزینی نسبت به اسقاط یک دستگاه موتوسیکلت فرسوده اقدام کنند که متاسفانه این قانون برای یک سال به تعویق افتاد.</p>
      <p>مدیرعامل شرکت کنترل کیفیت هوای تهران ادامه داد: اگر ما قدمی برای حل مشکل آلودگی هوا به‌صورت بلند مدت در کلان شهرهای کشور برنداریم به نتیجه مثبت نخواهیم رسید.</p>
      <p>شهیدزاده با اشاره به اینکه میزان منوکسیدکربن در هوای پایتخت طی تابستان امسال نسبت به قبل از اجرای طرح ترافیک جدید کاهش پیدا کرده است، تصریح کرد: هر چند که تعداد روزهای آلوده در پایتخت تاکنون نسبت به سال گذشته افزایش پیدا کرده است اما به‌طور کلی مقایسه این دو سال با یکدیگر کار درستی نیست چرا که شرایط اقلیمی سال گذشته از نظر باد و باران کاملا متفاوت با امسال بود.</p>
      <p>به گفته وی ، بهترین روش این است که شاخص متوسط سه سال گذشته را با سال‌های دیگر مقایسه و نتایج آن را بررسی کرد. اگر این کار را انجام دهیم متوجه خواهیم شد که وضعیت کیفیت هوا نسبت به سال‌های گذشته چه تغییری داشته است.</p>
      <p>به گزارش ایسنا، کیفیت هوای تهران از ابتدای سال تاکنون ۲۵ روز پاک، ۱۷۷ روز سالم، ۳۳ روز ناسالم برای گروه‌های حساس و یک روز ناسالم برای همه گروه‌ها بوده است. سال گذشته نیز تهرانی‌ها ۱۳ روز هوای پاک، ۱۹۵ روز هوای سالم و ۲۷ روز هوای نامطلوب تنفس کردند.</p>
    </article>
  </body>
</html>