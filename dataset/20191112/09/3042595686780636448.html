<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/jaffars-kompis---man-kan-ikke-bo-her-lenger/71808524"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T09:33:21+00:00"/>
    <meta property="og:title" content="Jaffars kompis: - Man kan ikke bo her lenger"/>
    <meta property="og:description" content="15-åringen ble drept i Malmö lørdag kveld. Vennene og familie er i sjokk."/>
  </head>
  <body>
    <article>
      <h1>Jaffars kompis: - Man kan ikke bo her lenger</h1>
      <h2>15-åringen ble drept i Malmö lørdag kveld. Vennene og familie er i sjokk.</h2>
      <address><time datetime="2019-11-12T09:33:21+00:00">12 Nov 2019, 09:33</time> by <a rel="author">Trym Mogen</a></address>
      <p>MALMÖ (Dagbladet): «Vila i fred kompis». Bildet er av to tenåringsgutter i svarte jakker som ser barskt mot kamera. Den ene er Jaffar, den 15 år gamle gutten opprinnelig fra Syria som lørdag kveld ble skutt og drept midt i Malmö sentrum.</p>
      <p>Den andre er en av hans beste venner på 17 år. Han får aldri se sin kompis igjen, men bærer med seg bildet av de to som bakgrunnen på mobilen.</p>
      <figure>
        <img src="https://dbstatic.no/71808742.jpg?imageId=71808742&amp;width=1024&amp;height=615"/>
        <figcaption><b>I SORG:</b> - Det er Malmö. Man kan ikke bo her lenger, sier drapsofferet Jaffars 17 år gamle kompis. Han sørger tirsdag over sin drepte venn. Foto: Kristian Ridder-Nielsen / Dagbladet Vis mer</figcaption>
      </figure>
      <h3>- Ingen trygghet</h3>
      <p>Tirsdag morgen møter han Dagbladet ved åstedet, en pizzarestaurant på Möllevångstorget.</p>
      <p>
        <b>- Han kom hit for trygghet, men det fantes ingen trygghet, sier 17-åringen til Dagbladet.</b>
      </p>
      <p>Mange titalls stearinlys er skylt ut av høstregnet utenfor den lille restauranten. Rett bak minnestedet ligger fortsatt glasskår etter den knuste ruta.</p>
      <p>- Han var en av mine beste venner. Han var en veldig snill gutt og hadde ikke store problemer. Problemene hans var bare med venner eller familie. Vanlige problemer, sier kompisen, som ikke vil ha navn og bilde i avisa, blant annet fordi han frykter reaksjoner fra de kriminelle miljøene i Malmö.</p>
      <figure>
        <img src="https://dbstatic.no/71808748.jpg?imageId=71808748&amp;width=1024&amp;height=615"/>
        <figcaption><b>MINNES:</b> Hundrevis av lys er lagt ned for den drepte 15-åringen. Foto: Kristian Ridder-Nielsen Vis mer</figcaption>
      </figure>
      <h3>- Det er ikke sant</h3>
      <p>Politiet tror territoriell kamp om marihuanautsalg kan ha vært motiv for drapet på Jaffar lørdag kveld. En jevngammel kompis av ham ligger fortsatt på sykehus med livstruende skader etter skytingen lørdag. To mistenkte gjerningspersoner skal ha stukket av på sykkel, og ingen er foreløpig pågrepet.</p>
      <p>
        <b>Politiet omtaler de to guttene som kjenninger av politiet. Både guttens far og en nær slektning avviser overfor <a href="https://www.expressen.se/kvallsposten/krim/pojkarnas-liv-innan-skotten-vid-pizzerian-han-var-ett-barn/">Expressen</a> at Jaffar var en del av det kriminelle miljøet i den sørsvenske byen. Det samme gjør kompisen.</b>
      </p>
      <p>- Det var ingenting opp mot politiet. Jeg hører hva politiet sier, men det er ikke sant. De var vanlige ungdommer. Det var skole og henge med venner, sier han til Dagbladet.</p>
      <h3>Flyktet til Sverige</h3>
      <p>- Jeg skjønte ingenting da jeg hørte det. Jeg tenkte: «Nei, det er ikke sant». Det er vanskelig å forstå. Alle tenkte: «Hvorfor? Hva har han gjort?». Selv om han har gjort en stor feil, hvorfor ble han drept? spør kompisen seg.</p>
      <p>Ifølge Expressen vokste Jaffar opp i en palestinsk flyktningleir i Syria før han kom til Sverige som ung tenåring med familien. Kompisen forteller at han selv har bodd i Malmö i tre år, og kom fra Tyrkia.</p>
      <figure>
        <img src="https://dbstatic.no/71808757.jpg?imageId=71808757&amp;width=1024&amp;height=615"/>
        <figcaption><b>OFFENTLIG:</b> Ruta på pizzerian er knust etter skytingen lørdag. Foto: Kristian Ridder-Nielsen / Dagbladet Vis mer</figcaption>
      </figure>
      <p>- Jeg flyttet hit fordi vi hadde det vanskelig i Tyrkia. Nå er Malmö fælt og farlig, sier han til Dagbladet.</p>
      <p>
        <i>- Jaffar var bare 15. Han ble bare 15.</i>
      </p>
      <p>- Han har ikke sett noen ting i verden. Det er vanskelig å tenke på at han ikke lever mer, sier vennen og snufser.</p>
      <figure>
        <img src="https://dbstatic.no/71808850.jpg?imageId=71808850&amp;width=1024&amp;height=615"/>
        <figcaption><b>ÅSTED:</b> Mange har lagt ned lys og blomster på stedet. Foto: Kristian Ridder-Nielsen / Dagbladet Vis mer</figcaption>
      </figure>
      <h3>- Elsket alle</h3>
      <p>Ei jente som hadde tatt turen til minnestedet tirsdag forteller til Dagbladet at hun kjente begge ofrene for lørdagens skyting og har flere felles venner med dem.</p>
      <p>
        <b>- Han var en god person. En som var snill og elsket alle, sier jenta til Dagbladet.</b>
      </p>
      <p>Tre unge menn kommer også til. De forteller at de også kjente til de to ofrene.</p>
      <p>- De havnet i mye problemer. Men de hadde ikke noe annet valg. Det var slik det ble, sier en av guttene til Dagbladet, uten at han ønsker å utdype hvorfor.</p>
      <figure>
        <img src="https://dbstatic.no/71807240.jpg?imageId=71807240&amp;width=1024&amp;height=615"/>
        <figcaption><b>DREPT:</b> 15 år gamle Jaffar ble drept i Malmö lørdag kveld. Foto: Privat Vis mer</figcaption>
      </figure>
      <h3>Dystre tall</h3>
      <p>Området rundt Möllevångstorget er kjent for sitt tidvis åpne rusmarked. Politiet mener også at ei bilbombe som gikk av en drøy kilometer unna drapsåstedet kort tid før lørdag kveld, kan ha vært en avledningsmanøver i forkant av drapet.</p>
      <p>Politiet har nå satt ned en nasjonal innsatsstyrke i Operasjon «Rimfrost» som skal <a href="https://www.google.com/search?q=fikk+begeret+til+%C3%A5+renne+over&amp;oq=fikk+begeret+til+%C3%A5+renne+over&amp;aqs=chrome..69i57j0l3.3736j0j7&amp;sourceid=chrome&amp;ie=UTF-8">slå ned på gjengvolden, drapene og eksplosjonene</a>. Samtidig er statistikkene dystre. Ifølge <a href="https://www.aftonbladet.se/nyheter/a/naljgQ/bara-6-av-38-gangmord-har-klarats-upp-i-malmo">Aftonbladet</a> har det de siste åtte åra vært 38 gjengrelaterte drap i Malmö. Bare seks av dem er oppklart med rettskraftig dom.</p>
      <p>
        <b>Jaffars kompis har liten tro på bedring.</b>
      </p>
      <p>- Det kommer ikke til å endre seg. Det kan ikke bli bedre. Det er Sverige og ingen bryr seg. Politiet gjør ikke nok. Det er politiets jobb å ordne opp. Dette skjedde midt i byen. Det står at de flyktet på sykkel. Hvordan er det mulig? spør han.</p>
      <p>Han vil ikke engang svare på om han tror politiet finner de ansvarlige for skytingen.</p>
      <p>- Det er Malmö. Man kan ikke bo her lenger.</p>
    </article>
  </body>
</html>