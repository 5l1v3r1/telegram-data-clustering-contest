<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639547/%D8%AF%D8%B1-%D9%86%DA%AF%D8%A7%D8%B1%D8%B4-%D9%86%D9%85%D8%A7%DB%8C%D8%B4%D9%86%D8%A7%D9%85%D9%87-%D9%86%D9%88%D8%AC%D9%88%D8%A7%D9%86-%DA%A9%D9%85%E2%80%8C%DA%A9%D8%A7%D8%B1%DB%8C-%D8%AF%D8%A7%D8%B1%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T09:30:00+00:00"/>
    <meta property="og:title" content="در نگارش نمایشنامه نوجوان کم‌کاری داریم"/>
    <meta property="og:description" content="رضا روان از جمله کارگردانان حاضر در مسابقه نوجوان جشنواره بین‌المللی تئاتر کودک و نوجوان همدان معتقد است نمایش‌های کودک و نوجوان نمی‌توانند..."/>
  </head>
  <body>
    <article>
      <h1>
        <a href="https://www.bultannews.com/fa/news/639547/%D8%AF%D8%B1-%D9%86%DA%AF%D8%A7%D8%B1%D8%B4-%D9%86%D9%85%D8%A7%DB%8C%D8%B4%D9%86%D8%A7%D9%85%D9%87-%D9%86%D9%88%D8%AC%D9%88%D8%A7%D9%86-%DA%A9%D9%85%E2%80%8C%DA%A9%D8%A7%D8%B1%DB%8C-%D8%AF%D8%A7%D8%B1%DB%8C%D9%85">در نگارش نمایشنامه نوجوان کم‌کاری داریم</a>
      </h1>
      <h2>رضا روان از جمله کارگردانان حاضر در مسابقه نوجوان جشنواره بین‌المللی تئاتر کودک و نوجوان همدان معتقد است نمایش‌های کودک و نوجوان نمی‌توانند...</h2>
      <address><time datetime="2019-11-12T09:30:00+00:00">12 Nov 2019, 09:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رضا روان کارگردان نمایش «افسانه بایبری» که در بخش مسابقه نوجوان جشنواره بیست و ششم کودک و نوجوان همدان حضور دارد درباره شیوه اجرایی‌ نمایش توضیح داد: «افسانه بایبری» به صورت زنده و عروسکی اجرا می‌شود و ۱۵ بازیگر در کنار ۲۶ عروسک از جمله ۲ عروسک اژدها و دلقک روی صحنه حضور دارند. عروسک‌های‌مان نیز اسفنجی‌ بوده و روی پای بازیگر قرار دارند و در واقع بونراکوی کوچک هستند.</p>
      <p>وی درباره داستان نمایش گفت: این نمایش درباره شهری به نام بایبری است هر ساله شاهد برگزاری یک جشن و اعطای جایزه به قهرمان برگزیده است. بایبری تسخیرشده الیورشاه است که تمام شهر را با کتاب «نادانی»‌ اش نادان کرده است. گروهی شعبده‌باز با یک کودک وارد شهر می‌شوند و اتفاقاتی رخ می‌دهد.</p>
      <p>روان که سال گذشته در بیست و پنجمین جشنواره بین‌المللی تئاتر کودک و نوجوان همدان با نمایش «من و مادربزرگه» حضور داشت درباره دشواری‌های روی صحنه بردن نمایشی برای نوجوانان با توجه به دسترسی آن‌ها به انواع گونه‌های تکنولوژی و تغییر نحوه تفکر و دغدغه‌هایشان بیان کرد: متاسفانه متون مخصوص کودکان و نوجوانان ما در یکدیگر ادغام شده است و در حوزه متن هیچ تفکیکی میان کودک و نوجوان وجود ندارد و اگر هم دارد، بسیار اندک است. نوجوانان و حتی کودکان ما، امروزه کاملاً متفاوت با نوجوانان و کودکان دیروز هستند و در نتیجه بخش عمده‌ای از آن‌ها به تئاترهایی که ما گمان می‌کنیم ویژه رده سنی آن‌هاست به چشم سرگرمی‌ پیش‌ پاافتاده نگاه می‌کنند و نه به‌عنوان امری جدی که می‌تواند در قالب سرگرمی منجر به آموختن شود. متاسفانه ما در حوزه متون ویژه نوجوانان کم‌کاری کرده‌ایم.</p>
      <p>این عضو گروه تئاتر «فریاد» در پایان درباره دشواری‌های روی صحنه بردن نمایش‌های کودک و نوجوان در شهرستان تصریح کرد: من پیش‌تر در جلسه‌ای هم که با حضور شهرام کرمی مدیرکل هنرهای نمایشی در همدان برگزار شد این نکته را عنوان کردم که متاسفانه کارهای کودک و نوجوان خارج از تهران، نمی‌توانند با آثار تولید شده در تهران رقابت کنند. درست است که بخشی از اهالی تئاتر کودک و نوجوانِ ساکن تهران نیز از استان‌هایی دیگر به این شهر مهاجرت کرده‌اند اما در هر صورت امکاناتی که در تهران موجود است در سایر استان‌ها و شهرها نیست. درست است که همدان پایلوت تئاتر کودک و نوجوان است و به‌واسطه برگزاری جشنواره فرهنگ تماشای تئاتر کودک و نوجوان در میان خانواده‌ها رشد بسیار یافته است اما مشکلات همچنان پابرجاست و جای پرداخت بیشتر دارد.</p>
      <p>این اثر نمایشی عصر دیروز دوشنبه ۲۰ آبان ماه در ۲ نوبت ۱۵ و ۱۷:۳۰ در تالار اصلی مجتمع بوعلی شهر همدان روی صحنه رفت.</p>
      <p>بیست و ششمین جشنواره بین‌المللی تئاتر کودک و نوجوان همدان از ۱۶ تا ۲۱ آبان به دبیری مجید قناد در همدان برگزار می‌شود.</p>
    </article>
  </body>
</html>