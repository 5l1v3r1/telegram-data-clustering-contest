<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/erdogan-washington-ziyareti-oncesi-konustu-ne-abd-ne-rusya-suriye-deki-teroristleri-temizl"/>
    <meta property="og:site_name" content="euronews"/>
    <meta property="article:published_time" content="2019-11-12T09:54:39+00:00"/>
    <meta property="og:title" content="Erdoğan: Ne ABD ne Rusya Suriye'deki teröristleri temizleyebildi"/>
    <meta property="og:description" content="Cumhurbaşkanı Recep Tayyip Erdoğan, Washington ziyareti öncesi Suriye'deki gelişmelerle ilgili Ankara Esenboğa Havalimanı'nda önemli açıklamalarda bulundu."/>
  </head>
  <body>
    <article>
      <h1>Erdoğan: Ne ABD ne Rusya Suriye'deki teröristleri temizleyebildi</h1>
      <address><time datetime="2019-11-12T09:54:39+00:00">12 Nov 2019, 09:54</time> by <a rel="author">Kerem Congar</a></address>
      <p>Cumhurbaşkanı Recep Tayyip Erdoğan, Washington ziyareti öncesi Suriye'deki gelişmelerle ilgili Ankara Esenboğa Havalimanı'nda açıklamalarda bulundu.</p>
      <p>Erdoğan, Suriye'nin kuzeyindeki YPG güçlerini işaret ederek "Teröristlerin çekildiğini söylemek mümkün değil. Teröristleri ne Rusya ne de ABD temizleyebildi. Bunları Trump ile dönünce de Vladimir Putin ile telefon görüşmesiyle değerlendireceğiz." dedi.</p>
      <p>YPG komutanı <a href="https://tr.euronews.com/2019/10/31/mazlum-kobani-bagdadi-yi-yakalatan-casusun-motivasyonu-intikam-duygusuydu">Ferhat Abdi Şahin</a>'in (Mazlum Kobani) "bir terörist olduğunu, böyle bir teröristle görüşmelerinin yanlış olduğunu belgeleriyle ifade edeceklerini" dile getiren Erdoğan, "Terörle mücadele öncelikli konumuzu oluşturmaktadır. Her iki ülkenin güvenliğini ilgilendiren konularda yeni bir dönemi başlatmak istiyoruz." diye konuştu.</p>
      <h3>"Kıbrıs'taki gelişmelerle ilgili gözdağı vermeye kalkmayın"</h3>
      <p><a href="https://tr.euronews.com/2019/11/11/turkiye-den-ab-ye-sondaj-yaptirimi-tepkisi-tehditlere-boyun-egmeyecegiz">Kıbrıs meselesi</a> konusunda da Avrupa Birliği (AB) ülkelerine seslenen Erdoğan, "Türkiye'ye Kıbrıs'taki gelişmelerle ilgili gözdağı vermeye kalkmayın. Biz bunları da pek takmayız, yolumuza devam ederiz. Bu kadar IŞİD'liyi cezaevinde bulunduran, <a href="https://tr.euronews.com/2019/11/11/besar-esad-2021-suriye-secimlerine-isteyen-herkes-aday-olabilir">Suriye</a> tarafında kontrol altında tutan Türkiye'ye karşı tavrınızı gözden geçirin. AB; Türkiye sizin bugüne kadar tanıdığınız ülkelerden değil. Şu anda müzakere masasında olan bir ülke. Bu masada olmak da bizi bağlamaz" ifadelerini kullandı.</p>
      <p>Erdoğan, IŞİD'lilerin ülkelerine iadesine ilişkin, "Biz bunları göndermeye devam edeceğiz. Almışlar almamışlar, bunlar bizi pek de ilgilendirmiyor." diye konuştu.</p>
      <p>Cumhurbaşkanı Erdoğan, Suriye'de güvenli bölge konusunda, Amerika, Rusya ile bugüne kadar yürüttükleri samimi çalışmayı bundan sonra da kararlı şekilde yürütmek istediklerini ifade ederek "NATO ülkeleri de bu sürece artık eğilmeli. 3-4 Aralık'ta İngiltere'deki Liderler Zirvesi'nde bunları tepeden tırnağa gündeme getireceğiz." dedi.</p>
      <ul>
        <li>
          <b>
            <a href="https://tr.euronews.com/2019/11/11/isid-uyeligi-iddiasiyla-sinir-disi-edilen-kisi-turkiye-ile-yunanistan-arasinda-kaldi-video">IŞİD üyeliği iddiasıyla sınır dışı edilen kişi Türkiye ile Yunanistan arasında kaldı</a>
          </b>
        </li>
        <li>
          <b>
            <a href="https://tr.euronews.com/2019/11/11/nato-nun-beyin-olumu-tartismas-abd-ve-turkiye-iliskileri-mi-tetikledi">NATO'nun 'beyin ölümü tartışması': ABD ve Türkiye ilişkileri mi tetikledi?</a>
          </b>
        </li>
        <li>
          <a href="https://tr.euronews.com/2019/11/10/tel-abyad-da-bombal-sald-r-en-az-8-olu-30-yarali">
            <b>Tel Abyad'da bombalı saldırı: En az 8 ölü, 30 yaralı</b>
          </a>
        </li>
      </ul>
    </article>
  </body>
</html>