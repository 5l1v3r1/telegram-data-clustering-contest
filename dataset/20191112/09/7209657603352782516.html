<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/cronaca/gratta-e-vinci-1.4881693"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-12T09:34:18+00:00"/>
    <meta property="og:title" content="Gratta e vinci, teneva per sé i biglietti vincenti e vendeva quelli 'sfortunati'"/>
    <meta property="og:description" content="Brescello, denunciato un barista di 25 anni e sequestrati 52 tagliandi"/>
  </head>
  <body>
    <article>
      <h1>Gratta e vinci, teneva per sé i biglietti vincenti e vendeva quelli 'sfortunati'</h1>
      <h2>Brescello, denunciato un barista di 25 anni e sequestrati 52 tagliandi</h2>
      <address><time datetime="2019-11-12T09:34:18+00:00">12 Nov 2019, 09:34</time> by <a rel="author">il Resto del Carlino</a></address>
      <p>Brescello (Reggio Emilia), 12 novembre 2019 – Riusciva a capire, attraverso la '<b>grattata'</b> nel punto in cui il codice consente di capire se il biglietto <b>è vincente o meno</b>, se il '<b>Gratta e vinci'</b> era fortunato oppure se non valeva nulla. Teneva <b>per sé quelli vincenti</b> e metteva in vendita ai clienti quelli che invece non avrebbe fatto vincere nulla. L’uomo, <b>un barista</b> con attività nella Bassa Reggiana, è stato denunciato dai <b>carabinieri di Brescello</b>, per il reato di<b> frode in commercio </b>oltre che di truffa. Si tratta di un mantovano di 25 anni.</p>
      <p>Ad attivare i carabinieri di Brescello sono stati alcuni clienti che dopo aver acquistato dei tagliandi della lotteria “Gratta e Vinci” hanno notato <b>il codice a barre leggermente grattato.</b> Hanno chiesto spiegazioni al barista che, scusandosi per l’inconveniente, ha <b>risarcito i clienti </b>del costo del tagliando. Ma il sospetto è stato comunque segnalato alle forze dell’ordine, che hanno eseguito un controllo, trovando 52 biglietti “Gratta e Vinci” con il <b>codice a barre grattato</b>, sottoposti a sequestro.</p>
      <p>Gli accertamenti eseguiti preso il competente Monopolio consentivano di accertare che i biglietti erano stati validati in date antecedenti il giorno del sequestro e pertanto non potevano essere messi in vendita. Inoltre veniva verificato che nel recente passato presso lo stesso esercizio si erano verificate una serie di vincite<b> riscosse dallo stesso barista</b>. Sono in corso ulteriori accertamenti per stabilire ammontare complessivo degli introiti percepiti indebitamente dal barista.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>