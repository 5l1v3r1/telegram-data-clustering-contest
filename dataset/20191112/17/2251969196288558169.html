<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/12/lube-in-veneto-a-caccia-della-sesta/1324115/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-12T17:05:55+00:00"/>
    <meta property="og:title" content="Lube in Veneto a caccia della sesta"/>
    <meta property="og:description" content="VOLLEY - I biancorossi in campo domani alle 20,30 all'Agsm Forum di Verona per proseguire la striscia positiva in campionato. Anzani: «E' una partita molto difficile, vogliamo migliorarci ancora»"/>
  </head>
  <body>
    <article>
      <h1>Lube in Veneto a caccia della sesta</h1>
      <h2>VOLLEY - I biancorossi in campo domani alle 20,30 all'Agsm Forum di Verona per proseguire la striscia positiva in campionato. Anzani: «E' una partita molto difficile, vogliamo migliorarci ancora»</h2>
      <address><time datetime="2019-11-12T17:05:55+00:00">12 Nov 2019, 17:05</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F12%2Flube-in-veneto-a-caccia-della-sesta%2F1324115%2F">Condividi29</a><a href="https://twitter.com/intent/tweet?text=Lube+in+Veneto+a+caccia+della+sesta&amp;url=https%3A%2F%2Fwww.cronachemaceratesi.it%2F2019%2F11%2F12%2Flube-in-veneto-a-caccia-della-sesta%2F1324115%2F">Tweet</a>Email29 Condivisioni</p>
      <p> </p>
      <p> </p>
      <p>
        <b>Secondo match stagionale lontano dall’Eurosuole Forum per la Lube che domani (ore 20,30, diretta Eleven Sports) giocherà all’Agsm Forum di Verona per la quinta giornata di andata di SuperLega. I biancorossi, a punteggio pieno con 5 vittorie all’attivo, affrontano la Calzedonia dell’ex Cester a caccia della sesta, su un campo sempre difficile e insidioso e contro un avversario che è reduce da un’ottima prestazione, conquistando un punto nella sfida di Trento, e che ha finora vinto le due gare casalinghe fin qui disputate (con Sora e Piacenza). Dopo l’allenamento tenuto a Civitanova stamattina, Juantorena e compagni sono partiti nel pomeriggio alla volta del Veneto (arbitri del match Roberto Boris di Pavia e Alessandro Cerra di Bologna).</b>
      </p>
      <p><b>Alla scoperta dell’avversario Calzedonia Verona- </b>Il mercato estivo veronese è stato caratterizzato in particolare dall’arrivo in panchina di Radostin Stoytchev che si trova alla guida di una formazione in buona parte confermata rispetto a quella vista in campo nella scorsa stagione. Diagonale palleggiatore-opposto ancora affidata a Luca Spirito e al francese Stephen Boyer, al centro la coppia Birarelli-Solè (con l’alternativa Cester, il grande ex di turno), in banda invece due nuovi arrivi: il bulgaro Asparuhov e lo statunitense Muagututia, arrivato in corsa dopo l’infortunio di Jaeschke. Il libero è Federico Bonami.</p>
      <figure>
        <img src="https://cdn.cronachemaceratesi.it/wp-content/uploads/2017/03/Cester_Foto-LB-400x267.jpg"/>
        <figcaption>Enrico Cester, ex della gara</figcaption>
      </figure>
      <p><b>Parla Simone Anzani (centrale Cucine Lube Civitanova)- «</b>Scenderemo in campo a Verona, città che conosco molto bene e che mi ha praticamente adottato, consapevoli che ci attende una partita molto difficile, basta vedere l’ultima prestazione della Calzedonia contro Trento per rendersene conto; è una squadra che ringhia su ogni pallone. Noi ovviamente non vogliamo demordere ma continuare a vincere, e sono sicuro che affronteremo la gara nel migliore dei modi. Dall’ultima bella prestazione con Perugia dobbiamo prendere quanto di buono fatto vedere ma anche analizzare gli aspetti non andati bene per migliorarci ancora».</p>
      <p><b>Parla Enrico Cester (centrale Calzedonia Verona)- «</b>La partita con Trento ci ha detto che se vogliamo possiamo mettere in difficoltà ogni avversario. Dopo due set giocati un po’ col freno tirato, siamo finalmente usciti, riuscendo a superare la tensione e a rispondere colpo su colpo. La Lube? Inutile dire che sarà dura. Dovremo avere un approccio combattivo fin da subito per poterci giocare al massimo le nostre possibilità. Rispetto alle partite con Perugia e Trento avremo il fattore campo dalla nostra e questo ci aiuterà sicuramente. Osservati speciali? Senza dubbio Juantorena e Leal. In particolare Osmany: mi ha davvero impressionato il suo inizio di campionato. Che partita sarà per me? Quando giochi per diversi anni in una squadra, chiaramente stringi dei legami che vanno oltre il lavoro e la competizione. Sarà emozionante ritrovare tanti amici e, perché no, provare a fare loro lo sgambetto».</p>
      <p><b>Biancorossi in netto vantaggio dopo 35 sfide- </b>Con il match di giovedì si arriverà alla sfida numero 36 della storia delle due formazioni, con un bilancio nettamente a favore dei biancorossi: 31 successi Lube, 4 Verona. Nella scorsa stagione le due squadre si sono incontrate anche in occasione di Quarti di finale Playoff (vittoria Civitanova in 2 gare).</p>
      <p><b>Tre gli ex di turno- </b>Enrico Cester a Civitanova dal 2015 al 2019, Simone Anzani a Verona dal 2013 al 2017, Jiri Kovar a Verona nel 2009-2010.</p>
    </article>
  </body>
</html>