<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425627/apallaxthhke-twn-kathgoriwn-gia-ypexairesh-64xronos-rodiths"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T17:15:02+00:00"/>
    <meta property="og:title" content="Απαλλάχθηκε των κατηγοριών για υπεξαίρεση 64χρονος Ροδίτης"/>
    <meta property="og:description" content="Απαλλάχθηκε χθες από το Πενταμελές Εφετείο Δωδεκανήσου 64χρονος ο οποίος κατηγορούνταν για υπεξαίρεση αντικειμένου ιδιαίτερα μεγάλης αξίας."/>
  </head>
  <body>
    <article>
      <h1>Απαλλάχθηκε των κατηγοριών για υπεξαίρεση 64χρονος Ροδίτης</h1>
      <h2>Παύθηκε οριστικά η δίωξη σε βάρος του</h2>
      <address>
        <time datetime="2019-11-12T17:15:02+00:00">12 Nov 2019, 17:15</time>
      </address>
      <p>
        <b>Απαλλάχθηκε χθες από το Πενταμελές Εφετείο Δωδεκανήσου 64χρονος ο οποίος κατηγορούνταν για υπεξαίρεση αντικειμένου ιδιαίτερα μεγάλης αξίας.</b>
      </p>
      <p>Συγκεκριμένα, το δικαστήριο κάνοντας δεκτούς τους αυτοτελείς ισχυρισμούς του συνηγόρου υπεράσπισης κ. Στέλιου Αλεξανδρή έπαυσε εφ’ όρου την ποινική δίωξη σε βάρος του 64χρονου.</p>
      <p>Σημειώνεται πως η υπόθεση δικάστηκε σε δεύτερο βαθμό καθώς τον Ιούνιο του 2014, ο 64χρονος είχε κριθεί ένοχος από το Τριμελές Εφετείο επί Κακουργημάτων Δωδεκανήσου και είχε καταδικαστεί σε κάθειρξη 8 ετών με την έφεση να έχει αναστέλλουσα δύναμη.</p>
      <p>Η υπόθεση παραπέμφθηκε στη δικαιοσύνη με βούλευμα του Συμβουλίου Πλημμελειοδικών Ρόδου, σύμφωνα με το οποίο ο 64χρονος κατηγορούνταν ότι ιδιοποιήθηκε παράνομα ξένο ολικά ή εν μέρει κινητό πράγμα, το οποίο του το είχαν εμπιστευθεί λόγω της ιδιότητάς του ως εντολοδόχου και ήταν ιδιαίτερα μεγάλης αξίας.</p>
      <p>Πιο συγκεκριμένα, στη Ρόδο και κατά το χρονικό διάστημα από 1-11-2006 έως και στις 30-06- 2008 ο 64χρονος με την ιδιότητα ως πράκτορας ασφαλίσεων σε εταιρεία, φέρονταν να ιδιοποιήθηκε παράνομα το συνολικό χρηματικό ποσό των 37.230,04 ευρώ, το οποίο του κατέβαλαν τμηματικά ως ασφάλιστρα οι διάφοροι ασφαλισμένοι στην εταιρεία προκειμένου να τα αποδώσει σε αυτή, όμως ο κατηγορούμενος κατηγορούνταν ότι ουδέποτε τα απέδωσε ως είχε υποχρέωση ως πράκτορας, αλλά ιδιοποιήθηκε αυτά, η δε αξία του αντικειμένου της υπεξαίρεσης ανέρχεται στο συνολικό ποσό των 36.330 ευρώ το οποίο συνιστά μεγάλη αξία.</p>
    </article>
  </body>
</html>