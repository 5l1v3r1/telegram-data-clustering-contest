<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741219"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T17:15:00+00:00"/>
    <meta property="og:title" content="หย่อนสมรรถภาพฯ ในภาวะฮอร์โมนเพศชายบกพร่อง(5)"/>
    <meta property="og:description" content="โรคหย่อนสมรรถภาพทางเพศ การหลั่งน้ำอสุจิเร็วหรือล่าช้ากว่าปกติ บทบาททางเพศชายขึ้นอยู่กับหลายปัจจัย รวมถึงระดับฮอร์โมน การออกกำลังกายทั่วไป รวมถึงสถานะปัจจุบันของความสัมพันธ์ของทั้งคู่"/>
  </head>
  <body>
    <article>
      <h1>หย่อนสมรรถภาพฯ ในภาวะฮอร์โมนเพศชายบกพร่อง(5)</h1>
      <address>
        <time datetime="2019-11-12T17:15:00+00:00">12 Nov 2019, 17:15</time>
      </address>
      <p>
        <b>โรคหย่อนสมรรถภาพทางเพศ การหลั่งน้ำอสุจิเร็วหรือล่าช้ากว่าปกติ บทบาททางเพศชายขึ้นอยู่กับหลายปัจจัย รวมถึงระดับฮอร์โมน การออกกำลังกายทั่วไป รวมถึงสถานะปัจจุบันของความสัมพันธ์ของทั้งคู่</b>
      </p>
      <p><b>อาการทางคลินิก </b>ความผิดปกติทางเพศเป็นคำที่กว้างซึ่งรวมถึงอาการหลายอย่างรวมถึงโรคหย่อนสมรรถภาพทางเพศ การหลั่งน้ำอสุจิเร็วหรือล่าช้ากว่าปกติ และความใคร่หรือความต้องการทางเพศลดลง บทบาททางเพศชายขึ้นอยู่กับหลายปัจจัย รวมถึงระดับฮอร์โมน การออกกำลังกายทั่วไป ความต้องการทางเพศ องค์ประกอบทางจิตวิทยา และรวมถึงสถานะปัจจุบันของความสัมพันธ์ของทั้งคู่<br/><br/>การศึกษาอื่น ๆ จำนวนมากแสดงให้เห็นว่าความถี่ของการมีเพศสัมพันธ์จะลดลงตามอายุ เมื่อพิจารณาถึงลักษณะทางธรรมชาติที่ซับซ้อนของความผิดปกติทางเพศ พบว่าเป็นการยากที่จะแยกออกว่าสิ่งผิดปกติเหล่านี้เป็นผลทางสรีรวิทยา จิตวิทยาหรือพยาธิสภาพของการแก่ชรา ยิ่งกว่านั้นถ้าเราจะสมมุติว่าสิ่งเหล่านี้เป็นพยาธิวิทยา มีโรคประจำตัวหลายโรค และรวมถึงยาเสพติด อาจเป็นจากการศึกษาจำนวนหนึ่งได้แสดงให้เห็นถึงความสัมพันธ์ระหว่างโรคหย่อนสมรรถภาพทางเพศและภาวะความบกพร่องของฮอร์โมนเพศของผู้ชาย<br/><br/>มีข้อสรุปเป็นหลักฐานแสดงความสัมพันธ์ระหว่างภาวะฮอร์โมนเพศชายบกพร่องและโรคหย่อนสมรรถภาพทางเพศ จากหลายงานวิจัยของการทบทวนอย่างเป็นระบบและการวิเคราะห์อภิมานของการทดลองแบบสุ่มตัวอย่าง 1.) ในภาวะฮอร์โมนเพศชายบกพร่อง การรักษาด้วยการให้ฮอร์โมนเพศชายทดแทนทำให้เกิดผลกระทบต่อความต้องการทางเพศอย่างมาก 2.) ในผู้ชายซึ่งมีระดับฮอร์โมนเทสโทสเตอโรนต่ำกว่า 12 นาโนโมลต่อลิตร การให้ฮอร์โมนเทสโทสเตอโรนทดแทนสามารถช่วยเพิ่มจำนวนครั้งของการแข็งตัวขององคชาตช่วงกลางคืน ความคิดและแรงจูงใจทางเพศ จำนวนครั้งของการมีเพศสัมพันธ์ที่ประสบความสำเร็จ คะแนนของสมรรถภาพทางเพศและความพึงพอใจโดยรวมทางเพศ อย่างไรก็ตาม การวิเคราะห์แบบการถดถอยพบว่าการให้ฮอร์โมนเพศชายทดแทนมีผลต่อการแข็งตัวขององคชาตและสัมพันธ์กับระดับพื้นฐานของฮอร์โมนเพศชาย แต่ไม่มีผลต่อความต้องการทางเพศ<br/><br/>3.) การแข็งตัวขององคชาตตอบสนองต่อการรักษาด้วยฮอร์โมนเพศชายร้อยละ 65.4 เมื่อเปรียบเทียบกับกลุ่มควบคุมร้อยละ16.7 และ 4.)มีงานวิจัยอื่น ๆ ซึ่งมีข้อมูลที่ไม่สอดคล้องกัน<br/>คือผลการวิจัยส่วนใหญ่แสดงว่าการรักษาให้ฮอร์ โมนเพศชายทดแทนไม่มีผลแตกต่างจากกลุ่มควบคุมในเรื่องโรคหย่อนสมรรถภาพทางเพศ<br/><br/>อย่างไรก็ตาม การศึกษาข้างต้นมีข้อจำกัดหลายประการ มีการศึกษาหนึ่งแสดงให้เห็นว่าการให้ฮอร์โมนเพศชายทดแทนช่วยเพิ่มความต้องการทางเพศของผู้ชายที่มีภาวะฮอร์โมนเพศชายบกพร่อง แต่ไม่มีผลต่อการแข็งตัวของอวัยวะเพศหรือความพึงพอใจทางเพศโดยรวม มีการตั้งข้อสังเกตความแตกต่างที่สำคัญในขนาดผลและความเสี่ยงของการมีอคติในการรายงาน.<br/>......................................................<br/>ศ.น.ท.ดร.นพ.สมพล เพอ่มพงศ์โกศล</p>
    </article>
  </body>
</html>