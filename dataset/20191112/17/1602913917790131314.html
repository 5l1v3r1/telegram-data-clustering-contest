<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ana-birchall-fostul-ministru-al-justitiei-a-fost-exclusa-din-psd-18574202"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T17:28:49+00:00"/>
    <meta property="og:title" content="Ana Birchall, fostul ministru al Justiţiei, a fost exclusă din PSD"/>
    <meta property="og:description" content="Membrii CEx al PSD au decis, marţi seară, să o excludă pe Ana Birchall, fost ministru al Justiţiei, au declarat surse social-democrate pentru MEDIAFAX. Liderul PSD Bihor, Ioan Mang, afirmase că Birchall ”a făcut suficient de mult rău prin atitudinile pe care le-a avut faţă de deciziile partidului”."/>
  </head>
  <body>
    <article>
      <h1>Ana Birchall, fostul ministru al Justiţiei, a fost exclusă din PSD</h1>
      <address><time datetime="2019-11-12T17:28:49+00:00">12 Nov 2019, 17:28</time> by <a rel="author">Alexandru Costea, Mediafax</a></address>
      <p>Membrii CEx al PSD au decis, marţi seară, să o excludă pe Ana Birchall, fost ministru al Justiţiei, au declarat surse social-democrate pentru MEDIAFAX. Liderul PSD Bihor, Ioan Mang, afirmase că Birchall ”a făcut suficient de mult rău prin atitudinile pe care le-a avut faţă de deciziile partidului”.</p>
      <p>Propunerea de excludere a Anei Birchall a fost făcută de deputatul Cătălin Rădulescu înaintea pauzei şedinţei CExN, au precizat pentru MEDIAFAX surse din conducerea PSD. Decizia a fost luată cu majoritate de voturi, doar opt lideri PSD votând ”împotrivă”.</p>
      <p>Anterior şedinţei CEx, preşedintele PSD Bihor Ioan Mang, a declarat că unii membri din organizaţie cer excluderea fostului ministru al Justiţiei Ana Birchall pentru că nu a respectat priorităţile guvernării PSD.</p>
      <p>"Mi-au cerut mai mulţi colegi să discutăm despre doamna Birchall. A făcut suficient de mult rău prin atitudinile pe care le-a avut faţă de deciziile partidului. (...) Dacă oameni din Bihor, din organizaţia mea, mi-au cerut pe WhatsApp să luăm atitudine, să o dăm afară, înseamnă că au ei motivele lor", a afirmat Ioan Mang, marţi, înaintea CEx al PSD.</p>
      <p>Mang a precizat că "toată lumea" îşi doreşte păstrarea Secţiei de Investigaţie a Infracţiunilor din Justiţie, în ciuda faptului că Ana Birchall a dorit desfiinţarea acesteia.</p>
      <p>"Toată lumea doreşte păstrarea Secţiei speciale. Nu numai PSD, şi UDMR, şi magistraţii. E un lucru firesc. Nu cred că există nimeni deasupra legilor", a explicat liderul PSD Bihor.</p>
      <p>Ioan Mang este sigur că Ana Birchall a primit o listă de priorităţi, un "to do list" în acest sens din afara Guvernului Dăncilă: "Nu am dovezi dar sunt sigur".</p>
    </article>
  </body>
</html>