<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621204/%D8%A7%D8%B7%D9%84%D8%A7%D8%B9%DB%8C%D9%87-%D8%B4%D9%85%D8%A7%D8%B1%D9%87-%DB%B2-%D8%B3%D8%AA%D8%A7%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%DA%A9%D8%B4%D9%88%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T17:40:00+00:00"/>
    <meta property="og:title" content="اطلاعیه شماره ۲ ستاد انتخابات کشور"/>
    <meta property="og:description" content="طبق اطلاعیه شماره ۲ ستاد انتخابات کشور، ثبت‌نام از داوطلبان نمایندگی یازدهمین دوره مجلس شورای اسلامی از روز یکشنبه ۱۰ آذر ۹۸ تا پایان وقت اداری روز شنبه ۱۶ آذر ۹۸ جمعاً به مدت ۷ روز انجام می‌شود."/>
  </head>
  <body>
    <article>
      <h1>اطلاعیه شماره ۲ ستاد انتخابات کشور</h1>
      <address>
        <time datetime="2019-11-12T17:40:00+00:00">12 Nov 2019, 17:40</time>
      </address>
      <p>
        <i>طبق اطلاعیه شماره ۲ ستاد انتخابات کشور، ثبت‌نام از داوطلبان نمایندگی یازدهمین دوره مجلس شورای اسلامی از روز یکشنبه ۱۰ آذر ۹۸ تا پایان وقت اداری روز شنبه ۱۶ آذر ۹۸ جمعاً به مدت ۷ روز انجام می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>طبق اطلاعیه شماره ۲ ستاد انتخابات کشور، ثبت‌نام از داوطلبان نمایندگی یازدهمین دوره­ مجلس شورای اسلامی از روز یکشنبه ۱۰ آذر ۹۸ تا پایان وقت اداری روز شنبه ۱۶ آذر ۹۸ جمعاً به مدت ۷ روز انجام می‌شود</p>
      <p>در متن کامل اطلاعیه شماره ۲ ستاد انتخابات کشور آمده است به آگاهی مردم شریف ایران اسلامی می ­رساند انتخابات سراسری یازدهمین دوره­‌ی مجلس شورای اسلامی در روز جمعه مورخ ۲-۱۲-۹۸ برگزار خواهد شد.</p>
      <figure>
        <img src="https://aftabnews.ir/files/fa/news/1398/8/21/358499_134.jpg"/>
      </figure>
      <p>در اجرای ماده­‌ی ۴۵ قانون انتخابات مجلس شورای اسلامی و ماده­‌ی ۲۱ آئین­ نامه­‌ی اجرایی آن، ثبت نام از داوطلبان نمایندگی یازدهمین دوره مجلس شورای اسلامی از روز یکشنبه مورخ ۱۰- ۹- ۱۳۹۸ تا پایان وقت اداری روز شنبه مورخ ۱۶-۹- ۱۳۹۸ جمعاً به مدت ۷ روز به عمل خواهد آمد؛ لذا داوطبان می­ توانند به منظور اعلام داوطلبی خود در مهلت تعیین شده با همراه داشتن مدارک زیر به وزارت کشور، فرمانداری­‌های مراکز حوزه­‌های انتخابیه، سفارتخانه­ ها، کنسولگری­‌ها یا نمایندگی ­های سیاسی جمهوری اسلامی ایران در خارج از کشور مراجعه و اقدام به تکمیل فرم ثبت نام کنند.</p>
      <p>اصل کارت ملی و یک نسخه تصویر آن.</p>
      <p>اصل شناسنامه عکس‌­دار و یک نسخه تصویر کلیه صفحات آن.</p>
      <p>یک قطعه عکس ۴*۳ جدید.</p>
      <p>اصل و یک نسخه تصویر آخرین مدرک تحصیلی معتبر (حداقل کارشناسی ارشد و یا معادل آن)</p>
      <p>اصل و تصویر گواهی رسمی مبنی بر قبول استعفاء و عدم اشتغال در پست و مقام و مشاغل مشمول استعفای موضوع ماده ۲۹ قانون انتخابات مجلس شورای اسلامی.</p>
      <p>اصل و یک نسخه تصویر کارت پایان خدمت وظیفه عمومی یا کارت معافیت دائمی و یا مدرکی معتبر دال بر روشن بودن وضعیت مشمولین خدمت وظیفه عمومی.</p>
      <p>همچنین به استناد ماده­‌ی ۲۸ قانون انتخابات مجلس شورای اسلامی و تبصره­‌های ذیل آن، انتخاب­ شوندگان هنگام ثبت نام باید دارای شرایط زیر باشند:</p>
      <p>اعتقاد و التزام عملی به اسلام.</p>
      <p>التزام عملی به نظام مقدس جمهوری اسلامی ایران.</p>
      <p>تابعیت کشور جمهوری اسلامی ایران.</p>
      <p>ابراز وفاداری به قانون اساسی و اصل مترقی ولایت مطلقه فقیه.</p>
      <p>داشتن مدرک تحصیلی کارشناسی ارشد یا معادل آن.</p>
      <p>نداشتن سوء شهرت در حوزه‌ی انتخابیه.</p>
      <p>سلامت جسمی در حد برخورداری از نعمت بینایی، شنوایی و گویایی.</p>
      <p>حداقل سن سی (۳۰) سال تمام و حداکثر هفتاد و پنج (۷۵) سال تمام.</p>
      <p>الف: داوطلبان نمایندگی اقلیت­های دینی مصرّح در قانون اساسی از التزام عملی به اسلام، مذکور در بند (۱) مستثنی بوده و باید در دین خود ثابت­ العقیده باشند.</p>
      <p>ب: هر دوره­‌ی نمایندگی مجلس شورای اسلامی معادل یک مقطع تحصیلی فقط برای شرکت در انتخابات محسوب می­‌شود.</p>
      <p>ج: ملاک محاسبه­‌ی سن اشخاص برای ثبت نام در انتخابات، بر اساس تاریخ تولد اولیه‌ی ثبت شده در شناسنامه ­ی رسمی است و تغییرات بعدی توسط دستگاه­‌های ذیربط به استثنای محاکم قضائی ملاک عمل نخواهد بود.</p>
      <p>د: طبق ماده­‌ی (۱۸) قانون تسهیلات استخدامی جانبازان مصوب ۳۱-۳-۷۴ و تبصره­ی ماده ­ی (۲۱) قانون حمایت از آزادگان مصوب ۱۳-۹-۶۸ و بند «الف» ماده­‌ی (۴۴) قانون برنامه پنجم و جزء (۶) بند «ث» ماده­‌ی (۸۸) قانون برنامه­‌ی ششم، کلیه­‌ی جانبازان، آزادگان، فرزندان شهدا و رزمندگانی که حداقل شش ماه سابقه ­ی حضور در جبهه دارند از یک مقطع تحصیلی بالاتر برخوردار می­ گردند.</p>
      <p>بر اساس قانون تفسیر ماده­‌ی (۲۸) قانون انتخابات مجلس شورای اسلامی مصوب ۹-۵-۱۳۹۰، مدرک معادل تحصیلی در هر مقطع تحصیلی، مدرکی است که واجد ارزش استخدامی باشد.</p>
    </article>
  </body>
</html>