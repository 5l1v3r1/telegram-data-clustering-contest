<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/12/fontos-valtoztatasok-jonnek-a-forma-1-ben"/>
    <meta property="og:site_name" content="infostart"/>
    <meta property="article:published_time" content="2019-11-12T17:31:06+00:00"/>
    <meta property="og:title" content="Fontos változtatások jönnek a Forma-1-ben"/>
    <meta property="og:description" content="Elkészítették a Forma-1 történetének első fenntarthatósági tervét, amely számos intézkedés mellett azt a célt tűzte ki, hogy a sportág 2030-ig nullára csökkenti a szénkibocsátást és így kisebb ökológiai lábnyomot hagy majd maga után."/>
  </head>
  <body>
    <article>
      <h1>Fontos változtatások jönnek a Forma-1-ben</h1>
      <address><time datetime="2019-11-12T17:31:06+00:00">12 Nov 2019, 17:31</time> by <a rel="author">Infostart / MTI</a></address>
      <h3>Elkészítették a Forma-1 történetének első fenntarthatósági tervét, amely számos intézkedés mellett azt a célt tűzte ki, hogy a sportág 2030-ig nullára csökkenti a szénkibocsátást és így kisebb ökológiai lábnyomot hagy majd maga után.</h3>
      <p>Az egyesült államokbeli Liberty Media tulajdonában álló autós gyorsasági világbajnoki sorozat keddi bejelentése szerint a szénkibocsátás csökkentésére irányuló intézkedések azonnal hatályba lépnek, maguk a versenyhétvégék pedig 2025-ig teljes mértékben fenntarthatóvá válnak. A Forma-1-es vb következő szezonjában rekordot jelentő 22 nagydíjra kerül sor.</p>
      <aside>Intézkedések<br/>A fenntarthatósági tervben többek között olyan intézkedések szerepelnek, mint a környezetvédelmi szempontból hatékony logisztika, valamint a száz százalékban újrahasznosított energiával működő irodák, létesítmények és gyárak. A Forma-1 minden rendezvényen a keletkező hulladék újrahasznosítását tervezi, az egyszer használatos műanyagok használatát pedig betiltja.</aside>
      <p>"Tisztában vagyunk azzal, hogy világszerte minden szervezetnek fontos szerepet kell játszania ennek a globális problémának a kezelésében" - nyilatkozta az F1-et irányító Chase Carey.</p>
      <blockquote>"A Forma-1-es közösség tagjainak innovatív hozzáállását, tehetségét és szenvedélyét kihasználva azt reméljük, hogy jelentős pozitív hatást tudunk gyakorolni a környezetünkre".</blockquote>
      <p>Carey szerint a jelenleg használt V6-os hibridmotorok, amelyek 2014 óta vannak jelen az F1-ben, a világ leghatékonyabb erőforrásai, mert a lehető legkevesebb üzemanyag felhasználásával képesek a lehető legtöbb erőt előállítani.</p>
      <p>"Hiszünk abban, hogy a Forma-1 a továbbiakban is vezető szerepet tölthet be, és az energia-, valamint az autóiparral együttműködve képes lesz előállítani a világ első szénkibocsátás nélkül működő hibrid belső égésű motorját" - tette hozzá Carey.</p>
      <p>
        <i>Nyitókép: MTI/EPA/Diego Azubel</i>
      </p>
    </article>
  </body>
</html>