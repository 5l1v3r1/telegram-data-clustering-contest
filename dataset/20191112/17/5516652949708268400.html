<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425623/poinh-katheirxhs-27-etwn-gia-diakinhsh-narkwtikwn-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T17:45:01+00:00"/>
    <meta property="og:title" content="Ποινή κάθειρξης 27 ετών για διακίνηση ναρκωτικών στη Ρόδο"/>
    <meta property="og:description" content="Συνολική ποινή κάθειρξης 27 ετών «μοιράστηκαν» χθες στο Πενταμελές Εφετείο Δωδεκανήσου η 30χρονη Γερμανίδα και οι δύο άνδρες ηλικίας 27 και 30 ετών αντίστοιχα, από τη Λετονία, οι οποίοι κατηγορούνται ότι είναι μέλη του διεθνούς «κυκλώματος» διακίνησης κοκαΐνης, μεθαμφεταμίνης και χαπιών ecstasy"/>
  </head>
  <body>
    <article>
      <h1>Ποινή κάθειρξης 27 ετών για διακίνηση ναρκωτικών στη Ρόδο</h1>
      <address>
        <time datetime="2019-11-12T17:45:01+00:00">12 Nov 2019, 17:45</time>
      </address>
      <p><b>Συνολική ποινή κάθειρξης 27 ετών «μοιράστηκαν» χθες στο Πενταμελές Εφετείο Δωδεκανήσου η 30χρονη Γερμανίδα και οι δύο άνδρες ηλικίας 27 και 30 ετών αντίστοιχα, από τη Λετονία, οι οποίοι κατηγορούνται ότι είναι μέλη του διεθνούς «κυκλώματος» διακίνησης κοκαΐνης, μεθαμφεταμίνης και χαπιών ecstasy</b>.</p>
      <p>Το δικαστήριο κάνοντας δεκτούς τους αυτοτελείς ισχυρισμούς των συνηγόρων υπεράσπισης κ.κ. Αριστείδη Τσάτσου, Εμμανουήλ Αναστασάκη και Νίκου Καραβελάκη, αλλά και μετά από πρόταση της εισαγγελέως της έδρας έκρινε ένοχους τους τρεις εμπλεκόμενους αναγνωρίζοντάς τους το ελαφρυντικό της μετέπειτα καλής συμπεριφοράς και επέβαλε ποινή κάθειρξης 9 ετών στον καθένα.</p>
      <p>Η εισαγγελική λειτουργός στην πρότασή της προς το δικαστήριο επεσήμανε μεταξύ άλλων πως πράγματι υπήρχε μία συγκροτημένη ομάδα, η δράση της οποίας ήταν συνεχής καθώς δραστηριοποιούνταν σε διάφορες χώρες και στην Ελλάδα, διακινώντας μεγάλες ποσότητες διάφορων ναρκωτικών.</p>
      <p>Η ομάδα αυτή είχε συγκεκριμένη δομή και συγκεκριμένους ρόλους για τα μέλη της. Σε αυτή την ομάδα εντάχθηκαν, είπε η κα Εισαγγελέας, οι τρεις κατηγορούμενοι και υποτάχθηκαν ως μέλη της στους ρόλους τους.</p>
      <p>Η εισαγγελική λειτουργός δεν δέχτηκε την τοξικομανία για τους κατηγορούμενους. Ωστόσο αναγνώρισε τις προσπάθειες που έχουν κάνει μετά τη σύλληψή τους για να διορθώσουν το λάθος τους αλλά και την ειλικρινή μεταμέλεια που έχουν επιδείξει για αυτό και ζήτησε να τους αναγνωριστεί ελαφρυντικό.</p>
      <p>Από την πλευρά τους οι τρεις εμπλεκόμενοι στις απολογίες τους αποδέχτηκαν μόνο το μέρος που τους αφορά και έχει να κάνει με την παραλαβή και ίσως (αν δεν είχε εξιχνιαστεί η υπόθεση) παράδοση της βαλίτσας με τα ναρκωτικά, ενέργειες που γίνονταν κατ’ εντολή, τρίτου αλλοδαπού που διαφεύγει τη σύλληψη.</p>
      <p>Και οι τρεις δήλωσαν ότι γνωρίστηκαν και «επιλέχτηκαν» από τον αλλοδαπό που δεν έχει συλληφθεί, σε κοινότητα καλλιτεχνών στο Βερολίνο όπου διέμεναν και όπου εκεί έκαναν και χρήση ναρκωτικών ουσιών. Σε ερώτηση της έδρας για ποιο λόγο ο αλλοδαπός επέλεξε αυτούς για τη δουλειά και όχι κάποιους άλλους από την κοινότητα, δήλωσαν πως δεν γνωρίζουν και περιορίστηκαν στο να πουν ότι μάλλον επειδή έδειχναν ότι είχαν ανάγκη τα χρήματα.</p>
      <p>Και οι τρεις αλλοδαποί ζήτησαν συγγνώμη απολογούμενοι από το δικαστήριο και από τις οικογένειές τους για αυτό που έκαναν, τονίζοντας πως αυτό που έπαθαν στάθηκε η αφορμή για να βρουν το σωστό πλέον δρόμο στη ζωή τους.</p>
      <p>Υπενθυμίζεται πως η υπόθεση είχε εξιχνιαστεί τον Οκτώβριο του 2016 από αστυνομικούς του Τμήματος Δίωξης Ναρκωτικών Ρόδου, οι οποίοι συνέλαβαν τους τρεις αλλοδαπούς που θα μετέφεραν με ενδιάμεσο σταθμό τη Ρόδο, μεγάλες ποσότητες ναρκωτικών. Στην κατοχή των δραστών είχαν εντοπιστεί τρεις βαλίτσες που περιείχαν περισσότερα από 9 κιλά κοκαΐνης, περίπου 1,5 κιλά μεθαμφεταμίνης και 4.900 ναρκωτικά χάπια, τα οποία ξεκίνησαν το ταξίδι τους από την Ολλανδία και θα κατέληγαν στο Ισραήλ.</p>
    </article>
  </body>
</html>