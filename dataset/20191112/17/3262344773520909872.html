<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33049/snapdragon-865-specifiche-tecniche-modem-5g"/>
    <meta property="og:site_name" content="DDay.it"/>
    <meta property="article:published_time" content="2019-11-12T17:30:00+00:00"/>
    <meta property="og:title" content="Ecco Snapdragon 865, il nuovo processore top di gamma con il modem 5G integrato"/>
    <meta property="og:description" content="Una serie di indiscrezioni online consentono di tracciare l’identikit dello Snapdragon 865, nuovo processore top di gamma di Qualcomm. Sarà più potente, le prestazioni grafiche miglioreranno del 20% e per la prima volta integrerà il modem 5G."/>
  </head>
  <body>
    <article>
      <h1>Ecco Snapdragon 865, il nuovo processore top di gamma con il modem 5G integrato</h1>
      <h2>Una serie di indiscrezioni online consentono di tracciare l’identikit dello Snapdragon 865, nuovo processore top di gamma di Qualcomm. Sarà più potente, le prestazioni grafiche miglioreranno del 20% e per la prima volta integrerà il modem 5G.</h2>
      <address><time datetime="2019-11-12T17:30:00+00:00">12 Nov 2019, 17:30</time> by <a rel="author">Pasquale Agizza</a></address>
      <p>Più velocità, oltre il 20% di potenza grafica in più e, per la prima volta, il modem 5G integrato. Sono queste, secondo le ultime indiscrezioni apparse in rete, le caratteristiche salienti di Snapdragon 865, il nuovo processore top di gamma di Qualcomm che potrebbe vedere la luce nelle prossime settimane.</p>
      <p>Dal punto di vista tecnico il nuovo processore dell’azienda americana dovrebbe essere composto da un core Cortex-A77 con frequenza di clock di 2,84 GHz, tre core Cortex-A77 a 2,42 GHz e quattro core ad altissima efficienza Cortex-A55 con frequenza di clock di 1,8 GHz.</p>
      <figure>
        <img src="https://cdn.dday.it/system/uploads/picture/image/58657/content_small_Snapdragon_1.jpg"/>
      </figure>
      <p>Nuova anche la scheda grafica dell’865, che prenderà il nome di Adreno 650. Rispetto alla 640 in uso negli attuali processori top di gamma, promette più velocità di clock e <b>miglioramenti nell’ordine del 20%</b>.</p>
      <p> </p>
      <h3>Ufficialmente presentato a dicembre</h3>
      <p>Oltre alle consuete migliorie a livello di potenza, <b>il nuovo chip Snapdragon potrebbe essere il primo SoC della casa americana a integrare il modem 5G</b>. Rappresenterebbe una soluzione inedita visto che finora la connessione di nuova generazione è sempre stata fornita da un chip a parte affiancato al processore. Le indiscrezioni, però, parlano di un doppio modello di Snapdragon 865, con e senza l’integrazione del modem 5G.</p>
      <p>La presentazione ufficiale del nuovo chip top di gamma di Qualcomm dovrebbe avvenire il 3 dicembre, all’interno dell’evento Snapdragon Tech Summit 2019 organizzato dalla casa americana nella suggestiva cornice delle Hawaii. Qualcomm, però, non ha rilasciato nessuna dichiarazione ufficiale.</p>
    </article>
  </body>
</html>