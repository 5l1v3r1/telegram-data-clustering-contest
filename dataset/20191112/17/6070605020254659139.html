<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Previa-FCB_0_2342765837.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T17:38:10+00:00"/>
    <meta property="og:title" content="Fer de les aturades per seleccions una virtut"/>
    <meta property="og:description" content="El Barça disputa avui un amistós a Cartagena (19 h, Barça TV) sense el gruix de la plantilla"/>
  </head>
  <body>
    <article>
      <h1>Fer de les aturades per seleccions una virtut</h1>
      <h2>El Barça disputa avui un amistós a Cartagena (19 h, Barça TV) sense el gruix de la plantilla</h2>
      <address>
        <time datetime="2019-11-12T17:38:10+00:00">12 Nov 2019, 17:38</time>
      </address>
      <p>Les aturades de seleccions sempre són enganyoses. La feina durant l'impàs entre cita i cita oficial són funcionals a mitja jornada, des del gimnàs a la gespa. Es pot apujar el llistó de la càrrega amb asteriscos, adaptant la rutina a la realitat física de cada futbolista, que generalment agraeix la no obligació de forçar les seves molèsties. El context de la pilota es regeix per unes pautes similars. Els engranatges col·lectius evolucionen entre cotons. El canvi massiu de protagonistes condiciona els resultats, sempre, i el Barça no és l'excepció. Tenir 15 dies seguits per sacsejar l'esquema i fer provatures amb Antoine Griezmann i Leo Messi seria una bombolla d'oxigen vital per a la planificació de la temporada.</p>
      <p>Ernesto Valverde haurà de limitar-se a celebrar que Ousmane Dembélé no hagi entrat en la llista de França per accentuar les bones sensacions que va deixar en el partit de Lliga contra el Celta. Va ser un brot verd per reacció d'orgull o la conseqüència més elemental després de l'estirada d'orelles de Didier Deschamps: "Té un gran potencial. Per fortuna, ara juga més al Barça, però ha tingut problemes de lesions i podem esperar més d'ell". El francès serà la primera espasa de l'amistós que disputa avui el Barça a Cartagena (19 hores, Barça TV) en el marc d'una iniciativa solidària per recaptar diners en favor dels damnificats per les riuades que van afectar Múrcia al setembre.</p>
      <p>Serà interessant veure com l'ambidextre estrena aquesta responsabilitat sense la pressió de les jerarquies (Messi i els crits de Suárez). Tindrà llibertat absoluta per demanar la pilota i intentar l'acció. L'<i> staff</i> tècnic necessita explotar la seva millor versió de cara al mes de desembre. L'equip es jugarà part de la temporada en quatre setmanes contra el Leganés, el Borussia Dortmund, l'Atlètic de Madrid, el Mallorca, l'Inter de Milà, la Reial Societat, el Reial Madrid i l'Alabès. Els resultats decidiran el full de ruta al futbol estatal i la Lliga de Campions.</p>
      <figure>
        <a href="https://www.ara.cat/2019/11/12/esports/barca/Ernesto-Valverde-durant-entrenament-Barca_2342775931_67335271_1500x938.jpg">
          <img src="https://www.ara.cat/2019/11/12/esports/barca/Ernesto-Valverde-durant-entrenament-Barca_2342775931_67335271_1500x938.jpg"/>
        </a>
        <figcaption>Ernesto Valverde durant l'entrenament del Barça / FC BARCELONA</figcaption>
      </figure>
      <h3>Reactivar totes les peces</h3>
      <p>El focus segueix en el plànol col·lectiu, perquè el marge de millora és enorme. En aquesta cerca permanent de l'estil, entre l'ADN Barça i la fiabilitat del primer curs de Valverde, el talent individual ha d'estar al servei de l'equip. Tots els jugadors de la rotació han d'estar endollats per salut competitiva. Els internacionals, Ter Stegen, Busquets, Todibo, Arthur, Lenglet, Wague, Suárez, De Jong, Messi, Griezmann i Vidal, i els convocats per a l'entrenament oficial d'aquesta nit. Júnior Firpo seguirà a Cartagena amb la seva posada a punt com a imprescindible al lateral esquerre. L'ex del Betis necessita confiança i regularitat per ser un suplent de garanties del lesionat Jordi Alba.</p>
      <p>La baixa d'última hora de Nélson Semedo el converteix en titular per a les pròximes setmanes, independentment de la gestió del lateral dret, amb Sergi Roberto sancionat per a Leganés. El de Carles Aleñá és el cas més urgent. Contra el Cartagena podrà tenir finalment els minuts que Valverde va dir que es mereixia en roda de premsa. "No està jugant tant com pensava. Es mereix tenir més minuts perquè la seva entrega és màxima en els entrenaments. La seva actitud és molt bona, però tenim competència en aquesta posició " , va comentar el preparador.</p>
      <p>El migcampista va desaparèixer del pla de joc des de la titularitat en el debut de Lliga a l'estadi de l'Athletic Club. Des de llavors ha passat a ser el nou Denis Suárez o la còpia d'Ivan Rakitic, oficialment lesionat del tendó d'Aquil·les esquerre, fet que allargarà el seu  ostracisme. És evident que existeix un nou ordre de comandament en la zona de creació. Si Sergio Busquets és suplent, Aleñá és directament una peça que balla a les travesses de les convocatòries.</p>
      <p>El del Maresme podria compartir minuts amb Sergi Roberto, bé de <i>stopper</i> en l'última jornada del campionat domèstic, o Riqui Puig, que és un dels noms estrella del gruix de futbolistes del filial que completen l'expedició de Cartagena, amb Carles Pérez, Sarsanedas, Araujo o Chumi. Serà una prova de foc per al de Matadepera. Haurà de justificar amb rendiment l'ultimàtum al club de fa uns dies i reclamar més protagonisme per seguir la seva carrera vestint de blaugrana. Necessita l'aparador de l'equip d'Ernesto Valverde i fer-se imprescindible. No l'afavoreix que la seva promoció generi debats dins i fora de l'entitat, més enllà de la fase d'acceptar que el futur dels jugadors depèn del punt de vista de l'entrenador. La pilota és a la taulada del vestidor, com a mínim a Cartagena.</p>
    </article>
  </body>
</html>