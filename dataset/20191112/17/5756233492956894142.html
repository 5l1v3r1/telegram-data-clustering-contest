<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621206/%DA%A9%D8%A7%D9%84%D8%AF%D8%B1%D9%88%D9%86-%D9%85%D8%B1%D8%AF%DB%8C-%DA%A9%D9%87-%D9%87%D9%86%D9%88%D8%B2-%D9%86%D8%AA%D9%88%D8%A7%D9%86%D8%B3%D8%AA%D9%87-%D8%AE%D9%88%D8%AF%D8%B4-%D8%B1%D8%A7-%D8%A8%D9%87-%D9%81%D9%88%D8%AA%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D8%AB%D8%A7%D8%A8%D8%AA-%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T17:55:00+00:00"/>
    <meta property="og:title" content="کالدرون؛ مردی که هنوز نتوانسته خودش را به فوتبال ایران ثابت کند"/>
    <meta property="og:description" content="گابریل کالدرون سرمربی آرژانتینی پرسپولیس نتایج نسبتا خوبی با این تیم گرفته و در حال حاضر سرخپوشان در رده سوم جدول قرار دارند. اما هنوز هواداران این تیم از نتایج سرخپوشان رضایت کامل ندارند."/>
  </head>
  <body>
    <article>
      <h1>کالدرون؛ مردی که هنوز نتوانسته خودش را به فوتبال ایران ثابت کند</h1>
      <address>
        <time datetime="2019-11-12T17:55:00+00:00">12 Nov 2019, 17:55</time>
      </address>
      <p>
        <i>گابریل کالدرون سرمربی آرژانتینی پرسپولیس نتایج نسبتا خوبی با این تیم گرفته و در حال حاضر سرخپوشان در رده سوم جدول قرار دارند. اما هنوز هواداران این تیم از نتایج سرخپوشان رضایت کامل ندارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>گابریل کالدرون سرمربی نام آشنای آرژانتینی پس از جدایی برانکو از پرسپولیس، هدایت سرخپوشان را برعهده گرفت. او هدایت تیمی را در دست گرفت که در سال های قبل، سه قهرمانی لیگ برتر، سه قهرمانی سوپرکاپ و یک قهرمانی جام حدفی به دست آورد و موفق شده بود به فینال لیگ قهرمانان برسد. او در روزهای اول کار خود، سروش رفیعی و شایان مصلح را از پرسپولیس کنار گداشت. تیم او در اولین بازی در لیگ برتر موفق شد با یک گل پارس جنوبی را در تهران شکست دهد اما در هفته دوم در تبریز با یک گل مقابل تراکتور شکست خورد. اما پیروزی در دربی برگ برنده کالدرون بود تا او را در بین هواداران محبوب کند. او صحبت‌های او بعد از بازی استقلال و پارس جنوبی حواشی زیادی به پا کرد. او در پاسخ به این سوال که در این چهار ماه حضور در ایران،بدترین تصویری که از فوتبال ایران دیدی چه بود؟، گفت:«در بازی آخر استقلال دیدم که یک گل حریف توسط داور مردود اعلام شد و یک خطای هند که پنالتی بود را داور سوت نزد. این تصویری است که من از فوتبال ایران دوست ندارم. امیدوارم چه ببرم چه ببازم در زمین باشد. این تصویری که در بازی آخر استقلال دیدیم دوست ندارم برای تیم دیگری اتفاق بیافتد.»</p>
      <p>همین صحبت های کالدرون باعث شد تا پیشکسوتان استقلال به او حمله کنند و از او بخواهند تنها درباره تیم خودش حرف بزند. حتی باشگاه استقلال هم به صحبت های کالدرون واکنش نشان داد و در بیانیه ای از کمیته انضباطی خواست تا با سرمربی پرسپولیس برخورد کنند.</p>
      <p>تیم کالدرون در شروع لیگ آمار خوبی از خودش در گلزنی به جای نگداشت و پرسپولیس در هفت هفته ابتدایی لیگ تنها 5 گل به ثمر رساند و در بازی مقابل سپاهان و شهرخودرو شکست خورد تا فشارها روی او زیاد شود. کالدرون در نشست خبری خود به مشکل گلزنی تیمش اعتراف کرد و گفت:«برای تیم بزرگ این آمار زیاد جالب نیست. البته در دو بازی آخر خیلی خوب بازی کردیم و نسبت به بازی‌های قبل موقعیت‌های بیشتری خلق کردیم. با توجه به دو بازی آخرمان که انجام دادیم، من خوشبین هستم زیرا 9 ضربه به سمت دروازه زدیم و موقعیت‌های واضح گل‌زنی ایجاد کردیم که در گذشته آنها را نداشتیم.»</p>
      <p>کالدرون همچنان در یک مصاحبه دیگر گفته بود آمده تا فلسفه بازی پرسپولیس را تغییر دهد. سرمربی آرژانتینی در بدو ورودش به پرسپولیس، جونیور برزیلی را به این تیم آورد اما مدعی شده او انتخاب آخرش بوده و با 550هزار دلار بازیکن دیگری نمی توانست به پرسپولیس بیاورد.</p>
      <p>صحبت های کالدرون علیه استقلال باعث شد تا کمیته انضباطی او را یک جلسه محروم کند. سرمربی آرژانتینی از صدور این حکم بسیار متعجب و شگفت‌زده شده و پرسیده: «مگر من چه گفتم؟ بعضی‌ها در نشست خبری صندلی پرت کردند، محروم نشدند. بدترین رفتارها را داشتند محروم نشدند. ۱۰ دقیقه بازی ما را معطل کردند محروم نشدند. بدترین فحش‌ها کنار زمین به من و نیمکت من دادند، اما محروم نشدند. چرا باید من محروم شوم؟ واقعاً نمی‌دانم!»</p>
      <p>سرمربی آرژانتینی پرسپولیس همچنین از شرایط این تیم راضی نیست و در مصاحبه اخیر خود مدیران پرسپولیس را تهدید کرد و گفت:«من تا دسامبر با باشگاه راه می‌آیم. وظیفه من این است که با باشگاه راه بیایم و کاری انجام دهم که تا دسامبر به باشگاه صدمه نرسد و جانم و زندگی‌ام را در این راه می‌گذارم. در آن زمان فرصت هست تا درباره شرایط باشگاه و خودم تصمیم بگیرم.»</p>
      <p>گرچه کالدرون به دلیل مشکلات مالی از باشگاه پرسپولیس ناراضی است، اما پرسپولیسی ها هم چندان از عملکرد او رضایت ندارند. او تیمی را تحویل گرفته که سه فصل متوالی قهرمان شده اما تیمش هنوز نتوانسته آن طور که هواداران می خواهند، نتیجه بگیرد و خوب بازی کند. البته باید این موضوع را هم در نظر گرفت که کالدرون تازه وارد فوتبال ایران شده و هنوز برای آشنا شدن با محیط فوتبال ایران، زمان بیشتری نیاز دارد.</p>
    </article>
  </body>
</html>