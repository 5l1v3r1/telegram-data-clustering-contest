<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/storaksjon-etter-lys-observasjon/71812099"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T17:46:13+00:00"/>
    <meta property="og:title" content="Storaksjon etter lys-observasjon"/>
    <meta property="og:description" content="Fryktet at noen hadde gått gjennom isen."/>
  </head>
  <body>
    <article>
      <h1>Storaksjon etter lys-observasjon</h1>
      <h2>Fryktet at noen hadde gått gjennom isen.</h2>
      <address><time datetime="2019-11-12T17:46:13+00:00">12 Nov 2019, 17:46</time> by <a rel="author">Sofie Braseth</a></address>
      <p><b>SISTE:</b> Like før klokka 21 opplyser politiet i Troms at de har avsluttet leteaksjon. Søk er gjennomført i det aktuelle området uten funn som tilsier at noen kan ha gått gjennom isen. Politiet har fått informasjon om to utenlandske personer som gikk på skøyter i området forut for hendelsen, men disse skal ha forlatt området.</p>
      <p>Troms politidistrikt melder at dykkere fra brannvesenet og et legehelikopter bidrar i et søk i Skøvatnet i Troms-kommunen Dyrøy.</p>
      <p>
        <b>Politiet har fått melding om observasjon av lysaktivitet på vannet som plutselig har opphørt.</b>
      </p>
      <p>Det iverksettes nå søk for å finne ut om det har oppholdt seg folk på isen, skriver politiet på Twitter.</p>
      <figure>
        <img src="https://dbstatic.no/71812115.jpg?imageId=71812115&amp;width=1024&amp;height=615"/>
        <figcaption><b>HER SKJER SØKET:</b> Dykkere og helikopter er involvert i søk i Skøvatnet i Troms. Skjermdump: Google Maps Vis mer</figcaption>
      </figure>
      <h3>Dårlig is</h3>
      <p>Operasjonsleder Roy Tore Meyer sier til Dagbladet at de frykter det kan være noen som har gått gjennom isen.</p>
      <p>- Vi er i gang med søk, men har så langt ikke gjort noen funn.</p>
      <p>Det var klokka 17.17 at Hovedredningssentralen (HRS) fikk melding om hendelsen, skriver NTB.</p>
      <p>
        <b>Like før klokka 19.30 sier Meyer til Dagbladet at det fortsatt ikke er gjort funn.</b>
      </p>
      <p>- Vi er fortsatt i fasen at vi ikke har fått noen avklaring eller konklusjoner på om det er noen som har gått i vannet.</p>
      <p>
        <b>Operasjonslederen forteller at politiet har kommet i kontakt med flere som bor rundt vannet og som har sett lys.</b>
      </p>
      <p>- Vi søker rundt vannet for å finne ut om det er sammenheng mellom det vi finner av spor på isen og de observasjoner som er gjort av lys.</p>
      <figure>
        <iframe data-src="https://twitter.com/polititroms/status/1194299989058637824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Dårlig is</h3>
      <p>Det meldes om at isen er dårlig og at det er mye åpne områder, forteller operasjonslederen.</p>
      <p>
        <b>Per nå er det ingen som er meldt savnet. Det er heller ikke observert noen hull i isskorpen, som indikerer at noen har gått gjennom.</b>
      </p>
      <p><a href="https://www.nordlys.no/redningsaksjon/politi/dyroy/stor-redningsaksjon-i-dyroy-frykter-flere-personer-kan-ha-gatt-gjennom-isen/s/5-34-1223484">Nordlys</a> skriver at politiet vurderer å be Forsvaret skyte opp lysraketter for å lette søket.</p>
      <h3>Melder så noen på skøyter</h3>
      <p>Vakthavende redningsleder Finn-Tore Sortland på Hovedredningssentralen Nord-Norge sier følgende til NTB:</p>
      <p>
        <b>- Vi har fått melding fra en melder på land som har sett noen gå på skøyter, og som er usikker på om noen har gått gjennom isen.</b>
      </p>
      <p><a href="https://www.folkebladet.no/nyheter/2019/11/12/Personer-kan-ha-g%C3%A5tt-gjennom-isen-%E2%80%94-aksjonerer-med-helikopter-og-dykkere-20380545.ece">Folkebladet</a> skriver at det er funnet spor på isen, og at det skal brukes helikopter for å lyse opp området.</p>
      <p>Skøvatnet er 3,5 kilometer langt og like bredt. Søket foregår i det avgrensede området der melder observerte lys, opplyser Roy Tore Meyer.</p>
      <p>Det er bare ett lys som er observert.</p>
      <p>
        <b>- Så langt er det ikke noe som tyder på at det har vært flere personer på Skøvatnet, men det kan være det.</b>
      </p>
      <p>Meyer presiserer at det ikke er observert skøyteløpere på isen, men skøytespor.</p>
      <p>- Det er vanskelig å tolke sporene. Det er mange på kryss og tvers, men ingen som går direkte ut mot noen råk.</p>
      <h3>Ingen har tatt kontakt</h3>
      <p>Til NRKs Dagsrevyen sier Meyer at politiet ikke har blitt kontaktet av personer som har gått på Skøvatnet tirsdag kveld.</p>
      <p>
        <b>- Situasjonen er fremdeles uavklart. Vi søker i området med dykkere, og vi undersøker spor som er avsatt på stedet. Så langt har vi ikke klart å trekke noen klare konklusjoner, sier operasjonslederen til NRK.</b>
      </p>
      <p>- Vi vil følge opp med nye undersøkelser rundt vannet, og se hvorvidt spor og observasjoner av lys har sammenheng.</p>
      <p>
        <b>Meyer sier følgende til Dagbladet om tidshorisonten for søket:</b>
      </p>
      <p>- Vi holder på så lenge at vi kan forvisse oss om at det ikke er noen som har havnet i vannet.</p>
      <p>
        <i>Dagbladet følger saken.</i>
      </p>
    </article>
  </body>
</html>