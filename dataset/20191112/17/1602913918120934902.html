<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/pnl-a-anuntat-ca-florin-roman-a-fost-propus-lider-al-grupului-deputatilor-liberali-in-locul-ralucai-turcan-18574166"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T17:09:07+00:00"/>
    <meta property="og:title" content="PNL a anunţat că Florin Roman a fost propus lider al grupului deputaţilor liberali, în locul Ralucăi Turcan"/>
    <meta property="og:description" content="Florin Roman a fost nominalizat de PNL pentru a prelua conducerea grupului partidului la Camera Deputaţilor, în locul Ralucăi Turcan, iar vicelider va fi Cezar Preda, potrivit unui comunicat de presă al partidului."/>
  </head>
  <body>
    <article>
      <h1>PNL a anunţat că Florin Roman a fost propus lider al grupului deputaţilor liberali, în locul Ralucăi Turcan</h1>
      <address>
        <time datetime="2019-11-12T17:09:07+00:00">12 Nov 2019, 17:09</time>
      </address>
      <p>Florin Roman a fost nominalizat de PNL pentru a prelua conducerea grupului partidului la Camera Deputaţilor, în locul Ralucăi Turcan, iar vicelider va fi Cezar Preda, potrivit unui comunicat de presă al partidului.</p>
      <p>„Grupul parlamentar al PNL din Camera Deputaţilor a decis astăzi, 12 noiembrie 2019, prin vot, că îl va propune pentru funcţia de lider al Grupului parlamentar pe deputatul Florin Roman, în locul deputatului Raluca Turcan ce ocupă funcţia de vicepremier în Guvernul României. De asemenea, echipa de vicelideri va fi completată cu deputatul Cezar Preda”, au transmis reprezentanţii PNL, într-un comunicat de presă remis, marţi, MEDIAFAX.</p>
      <p>De asemenea, propunerea grupului pentru funcţia de preşedinte al Comisiei pentru administraţie publică şi amenajarea teritoriului este deputatul Angelica Fădor. Această decizie vine ca urmare a faptului că deputatul Florin Roman este nominalizat pentru a prelua conducerea grupului.</p>
      <p>Totodată, „grupul parlamentar al PNL a decis ca pentru funcţia de preşedinte al Comisiei pentru transporturi şi Infrastructură să fie nominalizat deputatul Marius Bodea, iar pentru cea de secretar al Comisiei să fie nominalizat deputatul Vasile Cristian Achiţei. Hotărârea de nominalizare a unui nou preşedinte al Comisiei vine după ce deputatul Lucian Bode a devenit membru al Guvernului”, conform sursei citate.</p>
      <p>Grupul parlamentar al PNL a votat, marţi, şi ca deputaţii Sorin Bumb, Nicolae Giugea şi Tudoriţa Lungu să ocupe funcţiile de vicepreşedinţi alocate în următoarele comisii parlamentare: comisia pentru industrii şi servicii, comisia pentru agricultură, silvicultură, industrie alimentară şi servicii specifice şi, respectiv, comisia pentru mediu şi echilibru ecologic.</p>
      <p>În plus, pentru funcţia de secretar al comisiei pentru agricultură, silvicultură, industrie alimentară şi servicii specifice a fost nominalizat deputatul Vasile Gudu, conchide sursa menţionată.</p>
      <p>De asemenea, Daniel Fenechiu îl va înlocui pe Florin Cîţu, ca lider al grupului PNL în Senat, au spus surse din partid, pentru MEDIAFAX. Deciziile ar urma să fie anunţate în plenurile Parlamentului, după 24 noiembrie, deoarece până la alegerile prezidenţiale nu se vor mai reuni cele două Camere, au explicat sursele citate.</p>
      <p>Modificările în ceea ce priveşte liderii de grup vin după ce Raluca Turcan a devenit vicepremier în Cabinetul Orban, iar Florin Cîţu ministru al Finanţelor.</p>
      <p>De asemenea, Alina Gorghiu ar putea fi propunerea PNL pentru funcţia de preşedinte al Senatului, potrivit surselor menţionate. Liberalii nu se grăbesc însă cu o mişcare în acest sens şi aşteaptă decizia CCR în cazul sesizării privind alegerea lui Teodor Meleşcanu la şefia forului legislativ.</p>
    </article>
  </body>
</html>