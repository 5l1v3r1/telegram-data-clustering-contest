<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/poshtite-v-chasti-ot-izrael-njama-da-rabotjat-zaradi-zaplahi-za-sigurnostta.html"/>
    <meta property="og:site_name" content="bTV Новините"/>
    <meta property="article:published_time" content="2019-11-12T17:47:00+00:00"/>
    <meta property="og:title" content="Пощите в части от Израел няма да работят заради заплахи за сигурността"/>
    <meta property="og:description" content="Израелските и палестинските сили си разменят ракетни удари"/>
  </head>
  <body>
    <article>
      <h1>Пощите в части от Израел няма да работят заради заплахи за сигурността</h1>
      <h2>Израелските и палестинските сили си разменят ракетни удари</h2>
      <address><time datetime="2019-11-12T17:47:00+00:00">12 Nov 2019, 17:47</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Изпращането на пратки в южната и източната част на Израел ще бъде значително затруднено заради поредната ескалация на напрежението между армията на еврейската държава и палестинските бойци, които си разменят ракетни удари, става ясно от съобщение на „Български пощи”.</p>
      <p>„Пощенският оператор в Израел уведомява, че се очакват прекъсвания на пощенската дейност и забавяния в обработката и доставката на пратки в южната и централната част на страната в резултат на ситуацията със сигурността”, пише дружеството в съобщение до медиите.</p>
      <p>Клиентите ще бъдат информирани през сайта на пощите, ако услугите се нормализират.</p>
      <p>Израел нанесе удари в Ивицата Газа, при които уби един от лидерите на „Ислямски джихад”, а в отговор по населени места в страната бяха изстреляни десетки ракети.</p>
      <p>МВнР препоръчва временно да не се пътува в Израел заради усложнената обстановка. Всички български граждани на територията на страната трябва да имат предвид, че са изключително непрепоръчителни посещенията на места на териториите на Западния бряг, Източен Ерусалим, в близост до границата с Ивицата Газа, Голанските възвишения, предупреждават от външното ни министерство.</p>
      <p>Във връзка с усложнената обстановка посолството на България в Тел Авив е затворено за клиенти. При необходимост от съдействие българските граждани могат да се свържат с посолството на България в Тел Авив на следните телефонни номера: + 972 3 696 13 78 и + 972 3 696 13 61 или мобилни номера за спешни случаи +972 54 59 54 379 и +972 54 764 00 89.</p>
    </article>
  </body>
</html>