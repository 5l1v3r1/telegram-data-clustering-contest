<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/12/gli-allenatori-all-uefa-var-da-migliorare"/>
    <meta property="og:site_name" content="euronews"/>
    <meta property="article:published_time" content="2019-11-12T17:23:50+00:00"/>
    <meta property="og:title" content="Gli allenatori all'Uefa: &quot;VAR da migliorare&quot;"/>
    <meta property="og:description" content="Incontro-dibattito oggi a Nyon, presso la sede dell'Uefa, tra i vertici del calcio europeo e 12 tra i più prestigiosi allenatori del panorama internazionale. Al centro del forum, la moviola in campo. &quot;Dobbiamo solo migliorarla, vogliamo le decisioni giuste&quot;, ha commentato Jürgen Klopp."/>
  </head>
  <body>
    <article>
      <h1>Gli allenatori all'Uefa: "VAR da migliorare"</h1>
      <address><time datetime="2019-11-12T17:23:50+00:00">12 Nov 2019, 17:23</time> by <a rel="author">Cristiano Tassinari</a></address>
      <figure>
        <img src="https://static.euronews.com/articles/stories/04/29/57/06/773x435_cmsv2_206ab50a-1400-5f66-9709-f8c66eb91550-4295706.jpg"/>
      </figure>
      <p>Alla sede dell'UEFA a Nyon, in Svizzera, tiene banco la VAR (Video Assisted Referee).</p>
      <p>12 tra gli allenatori più blasonati d'Europa (tra cui gli italiani <b>Max Allegri, Maurizio Sarri</b> e <b>Carlo Ancelotti</b>, ma anche il tecnico della Roma, Paulo Fonseca e l'ex romanista Rudi Garcia, ora al Lione) si sono ritrovati all'Elite Coaches Forum per condividere opinioni e idee sul calcio e soprattutto sulla moviola in campo.</p>
      <figure>
        <iframe data-src="https://twitter.com/euronewses/status/1194190097413001216" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A spiegare la posizione degli allenatori sulla VAR ci pensa il tecnico campione d'Europa, Jürgen Klopp:</p>
      <blockquote>"Può essere migliorata, può essere migliorata, e alla fine sarà al 100%... Ci sono ancora un paio di cose da sistemare. Molte decisioni sono ancora prese dagli esseri umani e noi non siamo perfetti. C'è ancora spazio per alcuni errori, tutto qui. Ma, naturalmente, si tratta solo di migliorarlo e nessuno chiede la perfezione. Vogliamo solo avere le decisioni giuste".<cite>Jürgen Klopp <br/>Manager Liverpool</cite></blockquote>
      <figure>
        <img src="https://static.euronews.com/articles/stories/04/29/57/06/808x454_cmsv2_14445fed-02d1-5827-9ee6-02c4c1cc7c92-4295706.jpg"/>
        <figcaption>Jurgen Klopp durante l'intervista.</figcaption>
      </figure>
      <h3>Tempi duri</h3>
      <p>Ma per la VAR sono tempi duri un po' ovunque, nel mirino dopo gli errori dell'ultimo week-end, soprattutto in Premier League (annullato un gol dello Sheffield United per fuorigioco contro il Tottenham e negato un rigore al Manchester City per un fallo di mano del Liverpool: furioso Pep Guardiola!).</p>
      <p>Il direttore delle competizioni UEFA, Giorgio Marchetti, ha detto che l'uso della VAR è ancora un "work in progress", aggiungendo che l'uso della tecnologia è ancora relativamente nuovo per questo sport. Quindi, c'è tempo per migliorarla.</p>
      <h3>E i tifosi protestano...</h3>
      <p>E, intanto, ci sono anche i tifosi che protestano, come è successo domenica in Brasile, durante il derby tra Fortaleza e Cearà: gli ultrà di casa hanno esposto lo striscione "<b>Basta VAR, la VAR è cieca</b>" e l'arbitro Flavio Rodrigues de Souza ha sospeso la partita fino a quando lo striscione non è stato tolto.</p>
      <figure>
        <img src="https://static.euronews.com/articles/stories/04/29/57/06/808x454_cmsv2_8a2b1d5f-5636-52eb-bc02-8e87943b8081-4295706.jpg"/>
        <figcaption>"Basta! La VAR è cieca!"</figcaption>
      </figure>
    </article>
  </body>
</html>