<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/12/beleptetne-salvini-partjat-az-europai-neppartba-berlusconi"/>
    <meta property="og:site_name" content="euronews"/>
    <meta property="article:published_time" content="2019-11-12T17:32:46+00:00"/>
    <meta property="og:title" content="Beléptetné Salvini pártját az Európai Néppártba Berlusconi"/>
    <meta property="og:description" content="A Fidesznek biztos nem lenne ellenére a szélsőjobboldali párt csatlakozása."/>
  </head>
  <body>
    <article>
      <h1>Beléptetné Salvini pártját az Európai Néppártba Berlusconi</h1>
      <address><time datetime="2019-11-12T17:32:46+00:00">12 Nov 2019, 17:32</time> by <a rel="author">Pálfi Rita</a></address>
      <p>Silvio Berlusconi, a Hajrá Olaszország (FI) elnöke az Európai Néppárt (EPP) november 20-án Zágrábban esedékes kongresszusán a Matteo Salvini vezette Liga belépését javasolja - közölte az Il Giornale olasz jobbközép napilapra hivatkozva az MTI kedden.</p>
      <p>Az újság szerint Silvio Berlusconi következő "politikai missziójának" azt tartja, hogy elindítsa a Liga néppárti csatlakozási "akcióját".</p>
      <h3>Tajani és Salvini Berlusconi két napirendi pontja</h3>
      <p>A néppárti FI-hez közel álló, a Berlusconi-család tulajdonában levő Il Giornale úgy tudja, hogy a zágrábi kongresszuson a volt olasz miniszterelnök beszédet tart majd, amelyben egyrészt Antonio Tajanit, a FI alelnökét, az Európai Parlament volt elnökét jelöli az EPP egyik alelnökének. Másrészt Silvio Berlusconi "irányt szab" arra, miként fogadják be a néppártiak nagy családjába a Salvini vezette Ligát is".</p>
      <p>A Liga és az EPP közti kapcsolatfelvételről korábban az olasz párt több politikusa is beszélt. Matteo Salvini eddig nem nyilatkozott a kérdésről, de "jobbkeze", Giancarlo Giorgetti nem titkolta, hogy előnyösnek tartja az EPP-be való belépés tervét. Ebben Silvio Berlusconi nyújthatna segítséget a Liga vezette jobbközép koalíció tagjaként.</p>
      <p>Berlusconi és Salvini pártja a koalíció tagjaként együtt indult a tavaly márciusi olasz országgyűlési választásokon. Végül a Liga koalícióra lépett a szélsőbaloldali Öt Csillag Mozgalommal. Idén nyáron a többször is korrupciós botrányba keveredett Salvini azzal az indokkal vonult ki a kormányból, hogy koalíciós partnere többször is ellene szavazott a parlamentben. Azóta Salvini "visszatért" a jobboldali koalícióba, <a href="https://index.hu/kulfold/2019/10/18/silvio_berlusconi_matteo_salvini_olaszorszag_jobbkozep_vezeto_liga/">sőt, át is vette annak vezetését.</a></p>
      <h3>Hiába erősödött belföldön, Európában a peremre szorulhat</h3>
      <p>Az Il Giornale kommentárja szerint a Liga - amely májusban megnyerte az olaszországi európai parlamenti (EP-) választásokat - jelenleg a legnagyobb olasz pártnak számít és ereje fokozatosan növekszik, de Európában " a peremre szorulás" fenyegeti.</p>
      <p>A legnagyobb európai frakcióba lépés megnyithatná a Liga előtt az európai és nemzetközi politika kapuit, "szalonképessé" tehetné a szélsőjobboldali pártot.</p>
      <p>Berlusconi a Liga néppárti bevezetésével azt is akarhatja bizonyítani saját választóinak, hogy nem a jobbközép párt engedett a Salvini-féle jobboldalnak, ellenkezőleg a mérsékelt FI képes "csiszolni" a Ligát.</p>
      <p>Az Európai Néppárt számára a Liga megoldást jelenthet az idősödő Silvio Berlusconi vezette és egyre gyengülő (az olaszországi felmérésekben jóval 10 százalék alá süllyedt) FI mandátumainak pótlására.</p>
      <p>Az EP-ben a Liga csatlakozásával lényegesen megnőne az előnyük a második legnagyobb szociáldemokrata frakcióval szemben, és veszítene jelentőségéből a szélsőjobboldali Identitás és Demokrácia frakció. A Ligának ugyanis 29 EP-képviselője van, az EPP frakció így 211 fősre nőne. A szociáldemokrata frakció 154 fős. Salvini pártjának képviselői így az EP ötödik legnagyobb frakcióból a legnagyobba ülhetnének át.</p>
      <h3>Nem mindenki várná tárt karokkal Salvinit</h3>
      <p>Az újság megjegyezte, hogy Berlusconi nem könnyű feladatot vállal: az EPP-kongresszuson jelen lesz a Matteo Salvini által többször erősen bírált Angela Merkel német kancellár, az Európai Bizottság leköszönő elnöke Jean-Claude Juncker, valamint az új bizottsági elnök Ursula von der Leyen, akinek megválasztására a Liga nemmel szavazott.</p>
      <p>Merkel májusba<a href="https://hu.euronews.com/2019/05/16/merkel-nemet-mondott-salvinire">n határozottan nemet mondott a Liga csatlakozásának kérdésére.</a></p>
      <p>Az Európai Néppárt nem nyit a Matteo Salvini olasz belügyminiszter vezette Liga felé - jelentette ki a német kancellár a Süddeutsche Zeitungnak adott interjúban. Úgy fogalmazott, nem tudja elképzelni, hogy közeledés kezdődjön a két tömörülés között, mert nagyon eltérő szemléletű pártokról van szó, ami elsősorban a migrációs politikában ütközik ki.</p>
      <p>Orbán Viktor magyar miniszterelnök és a Fidesz viszont minden bizonnyal támogatná a Liga néppárti tagságát, azonban a párt tagsága továbbra is fel van függesztve, ezért nem is vesznek részt a zágrábi kongresszuson.</p>
    </article>
  </body>
</html>