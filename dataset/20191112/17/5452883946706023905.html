<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/eventi/ritorna-riti-fuoco-lioni-mix-culture-popolari.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-12T17:21:00+00:00"/>
    <meta property="og:title" content="Ritorna 'Riti di fuoco', a Lioni un mix di culture popolari"/>
    <meta property="og:description" content="Due giornate piene alla vigilia dell’inverno. Le notti del 7 e 8 dicembre 2019 con i colori caldi del fuoco in un contesto aperto a varie forme d’arte. L’enogastronomia in vetrina. Tutto questo a Lioni (Av) per un’altra edizione di “Riti di Fuoco”. Leggende e tradizioni con l’antico detto che recita “chi tenìa lo pane murìo, chi tenìa lo fuoco campào”."/>
  </head>
  <body>
    <article>
      <h1>Ritorna 'Riti di fuoco', a Lioni un mix di culture popolari</h1>
      <address><time datetime="2019-11-12T17:21:00+00:00">12 Nov 2019, 17:21</time> by <a rel="author">Redazione</a></address>
      <ul>
        <li><b>Dove</b> <br/>Lioni</li>
        <li><b>Quando</b> <br/>Dal 07/12/2019 al 08/12/2019</li>
        <li><b>Altre Informazioni</b> <br/>Tema<br/><a href="http://www.avellinotoday.it/eventi/tema/natale/">Natale</a></li>
      </ul>
      <p>Due giornate piene alla vigilia dell’inverno. Le notti del 7 e 8 dicembre 2019 con i colori caldi del fuoco in un contesto aperto a varie forme d’arte. L’enogastronomia in vetrina. Tutto questo a Lioni (Av) per un’altra edizione di “Riti di Fuoco”. Leggende e tradizioni con l’antico detto che recita “chi tenìa lo pane murìo, chi tenìa lo fuoco campào”.</p>
      <p>Il centro storico della cittadina dell’Alta Irpinia si moltiplica grazie alla suddivisione in tre zone. L’Area Leggende, l’Area Tradizioni e l’Area Concerti. Protagonisti i falò artistici della “Madonna de lo fuoco” col rituale comunitario dell’accensione. Quest’anno spazio per musicisti e sonorità provenienti da più Paesi, per un vero e proprio festival multiculturale, ma sempre nel segno del fuoco purificatore. A ognuno il suo angolo, così anche i più piccoli troveranno le suggestioni giuste. Concerto finale di Pietra Montecorvino preceduta da Suoni antichi - I Bottari di Macerata Campania. La manifestazione è curata da Pro Loco Lioni e Roberto D’Agnese.</p>
      <p>Così la presidente della Pro Loco Lioni, Maria Antonietta Ruggiero: "Vogliamo creare un momento di incontro tra le tradizioni, le leggende e i riti, non solo irpini. La novità è proprio questa. Di fronte a razzismo dilagante e atteggiamenti xenofobi, intendiamo lanciare all’interno del nostro contesto messaggi di accoglienza e apertura, anche verso riti internazionali. A Lioni forme di arricchimento sociale con il gemellaggio con i Mariachi e la loro tradizione el dia de los muertos o i riti africani. Occasioni per vivere realmente le tradizioni di altri popoli, culti che sprigionano il calore della terra. Quest’anno la manifestazione sarà interamente autofinanziata. Non potevamo rinunciare a una nuova edizione di Riti di Fuoco perché dopo il successo dello scorso anno crediamo sia diventata un’esigenza della collettività".</p>
      <p>Roberto D’Agnese spiega: “Abbiamo studiato un programma ad hoc per mettere ancora una volta al centro il rituale popolare, che richiama l'attenzione di tantissime comunità e culture, non soltanto irpine. Avremo ospiti dal Messico e dall'Africa. Avremo una serie di spettacoli come la Scuola di tarantella montemaranese e la Wizdom Drum Band che coinvolgeranno il pubblico. Ogni manifestazione deve essere esclusiva per caratterizzare i nostri paesi e trasformarne gli eventi in occasioni di sviluppo turistico. Ringrazio la Pro Loco e il sindaco Yuri Gioino per avermi voluto con loro anche quest'anno. Sono certo che sarà un altro successo per Lioni”.</p>
      <p>Il programma di sabato 7 dicembre. Si comincia alle 10.00 con le visite guidate dei Murales a cura di BagOut. Alle ore 16:00 intrattenimento per bambini in Corso Umberto I. Alle 17.30 concerto di “Monaghan duo, arpa e violino” nella Chiesa dell’Annunziata. Accensione del primo braciere alle 20.30 con i saluti degli organizzatori. Nell’area leggende a partire dalle 20.00 l’arte del fuoco. Dal Messico i Mariachi. E inoltre Gunà Percussion e le danze rituali dell’Africa, il teatro con Salvatore Mazza e la Compagnia Clan H. Nell’area tradizioni la Scuola di tarantella montemaranese, Wizdom Drum Band e la performance Hang a cura di Genesio Antoniello. Nello spazio live i suoni di Makardìa, I Matti delle giuncaie, I Malammeste.</p>
      <p>Il programma di domenica 8 dicembre. Dalle 15.00 le visite guidate nel centro storico, alle 16.00 la lezione gratuita di tarantella a cura della Scuola di tarantella montemaranese. Alle ore 18.00 spettacolo per bambini a cura di Salvatore Mazza e Clan H Teatro. La sera il Rito di Accensione dei falò. Nell’area leggende i “Cunti Irpini” della Compagnia dei Perditempo. Alle ore 21.00 le credenze irpine a cura di Clan H. Nello spazio tradizioni le performance Hang a cura di Genesio Antoniello, la Scuola di tarantella montemaranese e la Wizdom Drum Band. Conclusione nell’area concerto con Suoni antichi – I Bottari di Macerata Campania e Pietra Montecorvino.</p>
      <p>Ma il programma resta in evoluzione ed è in preparazione un convegno sull’Irpinia, il turismo, le leggende. La manifestazione sposa un intervento co-finanziato dal Poc Campania 2014-2020 “Rigenerazione urbana, politiche per il turismo e la cultura. Programma regionale di eventi e iniziative promozionali”. Il progetto è “Il Treno degli Eventi” del Comune di Lioni, direttore artistico Antonio Sena.</p>
    </article>
  </body>
</html>