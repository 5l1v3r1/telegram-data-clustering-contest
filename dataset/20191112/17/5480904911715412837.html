<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/clovek-v-tisni-byl-v-rusku-zarazen-mezi-nezadouci-organizace/1820246?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T17:45:00+00:00"/>
    <meta property="og:title" content="Člověk v tísni byl v Rusku zařazen mezi nežádoucí organizace"/>
    <meta property="og:description" content="Moskva/Praha - Ruské ministerstvo spravedlnosti oznámilo, že českou humanitární organizaci Člověk v tísni zařadilo na seznam organizací, které jsou v Rusku nežádoucí. Informovala o tom agentura TASS. V praxi to znamená zákaz činnosti. Člověk v tísni v reakci uvedl, že tento krok není překvapením. Své ruské aktivity nyní organizace zastavuje, ale &quot;v žádném případě to neznamená, že by v Rusku přestala pracovat&quot;. Ministr zahraničí Tomáš Petříček označil důvody zařazení na seznam za absurdní a bude ruského velvyslance žádat o vysvětlení."/>
  </head>
  <body>
    <article>
      <h1>Člověk v tísni byl v Rusku zařazen mezi nežádoucí organizace</h1>
      <address><time datetime="2019-11-12T17:45:00+00:00">12 Nov 2019, 17:45</time> by <a rel="author" href="http://www.ctk.cz/" target="_blank">ČTK</a></address>
      <p>Moskva/Praha - Ruské ministerstvo spravedlnosti oznámilo, že českou humanitární organizaci Člověk v tísni zařadilo na seznam organizací, které jsou v Rusku nežádoucí. Informovala o tom agentura TASS. V praxi to znamená zákaz činnosti. Člověk v tísni v reakci uvedl, že tento krok není překvapením. Své ruské aktivity nyní organizace zastavuje, ale "v žádném případě to neznamená, že by v Rusku přestala pracovat". Ministr zahraničí Tomáš Petříček označil důvody zařazení na seznam za absurdní a bude ruského velvyslance žádat o vysvětlení.</p>
      <p>Na <a href="https://minjust.ru/ru/novosti/o-perechne-inostrannyh-i-mezhdunarodnyh-nepravitelstvennyh-organizaciy-deyatelnost-kotoryh-3">webu</a> ruského ministerstva se s dnešním datem píše, že Člověk v tísni byl na seznam zařazen v souladu s federálním zákonem "O opatřeních proti osobám zapojeným do porušování základních lidských práv a svobod, práv a svobod občanů Ruské federace". Tento krok byl přitom učiněn na základě rozhodnutí náměstka ruského generálního prokurátora ze 7. listopadu.</p>
      <p>Mluvčí humanitární organizace Adriana Černá poukázala na to, že Člověk v tísni v Rusku dlouhodobě podporuje občanskou společnost. Podporujeme "aktivisty, blogery, kriticky přemýšlející intelektuály, skupiny lidí, kteří jsou proti korupci, proti ničení životního prostředí, kteří bojují za práva menšin, chtějí větší transparentnost ruského státu, chtějí, aby Rusko dodržovalo mezinárodní závazky (...) jako je ochrana a dodržování lidských práv, nebo právo na sdružování a shromažďování, podporujeme skupiny, které jsou proti cenzuře a další."</p>
      <p>"To samozřejmě ruský režim dráždí, neboť nechce fungovat transparentně, demokraticky a nechce být pod veřejnou kontrolou. (Prezident) Vladimir Putin chce vládnout v Rusku tvrdou rukou, což řada ruských občanů nechce akceptovat a snaží se o to, aby se v Rusku jednou žilo lépe a my je v tom podporujeme," napsala Černá.</p>
      <p>"V tuto chvíli zastavujeme veškeré aktivity na podporu ruských partnerů a přátel, abychom je neohrožovali, a budeme si muset promyslet, jaké kroky podnikneme k tomu, abychom byli opatrnější, ale v žádném případě to neznamená, že bychom v Rusku přestali pracovat," dodala mluvčí.</p>
      <p>Ministr zahraničí Tomáš Petříček, který je na pracovní cestě v Etiopii, ČTK napsal, že považuje důvody zařazení Člověka v tísni na seznam nežádoucích organizací za "absurdní". "Zákaz lidskoprávní organizace svědčí o stavu lidských práv v zemi," uvedl. Po návratu z Afriky si hodlá předvolat ruského velvyslance a bude požadovat vysvětlení. Člověka v tísni Petříček označil za "respektovanou organizaci podporující lidská práva a demokracii ve světě".</p>
      <p>Člověk v tísni na webu uvádí, že v Rusku se věnuje hlavně lidským právům. "Rusko je země s nevyjasněným politickým systémem, v každém případě velmi represivním," stojí ve <a href="https://www.clovekvtisni.cz/kdo-jsme/vyrocni-zpravy">výroční zprávě</a> za rok 2018. Na svém webu organizace upozorňuje také na tažení ruských úřadů proti nevládním organizacím a na alarmující situaci politických vězňů v zemi. Lidská práva jsou podle ní "nezřídka porušována i v souvislosti s ruskou anexí Krymu a pokračujícím konfliktem na východní Ukrajině".</p>
      <p>Ruské úřady zrušily Člověku v tísni registraci pro práci v zemi už v létě 2005. Stalo se to po dlouhodobém tlaku bez udání důvodů. Organizace byla v té době čečenskými a ruskými úřady obviňována, že podporuje protiruské teroristy. Registraci znovu získala po více než dvou letech.</p>
      <p>Nynějším rozhodnutím ruského ministerstva spravedlnosti se Člověk v tísni stal devatenáctou zahraniční či mezinárodní organizací, jejíž působení bylo v Rusku zakázáno. Jejich <a href="https://minjust.ru/ru/activity/nko/unwanted">seznam</a> byl vytvořen po ruské anexi ukrajinského Krymu v roce 2014 a po vyhlášení protiruských sankcí. Organizace ze seznamu nesmějí v Rusku působit a ruští občané s nimi nesmějí spolupracovat pod hrozbou až šestiletého vězení.</p>
      <p>Mluvčí ruské generální prokuratury Alexej Žafjarov v září podle agentury RIA Novosti řekl, že v prvním letošním pololetí bylo zahájeno 199 správních řízení a čtyři trestní stíhání kvůli zapojení do činnosti nežádoucích organizací.</p>
    </article>
  </body>
</html>