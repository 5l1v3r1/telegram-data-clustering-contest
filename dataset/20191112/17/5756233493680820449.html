<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621197/%D8%AF%D9%88%D9%84%D8%AA-%D8%B3%D8%B9%D9%88%D8%AF%DB%8C-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%D9%81%D8%B1%DB%8C%D8%A8%E2%80%8C%DA%A9%D8%A7%D8%B1%DB%8C-%D8%AF%D8%B1-%D8%A8%D8%B1%D9%86%D8%A7%D9%85%D9%87-%D9%87%D8%B3%D8%AA%D9%87%E2%80%8C%D8%A7%DB%8C-%D9%85%D8%AA%D9%87%D9%85-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T17:04:00+00:00"/>
    <meta property="og:title" content="دولت سعودی ایران را به «فریب‌کاری» در برنامه هسته‌ای متهم کرد"/>
    <meta property="og:description" content="هیأت وزیران دولت سعودی، مدعی شد که ایران اطلاعات لازم در خصوص برنامه هسته‌ای خویش را در اختیار آژانس بین‌المللی انرژی اتمی قرار نمی‌دهد."/>
  </head>
  <body>
    <article>
      <h1>دولت سعودی ایران را به «فریب‌کاری» در برنامه هسته‌ای متهم کرد</h1>
      <address>
        <time datetime="2019-11-12T17:04:00+00:00">12 Nov 2019, 17:04</time>
      </address>
      <p>
        <i>هیأت وزیران دولت سعودی، مدعی شد که ایران اطلاعات لازم در خصوص برنامه هسته‌ای خویش را در اختیار آژانس بین‌المللی انرژی اتمی قرار نمی‌دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هیأت وزیران سعودی در جلسه هفتگی خود که با حضور شاه این کشور برگزار می‌شود، این هفته،‌ ایران را به فریب‌کاری در برنامه هسته‌ای متهم کرد.</p>
      <p>به نوشته خبرگزاری رسمی سعودی (واس) در جلسه این هفته، ضمن بررسی گزارش‌هایی از آخرین تحولات منطقه و جهان، اعلام شد که دولت سعودی از تلاش‌های آژانس بین‌المللی انرژی اتمی تقدیر و «تقلب و فریب‌کاری ایران در برنامه‌ هسته‌ای خویش و تأخیر در ارائه اطلاعات لازم به آژانس را محکوم می‌کند».</p>
      <p>دولت سعودی همچنین همکاری کامل ایران با آژانس بین‌المللی انرژی اتمی و احترام به مصونیت و امتیازات کارشناسان آژانس را خواستار شد.</p>
      <p>هیأت وزیران سعودی در ادامه از آژانس خواست تا تدابیر راستی‌آزمایی و نظارتی را در ایران تشدید کند.</p>
      <p>«عبدالله بن خالد بن سلطان عبدالعزیز» نماینده دولت سعودی در سازمان ملل نیز روز پنجشنبه هفته گذشته (۱۸ آبان) در بیانیه‌ای ایران را به «فریبکاری» و مخفی کردن بخش‌های حساس برنامه هسته‌ای خود متهم و ادعا کرد که تهران به دنبال دستیابی به سلاح‌ هسته‌ای است.</p>
      <p>اشاره دولت سعودی به اخراج یک کارشناس آژانس بین‌المللی انرژی اتمی از ایران، در حالی است که سازمان انرژی اتمی ایران درباره ممانعت از ورود یکی از بازرسان آژانس به نطنز اعلام کرده که در بدو ورود این فرد، تجهیزات کنترلی، علامت هشدار نشان داده و به همین سبب از ورودش جلوگیری و او اخراج و موضوع به آژانس اطلاع داده شده است</p>
    </article>
  </body>
</html>