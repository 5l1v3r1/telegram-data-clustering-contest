<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621199/%D8%B2%D9%86%D8%AF%D8%A7%D9%86-%D8%B3%D8%A7%D8%A8%D9%82-%DA%A9%D8%A7%D8%B1%DA%AF%D8%A7%D9%87-%D8%AA%D9%88%D9%84%DB%8C%D8%AF%DB%8C-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T17:10:00+00:00"/>
    <meta property="og:title" content="زندان سابق، کارگاه تولیدی شد"/>
    <meta property="og:description" content="رئیس اداره بهزیستی خلخال گفت: ندامتگاه سابق خلخال با حمایت مقام قضایی و کارگروه اشتغال و سرمایه‌گذاری این شهرستان تبدیل به کارگاه تولید پوشاک و محلی برای اشتغال شده است."/>
  </head>
  <body>
    <article>
      <h1>زندان سابق، کارگاه تولیدی شد</h1>
      <address>
        <time datetime="2019-11-12T17:10:00+00:00">12 Nov 2019, 17:10</time>
      </address>
      <p>
        <i>رئیس اداره بهزیستی خلخال گفت: ندامتگاه سابق خلخال با حمایت مقام قضایی و کارگروه اشتغال و سرمایه‌گذاری این شهرستان تبدیل به کارگاه تولید پوشاک و محلی برای اشتغال شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ابراهیم مسروری روز سه‌شنبه در بازدید از کارگاه تولیدی دایر شده در محل ندامتگاه سابق خلخال افزود: با حمایت‌های قضایی و فراهم کردن زمینه راه‌اندازی یک واحد تولیدی در این محل هم‌اکنون در این واحد تولیدی پنج نفر از مددجویان زیرپوشش بهزیستی و ۱۱ نفر دیگر مشغول بکار شده‌اند.</p>
      <p>رئیس بهزیستی خلخال با بیان اینکه این واحد تولیدی در تولید پوشاک فعالیت دارد، اظهارداشت: مددجویان بهزیستی مشغول بکار دراین واحد تولیدی در دوخت لباس فعالیت داشته و پس از تولید پوشاک تولید خود را در بازارهای استان اردبیل و تهران به فروش می‌رسانند و از این راه ماهانه در همین کارگاه کوچک تولیدی بیش از ۲ میلیارد ریال درآمد عاید این افراد می‌شود.</p>
      <figure>
        <img src="https://aftabnews.ir/files/fa/news/1398/8/21/358492_848.jpg"/>
      </figure>
      <p>یکی از مددجویان بهزیستی شاغل در این کارگاه تولید پوشاک نیز گفت که برای آغاز به کار ۲۰۰ میلیون ریال تسهیلات کم‌بهره بانکی از توسط بهزیستی دریافت کرده و با خرید پنج دستگاه چرخ خیاطی کار تولید پوشاک در این کارگاه را آغاز کرده است.</p>
      <p>او افزود: با گسترش فعالیت تولید هم‌ اکنون تعداد چرخ‌های خیاطی این واحد به ۱۷ دستگاه افزایش یافته و برای بیش از ۲۰ نفر در این کارگاه زمینه اشتغال ایجاد شده است.</p>
      <p>با انتقال زندانیان خلخال از زندان قدیم در مرکز شهر به محل ندامتگاه جدید ، تبدیل ساختمان زندان سابق به کارگاه تولید پوشاک در دستور کار کارگروه اشتغال و سرمایه‌گذاری این شهرستان قرار گرفته و این امر با استقرار کارگاه تولید پوشاک مددجویان بهزیستی محقق شد.</p>
      <p>شهرستان خلخال به واسطه وجود تولیدکنندگان عمده پوشاک بازار تهران از سال ۱۳۹۶ به‌عنوان پایلوت تولید پوشاک استان اردبیل انتخاب شده و هم‌اکنون علاوه بر راه‌اندازی واحدهای کوچک تولیدی در گوشه و کنار شهر خلخال و در مناطق روستایی به همت کارگروه اشتغال در منازل خانگی نیز جمعی از فعالان تولید پوشاک بصورت تک‌دوزنده مشغول تولید پوشاک هستند.</p>
    </article>
  </body>
</html>