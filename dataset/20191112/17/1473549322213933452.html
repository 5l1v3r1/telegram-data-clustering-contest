<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/wroclaw-byl-bokser-skazany-za-podwojne-zabojstwo,984796.html"/>
    <meta property="og:site_name" content="TVN24"/>
    <meta property="article:published_time" content="2019-11-12T17:08:16+00:00"/>
    <meta property="og:title" content="Bił mocno, po całym ciele. Były bokser skazany za podwójne zabójstwo"/>
    <meta property="og:description" content="Na 15 lat więzienia skazał wrocławski sąd Władysława N., który pobił na śmierć swoją partnerkę i jej zięcia. W uzasadnieniu sędzia podkreślał, że bokserska przeszłość mężczyzny miała niebagatelne z..."/>
  </head>
  <body>
    <article>
      <h1>Bił mocno, po całym ciele. Były bokser skazany za podwójne zabójstwo</h1>
      <address><time datetime="2019-11-12T17:08:16+00:00">12 Nov 2019, 17:08</time> by <a rel="author">ib\kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/6f04ec83-2452-4470-b5bd-92fb12b7c36f-480p.mp4"/>
        <figcaption>Mężczyzna usłyszał wyrok 15 lat więzienia<cite>Foto: TVN24 Wrocław | Video: TVN24 Wrocław</cite></figcaption>
      </figure>
      <h3>Na 15 lat więzienia skazał wrocławski sąd Władysława N., który pobił na śmierć swoją partnerkę i jej zięcia. W uzasadnieniu sędzia podkreślał, że bokserska przeszłość mężczyzny miała niebagatelne znaczenie w ocenie sytuacji.</h3>
      <p>Do zdarzenia doszło w kwietniu 2018 roku, w jednej z kamienic przy ulicy Pereca we Wrocławiu. W mieszkaniu często odbywały się libacje alkoholowe. Mieszkała w nim Krystyna M. i jej zięć Mariusz A. Władysław N. - w przeszłości przez osiem lat trenujący boks - pomieszkiwał razem z nimi.</p>
      <p>W trakcie jednej z libacji mężczyzna wpadł w szał i pobił oboje. Na śmierć. Nie udzielił pomocy. Nie wezwał pogotowia. Po prostu wyszedł z mieszkania.</p>
      <h3>Wyrok dla boksera</h3>
      <related>
        <a href="https://www.tvn24.pl/wroclaw,44/pielegniarka-zamordowana-we-wlasnym-mieszkaniu,980367.html"/>
      </related>
      <p>We wtorek N. usłyszał wyrok - 15 lat więzienia. Sąd stwierdził, że zgromadzony w śledztwie materiał dowodowy nie budzi wątpliwości co do winy oskarżonego.</p>
      <p>- Z opinii biegłych wynika, że do śmierci pokrzywdzonych doszło w wyniku gwałtownego zaduszenia - mówił sędzia Tomasz Kaszyca.</p>
      <p>Mariusz A. otrzymał m.in. potężny cios w krtań, po których zaczął "charczeć". Nie mógł zaczerpnąć powietrza. To, według sądu, było zabójstwo z zamiarem ewentualnym. Z kolei Krystyna M. - jak wynika z opinii biegłych - najprawdopodobniej zmarła w wyniku urazu szyi spowodowanego przez ucisk. Sąd uznał, że oprawca zrobił to celowo, co znalazło odzwierciedlenie w wyroku.</p>
      <p>Sędzia podkreślał, że wyjaśnienia oskarżonego były nielogicznie i niewiarygodne. Inne na różnych etapach postępowania. Mężczyzna m.in. umniejszał swoją winę, twierdził, że kobietę zaledwie popchnął, a mężczyźnie zadał co najwyżej dwa, trzy ciosy. Biegli wskazali, że było ich znacznie więcej, na całym ciele.</p>
      <p>- Należy zauważyć, że wyprowadzane przez oskarżonego ciosy zadawane były w specyficzny sposób. Oskarżony przez wiele lat był czynnym bokserem, w związku z tym nie są to zwykłe uderzenia zadawane przez inną osobę. Fakt, że ciosów tych dokonał były bokser, ma niewątpliwie zasadnicze znaczenie przy ocenie przedmiotowego postępowania i przyjętej kwalifikacji - tłumaczył sędzia Kaszyca.</p>
      <p>Uzasadnieniu ze spuszczoną głową przysłuchiwał się Władysław N. Wyrok jest nieprawomocny.</p>
    </article>
  </body>
</html>