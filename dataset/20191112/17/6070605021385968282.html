<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Partit-Laborista-sofisticat-ciberatac-plataformes_0_2342765805.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T17:01:00+00:00"/>
    <meta property="og:title" content="El Partit Laborista britànic denuncia dos ciberatacs &quot;a gran escala&quot; en totes les seves plataformes digitals"/>
    <meta property="og:description" content="L'organització informa que no s'ha produït cap robatori de dades personals de militants ni simpatitzants"/>
  </head>
  <body>
    <article>
      <h1>El Partit Laborista britànic denuncia dos ciberatacs "a gran escala" en totes les seves plataformes digitals</h1>
      <h2>L'organització informa que no s'ha produït cap robatori de dades personals de militants ni simpatitzants</h2>
      <address>
        <time datetime="2019-11-12T17:01:00+00:00">12 Nov 2019, 17:01</time>
      </address>
      <p>En plena campanya electoral, el Partit Laborista ha sofert dos atacs informàtics contra totes les seves plataformes digitals en les últimes 24 hores. Un portaveu del partit ha assegurat aquest dimarts al matí que el primer atac, que va tenir lloc dilluns a última hora, "no ha reeixit" en els seus principals objectius gràcies als "robustos sistemes de seguretat" del partit. També estava en condicions de garantir que, en principi, no s'havia produït cap robatori de dades personals ni dels militants ni dels simpatitzants ni dels donants. El segon atac, menys greu que el primer, ha tingut lloc en les primeres hores d'aquest dimarts.</p>
      <p>Durant les hores que han durat els ciberatacs, i mentre es reforçaven les defenses dels servidors centrals, el partit ha hagut d'alentir "algunes de les activitats de la campanya", segons el mateix portaveu. La normalitat està sent restablerta al llarg d'aquesta tarda. El partit ha informat del problema al Centre Nacional de Ciberseguretat, que ha obert una investigació. Segons fonts del laborisme, els ciberatacs provenien de Rússia i el Brasil, tot i que no necessàriament es vinculen amb la implicació de serveis d'un estat concret; només es limiten a informar sobre la localització geogràfica des d'on han sorgit.</p>
      <p>D'acord amb informacions de l'agència Reuters, per les característiques del primer atac s'intentava deixar fora de servei la pàgina web, així com la resta de plataformes digitals, amb el sistema de bombardejar-hi una gran quantitat d'informació fins que quedessin col·lapsades. Això desmenteix que es tracti d'un "atac sofisticat", com sostenen les fonts del partit, perquè "és molt fàcil dur-ho a terme" i no requereix una especial habilitat ni mitjans tècnics.</p>
      <p>La denúncia del laborisme arriba en un moment especialment crític, després que tota l'oposició hagi denunciat reiteradament la negativa del govern de Boris Johnson a fer públic un informe del Parlament sobre la possible interferència i desestabilització de la política britànica per Rússia, que inclou denúncies d'espionatge, subversió i fins i tot interferències en les eleccions.</p>
      <p>L'informe, de fet, conté proves dels serveis d’intel·ligència del Regne Unit, com ara el que s'ocupa de la seguretat digital (GCHQ), l'MI5 i l'MI6, sobre intents russos encoberts d’influir en el resultat del referèndum de la Unió Europea del 2016 i en les eleccions generals del 2017. L'informe es va acabar al mes de març i es va enviar a Downing Street el 17 d'octubre. Però el govern encara no ha aprovat que es publiqui. </p>
      <p>L'excandidata a la Casa Blanca Hillary Clinton ha criticat en una entrevista a la BBC la negativa del govern de Johnson a difondre'n les conclusions. "Qualsevol persona que vota en aquest país té dret a veure aquest informe abans de les eleccions del 12 de desembre", ha dit.</p>
    </article>
  </body>
</html>