<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/516490/nok-tohok-lagi-ke-dok"/>
    <meta property="og:site_name" content="HM Online"/>
    <meta property="article:published_time" content="2019-11-12T17:23:47+00:00"/>
    <meta property="og:title" content="Nok tohok lagi ke dok?"/>
    <meta property="og:description" content="KUBUR tunggal sepanjang dua meter yang wujud di tepi jalan Kampung Hujung Tanjung, Pasir Panjang, Kuala Terengganu bukan sebarangan kubur."/>
  </head>
  <body>
    <article>
      <h1>Nok tohok lagi ke dok?</h1>
      <address><time datetime="2019-11-12T17:23:47+00:00">12 Nov 2019, 17:23</time> by <a rel="author">Ahmad Rabiul Zulkifli</a></address>
      <p>KUBUR tunggal sepanjang dua meter yang wujud di tepi jalan Kampung Hujung Tanjung, Pasir Panjang, Kuala Terengganu bukan sebarangan kubur.</p>
      <p>Sebaliknya, ia dibuat di situ bersebab, semata-mata mahu menyedarkan dan mendidik penduduk kampung supaya tidak membuang sampah di kawasan berkenaan.</p>
      <p>Walau sekadar replika dengan batu nisan lelaki, kewujudannya membawa perubahan positif seperti yang ditularkan di Facebook (FB) Ahad lalu.</p>
      <p>Penduduk kampung itu, Mohd Sufian Mohd Nor, 43, berkata, dia dan penduduk lain sudah lama bersabar dengan sikap segelintir pihak yang tidak bertanggungjawab apabila membuang sampah di kawasan itu.</p>
      <p>“Memang kawasan itu adalah tempat pembuangan sampah disediakan Majlis Bandaraya Kuala Terengganu (MBKT) namun, ada yang lepas laku apabila tidak membuang sampah di dalam tong yang disertakan.</p>
      <p>“Paling mengecewakan apabila tong sampah itu dibakar dan ada pula yang membuang sisa bangunan dan pakaian terpakai di kawasan berkenaan selain sampah domestik.</p>
      <p>“Sudah banyak amaran ditampal di situ termasuk memagar kawasan dengan tali tetapi tetap juga ada orang tidak bertanggungjawab membuang sampah,” katanya ketika ditemui, hari ini.</p>
      <p>Mohd Sufian berkata, disebabkan itu dia dan penduduk prihatin sepakat untuk membina replika kubur dan sejak siap dibina Ahad lalu, tiada lagi sisa sampah ditinggalkan.</p>
      <p>Bagaimanapun katanya, tidak menyangka gambar replika itu tular di media sosial hingga ada yang tertanya-tanya mengenai kubur berkenaan.</p>
      <p>“Niat kami hanya untuk mendidik penduduk yang degil dan cara itu yang paling efektif, beri kesedaran secara halus kepada mereka,” katanya.</p>
      <p>Sementara itu Imam Masjid Tengku Tengah Zaharah, Ahmad Ridhwan Md Radzi berkata, pembinaan replika kubur untuk tujuan mendidik tidak salah dan tidak juga bertentangan dengan syariat agama.</p>
      <p>“Jika itu kaedah yang boleh diguna pakai untuk memberi didikan dan pengajaran, ia perlu dikekalkan apatah lagi masyarakat juga tahu kewujudannya hanya untuk mendidik.</p>
      <p>“Bagaimanapun, sekiranya kewujudan replika kubur itu tidak memberi keinsafan kepada orang ramai adalah lebih baik ia dibuang bagi mengelak fitnah,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2017/10/273925/sisa-babi-bertabur"/>
        <a href="https://www.hmetro.com.my/mutakhir/2019/06/464315/campak-tepi-jalan"/>
        <a href="https://www.hmetro.com.my/mutakhir/2019/06/462962/berebut-barang-lusuh-punya-pasalmetrotv"/>
        <a href="https://www.hmetro.com.my/mutakhir/2019/04/440324/sampah-orang-luar"/>
        <a href="https://www.hmetro.com.my/mutakhir/2019/01/416307/belum-pandai-buang-sampah-dalam-tong-lagi"/>
        <a href="https://www.hmetro.com.my/mutakhir/2019/07/479982/rimas-lori-sampah-masuk-kampung-metrotv"/>
        <a href="https://www.hmetro.com.my/mutakhir/2017/04/222691/berjiran-longgokan-sampah"/>
        <a href="https://www.hmetro.com.my/mutakhir/2017/08/251077/sindir-makan-dalam"/>
      </related>
    </article>
  </body>
</html>