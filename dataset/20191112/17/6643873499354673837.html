<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/opx2WB/legens-droeye-paastand-fikk-rasende-trener-til-aa-storme-ut-fra-dopinghoer"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T17:57:04+00:00"/>
    <meta property="og:title" content="Legens drøye påstand fikk rasende trener til å storme ut fra dopinghøring"/>
    <meta property="og:description" content="Det ble dramatisk da Team Skys tidligere trener og lege møttes i en opphetet høring tirsdag."/>
  </head>
  <body>
    <article>
      <h1>Legens drøye påstand fikk rasende trener til å storme ut fra dopinghøring</h1>
      <h2>Det ble dramatisk da Team Skys tidligere trener og lege møttes i en opphetet høring tirsdag.</h2>
      <address><time datetime="2019-11-12T17:57:04+00:00">12 Nov 2019, 17:57</time> by <a rel="author">Odd Inge Aas</a></address>
      <p>De var begge sentrale i støtteapparatet til det som har vært verdens beste sykkellag de ti siste årene. Denne uken er imidlertid Richard Freeman og Shane Sutton sentrale i en høring som kan ende med at førstnevnte mister retten til å praktisere som lege.</p>
      <p>Tirsdag endte det i en meget opphetet seanse foran panelet som skal ta avgjørelsen.</p>
      <p>Sportsredaktør i <a href="https://twitter.com/danroan/status/1194287701173903360">BBC</a>, Dan Roan, kaller scenene som utspilte seg for en farse.</p>
      <p>Bakgrunnen er denne: Freeman står i fare for å miste retten til å praktisere som lege, og det er denne uken en høring i General Medical Council (GMC), et offentlig organ som kontrollerer legers virksomhet i Storbritannia.</p>
      <p>Freeman er mest kjent som lege for Team Sky fra 2009 til 2017. Laget, som nå heter Team Ineos, har hatt vinneren i syv av de åtte siste utgavene av Tour de France.</p>
      <p>Han har før høringen innrømmet å ha løyet om flere forhold og forklart seg uriktig.</p>
      <p>Det alvorligste anklagepunktet nekter han imidlertid for. Han er anklaget for å ha bestilt 30 pakker med en testosteronkrem til hovedkvarteret for Det britiske sykkelforbundet og Team Sky i 2011.</p>
      <p>Anklagen går ut på at han visste eller trodde at det forbudte stoffet var tiltenkt en rytter på laget.</p>
      <p>Team Sky/Ineos har gjennom flere år vært under kraftig press etter anklager om doping og juks. I fjor la kulturkomiteen i det britiske parlamentet frem en rapport hvor det ble fremmet sterk kritikk mot laget.</p>
      <p>Blant annet ble det hevdet at Sir Bradley Wiggins, som vant Tour de France i 2012, fikk medisinsk fritak til medikamenter som han ikke trengte, men som var prestasjonsfremmende.</p>
      <p>
        <a href="https://www.bt.no/sport/i/Xg61yb/chris-froome-feirer-ny-triumf-men-det-stormer-rundt-laget-de-moerke">Les også<br/>Chris Froome feirer ny triumf, men det stormer rundt laget: – De mørke skyene vil ikke forsvinne</a>
      </p>
      <figure>
        <img src="https://images.sacdn.no/v2/images/62694a7a-a50a-4942-92b8-ed401b7f8a79?fit=crop&amp;h=1126&amp;w=1900&amp;s=e37b633f19aa27b61bac41d2a43c1608d7ca1616"/>
        <figcaption>Bradley Wiggins vant Tour de France i 2012. I etterkant er det imidlertid rettet sterke anklager mot ham og Team Sky.<cite>Jerome Prevost / POOL L'EQUIPE</cite></figcaption>
      </figure>
      <h3>Kalte trener for doper og løgner</h3>
      <p>Nå er anklagene altså rettet mot Freeman. Gjennom forsvareren hevder han imidlertid at kremen var ment for lagets mangeårige trener, Shane Sutton. I innledningen hevdet forsvareren, Mary O’Rourke, at Sutton er både en løgner og tidligere doper.</p>
      <p>Dette ble naturligvis svært dårlig mottatt av den tidligere Sky-treneren.</p>
      <p>Hennes påstand var at Sutton trengte testosteronet for å behandle ereksjonsproblemer, og at han fikk sin legevenn til å bestille det. Dette ble kontant avvist av en sint Sutton, som kalte det for løgn og oppspinn.</p>
      <p>Forsvareren til den anklagede legen hevdet også at et anonymt vitne påsto å ha sett testosteron i kjøleskapet til Sutton en gang på 1990-tallet. Også dette tilbakeviste den tidligere Sky-treneren på det sterkeste.</p>
      <p>
        <a href="https://www.bt.no/sport/i/wP54gP/nike-legger-ned-omstridt-prosjekt-etter-dopingdom-situasjonen-var-oe">Les også<br/>Nike legger ned omstridt prosjekt etter dopingdom: – Situasjonen var ødeleggende for utøverne</a>
      </p>
      <h3>Stormet ut av lokalet</h3>
      <p>Både <a href="https://www.theguardian.com/sport/2019/nov/12/shane-sutton-accused-serial-liar-doper-at-medical-tribunal-richard-freeman-team-sky-cycling">Guardian </a>og <a href="https://www.bbc.com/sport/cycling/50387501">BBC </a>skriver at Sutton ble mer og mer rasende under høringen tirsdag ettermiddag. Han spurte blant annet om det var han eller Freeman som var mistenkt i saken, og han svarte O’Rourke med å kalle henne en løgner.</p>
      <p>Mot slutten av vitneforklaringen endte Sutton opp med å skjelle ut lege Richard Freeman, som satt bak en beskyttelsesvegg.</p>
      <p>Til slutt stormet han Sutton av lokalet, samtidig som dommerne i saken fortvilet prøvde å få ham til å bli værende.</p>
      <p>Det nektet han. I et kort møte med pressen utenfor bygget, åpnet han for å komme tilbake og gjennomføre resten av forklaringen på torsdag.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/kommentar/i/qLxgyz/norges-akilleshael-blottlegges"/>
        <a href="https://www.bt.no/nyheter/lokalt/i/OpX9v1/shiraz-hoppet-ut-i-det-iskalde-vannet-for-aa-redde-mann-i-vaagen"/>
        <a href="https://www.bt.no/btmeninger/debatt/i/kJxrkB/mammahjarte-meg-her-og-der-kvar-blei-mammahovudet-av-eigentleg"/>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
        <a href="https://www.bt.no/sprek/i/OpXdrw/floating-blir-stadig-mer-populaert-for-legen-nils-40-har-det-blitt-l"/>
      </related>
    </article>
  </body>
</html>