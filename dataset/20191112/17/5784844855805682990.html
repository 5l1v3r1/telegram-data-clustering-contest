<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/pri-cdc-naj-bi-ugotovili-vztrok-smrti-zaradi-elektronskih-cigaret.html?RSS4f0cedcf673b9ed9a34a0045c673feed"/>
    <meta property="og:site_name" content="Računalniške novice"/>
    <meta property="article:published_time" content="2019-11-12T17:00:00+00:00"/>
    <meta property="og:title" content="Pri CDC naj bi ugotovili vzrok smrti zaradi elektronskih cigaret"/>
    <meta property="og:description" content="Ameriški center za nadzor bolezni (CDC) poroča, da so pri analizi pacientov, ki so kazali znake bolezni, povezane s kajenjem elektronske cigarete, v pljučni tekočini našli povečane"/>
  </head>
  <body>
    <article>
      <h1>Pri CDC naj bi ugotovili vzrok smrti zaradi elektronskih cigaret</h1>
      <address>
        <time datetime="2019-11-12T17:00:00+00:00">12 Nov 2019, 17:00</time>
      </address>
      <p>
        <b>Analiza pljučne tekočine je pri 29 pacientih pokazala povišane vrednosti vitamina E acetata. Gre za močan antioksidant, ki ga sicer dodajajo kozmetičnim izdelkom.</b>
      </p>
      <p>Ameriški center za nadzor bolezni (CDC) poroča, da so pri analizi pacientov, ki so kazali znake bolezni, povezane s kajenjem elektronske cigarete, v pljučni tekočini našli povečane vrednosti vitamina E acetata.</p>
      <p>Za skrivnostno pljučno boleznijo je doslej samo v ZDA zbolelo več kot 2000 ljudi, od katerih jih je 39 umrlo. </p>
      <p><b>Vitamin E acetat</b> je aditiv, ki ga dodajajo tudi k nekaterim izdelkom z vsebnostjo THC. V izjavi Centra za nadzor bolezni sicer ne izključujejo drugih razlogov za pojav bolezni pljuč, vendar dodajajo, da tekom testiranja niso zaznali drugih potencialnih toksinov.</p>
      <p>"Prvič doslej smo v bioloških vzorcih pri bolnikih s poškodbami pljuč, ki so povezane z uporabo elektronske cigarete ali drugih vaping izdelkov, odkrili potencialno zaskrbljujoč toksin, vitamin E acetat. V ugotovitvah se nam ponujajo neposredni dokazi o obstoju vitamina E acetata neposredno na mestu poškodbe, v pljučih. Izsledki so povsem enaki pri vseh obravnavanih pacientih, ne glede na državo izvora,” je med tiskovno konferenco povedala <b>Anne Schuchat</b>, glavna namestnica direktorja CDC.</p>
      <p>THC so odkrili v 82 %, nikotin pa v 62 % obravnavanih vzorcev. Med analizo so vzorce testirali tudi na druge snovi, ki se pogosto znajdejo kot dodatek zgoraj omenjenima sestavinama, na primer mineralna olja, terpeni in drugi, vendar jih niso zaznali. Vitamin E acetat je pogost dodatek v kozmetičnih izdelkih. Kot sredstvo, ki ga nanašamo na kožo, ne povzroča težav; te se lahko pojavijo, če ga vdihnemo.</p>
      <p>Elektronske cigarete so kot alternativa običajnim ali pripomoček za prenehanje kajenja javnosti znane že nekaj let, pod žarometi pa so od začetka letošnjega leta, ko so zlasti v ZDA poročali o številnih pljučnih obolenjih, ki naj bi bila posledica neznane bolezni.</p>
      <p>V CDC niso bili na voljo za nadaljnje komentarje o ugotovitvah glede vitamina E acetata. Pred nekaj dnevi pa so na ameriškem Ministrstvu za zdravje zvezne države Washington pozvali vsa podjetja, ki predelujejo konopljo, da "takoj prenehajo dodajati vitamin E acetat v vaping izdelke."</p>
      <p>Znova so poudarili zaskrbljenost nad uporabo elektronskih cigaret ter podobnih izdelkov in odsvetovali njihovo uporabo.</p>
    </article>
  </body>
</html>