<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/12/prisadiha-nov-bial-drob-na-pushach-na-el-cigari.429393"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T17:45:00+00:00"/>
    <meta property="og:title" content="Присадиха нов бял дроб на пушач на ел. цигари"/>
    <meta property="og:description" content="Над 2000 американци са развили белодробни заболявания | Dnes.bg"/>
  </head>
  <body>
    <article>
      <h1>Присадиха нов бял дроб на пушач на ел. цигари</h1>
      <h2>Над 2000 американци са развили белодробни заболявания</h2>
      <address><time datetime="2019-11-12T17:45:00+00:00">12 Nov 2019, 17:45</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Лекари в болница в Детройт са извършили двойна белодробна трансплантация на мъж, чийто орган е увреден от употребата на електронни цигари, предаде Асошиейтед прес.</p>
      <related>
        <a href="https://www.dnes.bg/eu/2019/11/09/otkriha-misterioznata-i-opasna-systavka-v-e-cigarite.429073"/>
      </related>
      <p>От Хенри Форд Хелт Систъм не съобщават повече подробности около процедурата, освен че пациентът е пожелал да бъдат публикувани снимки и актуализирана информация като предупреждение за вредата от вейпинга.</p>
      <p>Екипът от медицински експерти, извършил процедурата, вярва, че става въпрос за първата двойна белодробна трансплантация в света, извършена на пациент, чийто орган е непоправимо увреден от пушенето на електронни цигари, пише БТА.</p>
      <p>"Добре ще е, ако това е последният подобен случай и епидемията от сериозни белодробни травми бъде овладяна", казва д-р Дейвид Кристиани от Колежа по обществено здравеопазване "Т.Х.Чан" към Харвардския университет и Масачузетската многопрофилна болница в Бостън, който не е участвал в извършената в Детройт трансплантация.</p>
      <p>От март над 2000 американци, много от които тийнейджъри и младежи, употребяващи електронни цигари, развиха белодробни заболявания. Смъртните случаи са най-малко 40, припомня агенцията.</p>
    </article>
  </body>
</html>