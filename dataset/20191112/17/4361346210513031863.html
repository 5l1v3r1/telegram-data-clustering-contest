<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/jogerosen-husz-ev-fegyhazra-iteltek-a-szamossalyi-gyilkossag-elkovetojet/186470"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-12T17:20:00+00:00"/>
    <meta property="og:title" content="Jogerősen húsz év fegyházra ítélték a szamossályi gyilkosság elkövetőjét"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Jogerősen húsz év fegyházra ítélték a szamossályi gyilkosság elkövetőjét</mark>
      </h1>
      <address><time datetime="2019-11-12T17:20:00+00:00">12 Nov 2019, 17:20</time> by <a rel="author">MTI</a></address>
      <p>A Debreceni Ítélőtábla kedden helybenhagyta a Nyíregyházi Törvényszék elsőfokú ítéletét, és jogerősen húsz év fegyházra ítélte azt a férfit, aki 2016-ban betört egy szamossályi házba, halálra verte a tulajdonost, egy másik rablásban pedig súlyosan megsebesített egy férfit - közölte a táblabíróság sajtószóvivője az MTI-vel.</p>
      <p>Fórizs Ildikó közleményében azt írta, hogy T. M.-et nyereségvágyból, különös kegyetlenséggel elkövetett emberölés bűntettében és életveszélyt okozó testi sértés kísérletében mondták ki bűnösnek.</p>
      <p>A bíróság által megállapított tényállás szerint a vádlott 2016. május 27-én italozás után, kezében vascsővel bemászott egy szamossályi udvarba, majd a házba betörve pénz után kutatott. Az ott lakó 61 éves nő tetten érte a férfit, aki a csővel nagy erővel fejen ütötte, majd a földre eső nőt még legalább nyolc-kilencszer bántalmazta.</p>
      <p>A sértett a helyszínen meghalt, a vádlott az asszony zsebeiből kivett ezerkétszáz forinttal és egy elektromos szivattyúval hagyta el a helyszínt.</p>
      <p>A férfi néhány órával később egy 69 éves férfi házába is bement, aki szintén rajtakapta és dulakodni kezdtek. A vádlott kalapáccsal többször fejbe ütötte a sértettet, majd elmenekült a helyszínről. Az idős férfi életveszélyes sérüléseket szenvedett.</p>
    </article>
  </body>
</html>