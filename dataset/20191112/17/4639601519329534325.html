<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/vimatv/st-mpalaskas-kai-g-galanopoulos-sto-one-channel-gia-ta-epeisodia-stin-asoee/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T17:24:43+00:00"/>
    <meta property="og:title" content="Στ. Μπαλάσκας και Γ. Γαλανόπουλος στο One Channel για τα επεισόδια στην ΑΣΟΕΕ"/>
    <meta property="og:description" content="Στην επιχείρηση της Ελληνικής Αστυνομίας στην ΑΣΟΕΕ και τις καταγγελίες για ξυλοδαρμό φοιτητών αναφέρθηκαν, μιλώντας στην εκπομπή One Line, ο συνδικαλιστής της ΕΛ.ΑΣ, Σταύρος Μπαλάσκας και ο Γιάννης Γαλανόπουλος, μέλος της Ομοσπονδίας Ενώσεων Νοσοκομειακών Γιατρών Ελλάδας."/>
  </head>
  <body>
    <article>
      <h1>Στ. Μπαλάσκας και Γ. Γαλανόπουλος στο One Channel για τα επεισόδια στην ΑΣΟΕΕ</h1>
      <h2>Στην επιχείρηση της Ελληνικής Αστυνομίας στην ΑΣΟΕΕ και τις καταγγελίες για ξυλοδαρμό φοιτητών αναφέρθηκαν, μιλώντας στην εκπομπή One Line, ο συνδικαλιστής της ΕΛ.ΑΣ, Σταύρος Μπαλάσκας και ο Γιάννης Γαλανόπουλος, μέλος της Ομοσπονδίας Ενώσεων Νοσοκομειακών Γιατρών Ελλάδας.</h2>
      <address><time datetime="2019-11-12T17:24:43+00:00">12 Nov 2019, 17:24</time> by <a rel="author">ΤοΒΗΜΑ Team</a></address>
      <p>Στην επιχείρηση της Ελληνικής Αστυνομίας στην ΑΣΟΕΕ και τις καταγγελίες για ξυλοδαρμό φοιτητών αναφέρθηκαν, μιλώντας στην εκπομπή One Line, ο συνδικαλιστής της ΕΛ.ΑΣ, Σταύρος Μπαλάσκας, και ο Γιάννης Γαλανόπουλος, μέλος της Ομοσπονδίας Ενώσεων Νοσοκομειακών Γιατρών Ελλάδας.</p>
      <p>Όπως υποστήριξε ο κ. Μπαλάσκας «δεν σημειώθηκαν πολύ μεγάλα επεισόδια και δεν πήραν έκταση», σημειώνοντας πως «παραμένει το άσυλο στα πανεπιστήμια για την προαγωγή των ιδεών και για όλα αυτά που απαιτεί η Δημοκρατία». «Όσον αφορά όμως τις παράνομες πράξεις, τελειώνει το πανηγύρι» ανέφερε χαρακτηριστικά.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <p>«Οτιδήποτε γίνεται, θα υπάρχει παρέμβαση της αστυνομίας ούτως ώστε να μην έχουμε ένα καθεστώς ανομίας» πρόσθεσε, προαναγγέλλοντας νέες παρεμβάσεις της Αστυνομίας «όπου παραβιάζεται ο νόμος».</p>
      <p>Από την πλευρά του, ο κ. Γαλανόπουλος υποστήριξε πως υπήρξαν φοιτητές που τραυματίστηκαν και δέχτηκαν μάλιστα τις πρώτες βοήθειες από ανθρώπους που βρέθηκαν εκεί. Όπως είπε «δεν μιλάμε για ενέργεια της αστυνομίας προκειμένου να κατασταλεί μια εγκληματική ενέργεια, αλλά για φοιτητές που με απόφαση του φοιτητικού συλλόγου ετοιμάζονταν να κάνουν συνέλευση και ξαφνικά δέχτηκαν επίθεση με χημικά».</p>
      <p>Στο πλαίσιο αυτό κατήγγειλε πως «ασθενοφόρα του ΕΚΑΒ δυσκολεύτηκαν να φτάσουν στο σημείο και να παραλάβουν τραυματίες» σημειώνοντας πως χρειάστηκε παρέμβαση της Ομοσπονδίας στο υπουργείο Προστασίας του Πολίτη. Διευκρίνισε, δε, πως οι τραυματίες προέρχονταν αποκλειστικά και μόνο από το φοιτητικό χώρο και δεν πρόκειται περί «μπαχαλάκηδων», χαρακτηρίζοντας ατυχή τη δήλωση του κυβερνητικού εκπροσώπου, Στέλιου Πέτσα.</p>
      <figure>
        <iframe src="https://www.youtube.com/embed/aZ7ONiFk9EE" width="640" height="360" data-service="Youtube" scrolling="no"/>
      </figure>
      <p>
        <b>Πηγή: <a href="https://www.onetv.gr/ellada/ta-epeisodia-stin-asoee-kai-oi-kataggelies-gia-parempodisi-tou-ekav/">onetv.gr</a></b>
      </p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>