<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/sap-zvinuvachuye-pisaruka-v-zmovi-z-eksvlasnikom-vab-bahmatyukom-329406_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T17:34:00+00:00"/>
    <meta property="og:title" content="САП звинувачує Писарука в змові з ексвласником VAB Бахматюком"/>
    <meta property="og:description" content="Кажуть, Писарук переконував видати стабілізаційний кредит банку.  "/>
  </head>
  <body>
    <article>
      <h1>САП звинувачує Писарука в змові з ексвласником VAB Бахматюком</h1>
      <h2>Кажуть, Писарук переконував видати стабілізаційний кредит банку.  </h2>
      <address>
        <time datetime="2019-11-12T17:34:00+00:00">12 Nov 2019, 17:34</time>
      </address>
      <p>Прокурор Спеціалізованої антикорупційної прокуратури стверджує, що бізнесмен Олег Бахматюк у 2014 році як бенефіціар VAB Банку вступив у змову з Олександром Писаруком, який був на той момент першим заступником глави Національного банку України, щодо видачі стабілізаційного кредиту під заставу майна, вартість якого було завищено.</p>
      <p>Під час слухання у Вищому антикорупційному суді питання про обрання запобіжного заходу стосовно члена Ради НБУ Миколи Каленського слідчий заявив, що Писаруку довелося задіяти головне управління НБУ у Києві та області, яким на той момент керував Каленський.</p>
      <p>Прокурор стверджує, що вночі 8 жовтня 2014 року Писарук написав електронне повідомлення директору гендепартаменту банківського нагляду НБУ Аллі Шульзі про необхідність видати стабілізаційний кредит банку "як мінімум 1 млрд... Каленський у курсі".</p>
      <p>Обвинувачення на адресу Каленського полягають у його згоді з оцінкою майна, хоча була інформація щодо його недостатності для видачі кредиту на таку суму. За версією слідства, кошти стабкредиту виводили потім з банку, зокрема на "мертвих душ".</p>
      <p>САП клопоче про взяття Каленського під варту на 60 днів з альтернативою внесення застави 20 млн грн, а також про вилучення паспортів і носіння електронного браслета.</p>
      <p>У відповідь сторона захисту зазначила, що члена ради НБУ затримали 11 листопада біля його будинку, було проведено обшуки в його будинку та у квартирі його дочки. Адвокат наголосив, що раніше окружний суд відмовив у позові з подібними звинуваченнями, які багато в чому будуються лише на факті заняття підозрюваним конкретної посади.</p>
      <p>Напередодні Співробітники Національного антикорупційного бюро прийшли в "Райффайзен Банк", щоб <b><a href="https://dt.ua/UKRAINE/nabu-priyshlo-v-rayffayzen-bank-zmi-329280_.html">затримати голову правління Олександра Писарука</a></b>. Як повідомив згодом Сергій Лещенко, <a href="https://dt.ua/UKRAINE/golovi-pravlinnya-rayffayzen-banku-ogolosili-pidozru-i-vidpustili-leschenko-329308_.html"><b>Писаруку </b><b>оголосили про підозру у розтраті</b> </a>або привласненні чужого майна в особливо великих розмірах та відпустили. </p>
      <p>Згодом у НАБУ заявили, що всього затримано сімох осіб за підозрою в заволодінні 1,2 млрд. грн. стабілізаційного кредиту, наданого Національним банком України, у 2014 році ПАТ "Ві Ей Бі Банк". Мова йде про колишніх і діючих посадових осіб Національного банку України, ПАТ "Ві Ей Бі Банк" та приватних компаній, пов'язаних з кінцевими бенефіціарами "Ві Ей Бі Банку".</p>
      <p>В свою чергу в НБУ висловили обурення врученням підозри колишньому першому заступнику голови НБУ Олександру Писаруку, та заявили, що він професійний банкір із бездоганною репутацією.</p>
      <p>НБУ 20 березня 2015 року вирішив відкликати банківську ліцензію та ліквідувати VAB банк. За даними НБУ, до початку жовтня 2014 року VAB Банк за розміром активів займав 16-е місце (23,97 млрд грн) серед 166 діючих у країні банків.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>