<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597020/f-mogkerini-i-synergasia-nato-kai-ee-den-itan-pote-toso-thetiki"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T17:15:00+00:00"/>
    <meta property="og:title" content="Φ. Μογκερίνι: Η συνεργασία ΝΑΤΟ και ΕΕ δεν ήταν ποτέ τόσο «θετική»"/>
    <meta property="og:description" content="Την άποψη ότι η συνεργασία μεταξύ ΝΑΤΟ και ΕΕ δεν ήταν ποτέ τόσο καλή εξέφρασε η ύπατη εκπρόσωπος της ΕΕ για ζητήματα εξωτερικής πολιτικής, Φεντερίκα..."/>
  </head>
  <body>
    <article>
      <h1>Φ. Μογκερίνι: Η συνεργασία ΝΑΤΟ και ΕΕ δεν ήταν ποτέ τόσο «θετική»</h1>
      <address><time datetime="2019-11-12T17:15:00+00:00">12 Nov 2019, 17:15</time> by <a rel="author">sigmalive</a></address>
      <p>Την άποψη ότι η συνεργασία μεταξύ ΝΑΤΟ και ΕΕ δεν ήταν ποτέ τόσο καλή εξέφρασε η ύπατη εκπρόσωπος της ΕΕ για ζητήματα εξωτερικής πολιτικής, Φεντερίκα Μογκερίνι μετά το πέρας της σημερινής συνεδρίασης υπουργών 'Αμυνας της ΕΕ.</p>
      <p>"Συζητήσαμε την καλή συνεργασία ΕΕ και ΝΑΤΟ και ενημερωθήκαμε ενόψει της συνάντησης των ηγετών των χωρών του ΝΑΤO το Δεκέμβρη στο Λονδίνο", δήλωσε η Φ. Μογκερίνι προσθέτοντας ότι υπάρχει "κοινή εκτίμηση ότι η συνεργασία ΕΕ και ΝΑΤΟ δεν ήταν ποτέ τόσο θετική και συγκεκριμένη", ενώ σημείωσε ότι οι υπουργοί αναφέρθηκαν και σε ζητήματα περαιτέρω συνεργασίας στο μέλλον.</p>
      <p>Κληθείσα να σχολιάσει την πρόσφατη δήλωση του Γάλλου προέδρου ότι το ΝΑΤΟ είναι "εγκεφαλικά νεκρό", σημείωσε ότι η Γαλλία είναι μέλος του ΝΑΤΟ και ότι σε αυτό το επίπεδο θα γίνει αυτή η συζήτηση. Ωστόσο, επισήμανε ότι είναι κοινή η αντίληψη ότι μια "δυνατή Ένωση" συμβάλλει σε μια "πιο δυνατή" Βορειοατλαντική συμμαχία και ότι, από την πλευρά των Βρυξελλών το ΝΑΤΟ συμβάλλει στην ασφάλεια της Ευρώπης.</p>
      <p>Επιπλέον, ερωτηθείσα για τις σχέσεις με τις ΗΠΑ σε ζητήματα άμυνας, η ύπατη εκπρόσωπος έκανε λόγο για "συνεργατική αυτονομία", σημειώνοντας ότι κάθε φορά που η ΕΕ μπορεί να συνεργαστεί με άλλους εταίρους, σε επίπεδο ΝΑΤΟ, Ηνωμένων Εθνών ή άλλο, το "προτιμάει", αλλά σε διαφορετική περίπτωση θα πρέπει "να είναι έτοιμη" να δράσει μόνη της.</p>
      <p>Τέλος, σε ό,τι αφορά τη σημερινή συνεδρίαση, η ίδια ανακοίνωσε πως οι υπουργοί ενέκριναν 13 νέα έργα που θα υλοποιηθούν στο πλαίσιο της μόνιμης διαρθρωμένης συνεργασίας (PESCO), που προσφέρει στα κράτη μέλη της ΕΕ τη δυνατότητα να συνεργάζονται στενότερα στον τομέα της ασφάλειας και της άμυνας. Με τη σημερινή απόφαση, ο αριθμός των έργων που έχουν τεθεί σε εφαρμογή ανέρχεται σε 47.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>