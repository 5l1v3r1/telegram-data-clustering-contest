<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/12/arxiepiskopos-elpidoforos-stoxos-ena-sxoleio-se-kathe-nao-kai-koinotita"/>
    <meta property="og:site_name" content="euronews"/>
    <meta property="article:published_time" content="2019-11-12T17:31:18+00:00"/>
    <meta property="og:title" content="Αρχιεπίσκοπος Ελπιδοφόρος: Στόχος ένα σχολείο σε κάθε ναό και κάθε κοινότητα"/>
    <meta property="og:description" content="“Κάθε ναός, κάθε κοινότητα και ένα σχολείο. Αυτός θα είναι ο στόχος μας», τόνισε ο αρχιεπίσκοπος Αμερικής, στο πρώτο συνέδριο για την Ελληνική Παιδεία και τα Ελληνικά σχολεία στις ΗΠΑ"/>
  </head>
  <body>
    <article>
      <h1>Αρχιεπίσκοπος Ελπιδοφόρος: Στόχος ένα σχολείο σε κάθε ναό και κάθε κοινότητα</h1>
      <address><time datetime="2019-11-12T17:31:18+00:00">12 Nov 2019, 17:31</time> by <a rel="author">euronews </a></address>
      <p>“Κάθε ναός, κάθε κοινότητα και ένα σχολείο. Αυτός θα είναι ο στόχος μας. Οι πρόγονοί μας όπου και να μετανάστευαν, πρώτα το σχολείο έχτιζαν και μετά την εκκλησία”, τόνισε ο αρχιεπίσκοπος Αμερικής, Ελπιδοφόρος κατά το πρώτο συνέδριο για την Ελληνική Παιδεία και τα Ελληνικά σχολεία στις Ηνωμένες Πολιτείες, που διοργάνωσε το Σάββατο 9 Νοεμβρίου η Ιερά Αρχιεπισκοπή Αμερικής, στο Φλάσινγκ της Νέας Υόρκης.</p>
      <p>Ο κ. Ελπιδοφόρος ζήτησε να διοργανώνεται κάθε χρόνο το συνέδριο, που στόχο έχει την δυναμική επανεκκίνηση του τομέα της Ελληνικής Παιδείας, μεταδίδει το <a href="https://www.greeknewsonline.com/">greeknewsonline</a>.</p>
      <figure>
        <img src="https://static.euronews.com/articles/stories/04/29/61/30/808x539_cmsv2_0c4174a3-50d8-5f02-a6d7-9f44b92105bb-4296130.jpg"/>
      </figure>
      <p>Από τις 10 το πρωί του Σαββάτου και μέχρι και τις 5 το απόγευμα, οι 78 σύνεδροι από όλη την Αμερική – (εκπρόσωποι των Ιερών Μητροπόλεων Βοστώνης, Ντένβερ, Ατλάντας, Ντητρόιτ, Φραγκίσκου, Νέας Ιερσέης και Πιτσβούργου – απουσίαζε εκπρόσωπος της Μητρόπολης Σικάγο), άκουσαν εισηγήσεις σχετικά με τον ρόλο του Γραφείου Ελληνικής Παιδείας της Ιεράς Αρχιεπισκοπής, την διδασκαλία της Ελληνικής Γλώσσας, τα Ημερήσια, Απογευματινά και Τσάρτερ σχολεία και κατέθεσαν τις προτάσεις τους, συμμετέχοντας σε έναν γόνιμο διάλογο με την συντονιστική επιτροπή του συνεδρίου και τον Αρχιεπίσκοπο Αμερικής κ. Ελπιδοφόρο.</p>
      <p>Ο Αρχιεπίσκοπος παρουσίασε στο τέλος τα πορίσματα του συνεδρίου, προαναγγέλλοντας τις πρώτες δράσεις του Γραφείου Ελληνικής Παιδείας, ενώ δεν ήταν λίγες οι στιγμές που οι σύνεδροι ξέσπασαν σε ενθουσιώδη χειροκροτήματα επικροτώντας τα όσα είπε ο Σεβασμιώτατος για τη χρήση των Ελληνικών στη Θεολογική Σχολή της Βοστώνης αλλά και στη Θεία Λατρεία, καθώς και για την ανάγκη στήριξης των Ελληνικών σχολείων.</p>
      <p>“Εχω ευθύνες ως Αρχιεπίσκοπος και η ευθύνη μου συνίσταται στο γεγονός ότι στο εξής δεν θα βγαίνουν ιερείς από την Ελληνορθόδοξη Θεολογική Σχολή της Βοστώνης που δεν θα ξέρουν Ελληνικά”, τόνισε καταχειροκροτούμενος ο Αρχιεπίσκοπος, απαντώντας σε ερώτηση συνέδρου. “Καταλαβαίνω ότι υπάρχει ένα γενικότερο κλίμα και που είμαστε Αμερικανοί και όλη αυτή τη θεωρία την ξέρω, αλλά η Θεολογική μας Σχολή είναι Ελληνορθόδοξη, είναι Θεολογική Σχολή που έχει απέξω και την Ελληνική Σημαία και όποιος δεν αισθάνεται άνετα με αυτό το χαρακτήρα και την ταυτότητα αυτής της Σχολής, απλά δε χρειάζεται να έρθει να σπουδάσει σε μας”, συνέχισε, λέγοντας ότι εξαιτίας του φόβου μη μειωθεί ο αριθμός των μαθητών, έπεσε το επίπεδο της Σχολής.</p>
      <figure>
        <img src="https://static.euronews.com/articles/stories/04/29/61/30/808x539_cmsv2_59432b90-3b66-548b-93c8-2f3ebc8f8916-4296130.jpg"/>
      </figure>
      <p>“Οταν ρίχνεις το επίπεδο, μειώνεται και ο αριθμός. Εμείς αντέξαμε σε πιέσεις επί Τουρκοκρατίας και ένας, ένας ήταν ο Κοσμάς ο Αιτωλός και έφτασε. Και ένας να μείνει, είναι ικανός, αν φλέγεται από την αγάπη για την Παιδεία και για τον Πολιτισμό μας και για την Ορθοδοξία μας, να ανατρέψει όλη την κατάσταση όταν χρειαστεί να την ανατρέψει”, ανέφερε ο Σεβασμιώτατος και πρόσθεσε:</p>
      <p>“Εχω την ευθύνη και μάλιστα να σας πω ότι προτιμώ στις εκκλησίες να μαζεύουμε λιγότερα λεφτά για να κάνουμε αγιογραφίες και περισσότερα για να στηρίξουμε το σχολείο. Δεν πειράζει”.</p>
      <p>Από τις προτάσεις που προσεκτικά άκουγε καθόλη τη διάρκεια της συνεδρίασης ο Σεβασμιώτατος τόνισε πως “αυτό που μου άρεσε πάρα πολύ και νομίζω ότι μπορεί να γίνει, είναι ότι κάθε κοινότητα μπορεί να κάνει ένα νηπιαγωγείο, έναν βρεφονηπιακό σταθμό, το οποίο είναι και κοινωνική ανάγκη, όχι κατ’ ανάγκην σχολείο”.</p>
      <p>Επισήμανε ακόμα την ανάγκη λειτουργίας ενός σχολείου για δασκάλους. “Δυστυχώς”, είπε, “τον Αγιο Βασίλειο τον κλείσαμε και τον μεταφέραμε στη Θεολογική Σχολή της Βοστώνης για να γίνει το Ελληνικό Κολλέγιο με την προοπτική ότι θα λειτουργούσε και εκεί σχολείο για να βγάζει δασκάλους και δεν το κάναμε. Κλείσαμε κάτι χωρίς να το συνεχίσουμε. Αυτό είναι τραγικό. Θα πρέπει το Hellenic College να αναπτύξει ένα πρόγραμμα για δασκάλους των Ελληνικών”.</p>
      <p>Από τις πρώτες δράσεις του θα είναι η ανασύσταση του Ανώτατου Συμβουλίου Παιδείας με πρόσωπα εγνωσμένου κύρους και πείρας στα θέματα της Παιδείας το οποίο υπήρχε και έχει καταργηθεί. “Νομίζω ότι σ’ αυτό οφείλεται η έλλειψη συντονισμού και αυτός ο αποσυντονισμός όλων των σχολείων που ο καθένας κάνει ό,τι μπορεί και ό,τι νομίζει αλλά κανείς δεν ξέρει τι κάνει ο άλλος. Και αυτό ήταν ατυχές”, είπε.</p>
      <h3>Το συνέδριο</h3>
      <p>Στο καλωσόρισμά του ο Επίσκοπος Μηδείας κ. Απόστολος, ο οποίος προήδρευσε της συντονιστικής επιτροπής, επισήμανε ότι πρόκειται για μια “ιερή ευθύνη” στην οποία οφείλουμε να ανταποκριθούμε και να συμβάλλουμε όλοι μας και “με πνεύμα μαθητείας αναλογιζόμενοι τις ευθύνες μας να γίνουμε συνοδοιπόροι” του Αρχιεπισκόπου στο κάλεσμα για την προώθηση και ενίσχυση της Ελληνικής Παιδείας στην Αμερική.</p>
      <p>Ο Γενικός Πρόξενος της Ελλάδας, δρ Κωνσταντίνος Κούτρας επισήμανε -μεταξύ άλλων- στο χαιρετισμό του την ανάγκη “η ελληνικότητα να υποστεί ένα επιθετικό ebranding με γλωσσικό και πολιτισμικό προϊόν υψηλότατης προστιθέμενης αξίας”, λέγοντας πως “όταν γυμνάσια όπου γης διαφημίζουν ως ανώτερο προϊόν το πρόγραμμα σπουδών τους επειδή ακριβώς εστιάζουν στον Ελληνικό Πολιτισμό, γιατί εμείς να μεμψιμοιρούμε ως παρακατιανοί;”</p>
      <p>Στην εναρκτήρια εισήγησή του ο Αρχιεπίσκοπος Ελπιδοφόρος τόνισε ότι η ιδέα σύγκλησης του συνεδρίου πήγασε από την καρδιά του και από το πάθος του για τον Ελληνικό Πολιτισμό, για την Ελληνική μας γλώσσα και για την Ορθόδοξη μας πίστη.</p>
      <figure>
        <img src="https://static.euronews.com/articles/stories/04/29/61/30/808x561_cmsv2_8bd2ee84-bd87-529f-ace4-328febaabc61-4296130.jpg"/>
      </figure>
      <p>“Στην Αμερική έρχομαι πάρα πολλά χρόνια και ένα από τα πράγματα που μένουν σαν αγκάθι στη καρδιά μου και με πονάνε, ήταν πάντα το θέμα του Ελληνικού Πολιτισμού και της Ελληνικής γλώσσας. Τώρα, ως Αρχιεπίσκοπος Αμερικής, νομίζω ότι ήρθε η ώρα να βγάλουμε αυτό το αγκάθι από την καρδιά, να μην είναι πόνος, αλλά να είναι ένα εφαλτήριο για πρόοδο, για καλυτέρευση των σχολείων μας”, επισήμανε ο Σεβασμιώτατος, τονίζοντας πως “αυτο που ζητούμε και αυτό που προσπαθούμε και παλεύουμε δεν είναι απλά τα Ελληνικά, να μιλάμε όλοι Ελληνικά, να μιλάνε τα παιδιά μας Ελληνικά”.</p>
      <p>“Το θέμα της Ελληνικής Παιδείας”, διευκρίνισε, “είναι αυτό που λέει η ίδια η λέξη: να κρατήσουμε την ταυτότητά μας, να διαφυλάξουμε τον πολιτισμό μας, γιατί δεν είμαστε φορείς ενός οποιουδήποτε πολιτισμού”, αλλά ενός πολιτισμού παλαιού και μεγάλου πάνω στις αξίες του οποίου οικοδομήθηκε ο ολόκληρος ο δυτικός κόσμος. “Επομένως εδώ μιλάμε για ένα πολύ μεγάλο διακύβευμα, να χάσουμε την ταυτότητα μας, τον πολιτισμό μας”, πρόσθεσε.</p>
      <p>Αναφορά έκανε στις κρίσεις που διήλθε ο πολιτισμός μας, με μια από τις μεγαλύτερες την περίοδο της τουρκοκρατίας όπου “παρ’όλες τις διώξεις, τις σφαγές, τα εμπόδια και τις δυσκολίες κατόρθωσε η Εκκλησία μας και το Εθνος μας να κρατήσουν την ταυτότητα και την Ελληνική γλώσσα μέσα από την Εκκλησία, μέσα από τα σχολεία, κρυφά ή φανερά”, ενώ υπογράμμισε και τον αγώνα του Οικουμενικού Πατριάρχη κ. Βαρθολομαίου να ξαναζωντανέψει τα σχολεία μας στην Ιμβρο.</p>
      <p>“Αν υπάρχει θέληση, μπορούν όλα να γίνουν. Και δεν μετριούνται όλα τα πράγματα με οικονομικούς όρους, αλλά με όρους ιστορικούς και με όρους συνείδησης”, τόνισε ο Αρχιεπίσκοπος Ελπιδοφόρος στην εναρκτήριά του εισήγηση.</p>
      <p>Στην εισήγησή του ο νέος διευθυντής του Γραφείου Ελληνικής Παιδείας, δρ Αναστάσιος Κουλαρμάνης, αφού ευχαρίστησε δημόσια τον Αρχιεπίσκοπο για το διορισμό του, απαρίθμησε μια σειρά δράσεων που θα εξετάσει το Γραφείο, ώστε να γίνει το κέντρο της Ελληνικής Παιδείας και ο Φάρος του Ελληνισμού στην Αμερική.</p>
      <p>“Γι’ αυτό ο σκοπός του Γραφείου είναι η συνεργασία με τα Ελληνικά σχολεία σε κάθε επίπεδο. Γιατί μόνο αν δουλέψουμε όλοι μαζί θα μπορέσουμε να ανανεώσουμε και να δυναμώσουμε την Ελληνική Παιδεία στην Αμερική”, είπε.</p>
    </article>
  </body>
</html>