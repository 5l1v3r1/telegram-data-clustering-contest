<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/fritid/na-kan-du-gjore-bruktkupp/71793501"/>
    <meta property="og:site_name" content="Dinside"/>
    <meta property="article:published_time" content="2019-11-12T17:00:00+00:00"/>
    <meta property="og:title" content="Nå kan du gjøre bruktkupp"/>
    <meta property="og:description" content="Selg unna det du ikke selv lenger trenger - og kjøp «nytt» brukt."/>
  </head>
  <body>
    <article>
      <h6 class="kicker">Ski, skøyter og vintersport</h6>
      <h1>Nå kan du gjøre bruktkupp</h1>
      <h2>Selg unna det du ikke selv lenger trenger - og kjøp «nytt» brukt.</h2>
      <address><time datetime="2019-11-12T17:00:00+00:00">12 Nov 2019, 17:00</time> by <a rel="author">Kristin Sørdal</a></address>
      <p>Du vet vel at <a href="https://www.dinside.no/fritid/brukte-ski-kan-vaere-bedre-enn-nye/60988628">brukte ski kan være bedre enn nye?</a></p>
      <p>Ni av ti nordmenn mener det er viktig med gjenbruk, men likevel oppgir kun fire av ti å ha kjøpt brukt sportsutstyr.</p>
      <related>
        <a href="https://www.dinside.no/fritid/brukte-ski-kan-vaere-bedre-enn-nye/60988628"/>
      </related>
      <p>Dette viser en undersøkelse utført av Respons Analyse for Sparebank 1.</p>
      <p>– Det er fint at vi har positive holdninger til gjenbruk, men det hjelper lite når ikke flere handler brukt. Det er synd, for så lenge skiutstyret tas vare på kan man ha minst like stor skiglede på fjorårets modeller eller eldre utstyr, sier landslagstrener Eirik Myhr Nossum.</p>
      <h3>Her kan du kjøpe brukt</h3>
      <p>Det finnes mange arenaer for bruktkjøp. Finn, lokale kjøp-og-salg-grupper på Facebook eller andre lokale kjøp- og salg-arrangementer.</p>
      <p>I november arrangerer rundt 100 idrettsklubber i hele landet «Byttehelgen», hvor det selges og kjøpes brukt skiutstyr og annet utstyr - oftest til vintersportsaktiviteter. Dette er et samarbeid mellom de lokale idrettslagene, Sparebank 1 og Norges Skiforbund Langrenn.</p>
      <figure>
        <img src="https://dbstatic.no/71793678.jpg?imageId=71793678&amp;x=0&amp;y=2.7431421446384&amp;cropw=99.688473520249&amp;croph=70.074812967581&amp;width=320&amp;height=281"/>
        <figcaption>Landslagstrener Eirik Myhr Nossum oppfordrer til å kjøpe brukt. – ­En elleveåring trenger ikke det nyeste og beste utstyret for å prestere, heller ikke fire par ski, sier han. Foto: Sparebank 1 Vis mer</figcaption>
      </figure>
      <p><a href="https://byttehelgen.no/klubber-og-arrangement/">Du kan sjekke nærmeste arrangement</a> på nettsida Byttehelgen.no - eller sjekk direkte med ditt lokale idrettslag.</p>
      <p>På arrangementet kan du altså levere ditt gamle utstyr som du ikke bruker, for salg, og så kan du kjøpe det du selv trenger brukt.</p>
      <h3>- Trenger ikke det nyeste og beste</h3>
      <p>Norges Skiforbund ønsker å senke utstyrspresset i barneidretten.</p>
      <p>De påpeker at også våre fremste langrennsutøvere startet sin karriere med det utstyret som var tilgjengelig, og at både Norges- og verdensmestertitler er sikret på brukte ski.</p>
      <p>– ­En elleveåring trenger ikke det nyeste og beste utstyret for å prestere, heller ikke fire par ski. Det er nok foreldrenes bekymring for ikke å gi barna de beste mulighetene og generelt utstyrsfokus som spiller inn, sier Nossum, som sier at mange landslagsutøvere startet karrieren på brukt utstyr.</p>
      <h3>Spar penger, kjøp brukt</h3>
      <p>Forbrukerøkonom Magne Gundersen i SpareBank 1 oppfordrer til å benytte seg av sjansen til å spare penger ved å kjøpe brukt utstyr - og understreker at brukt også kan være av høy kvalitet.</p>
      <related>
        <a href="https://www.dinside.no/fritid/dette-ma-du-se-etter-nar-du-skal-kjope-brukt-skiutstyr/67484359"/>
      </related>
      <p>– Under byttehelgen er det mulig å finne tipp topp utstyr til en rimelig pris, og ikke minst, få hjelp til å velge riktig utstyr, sier Gundersen.</p>
      <p>Idrettslag Dinside har snakket med tidligere, kan fortelle at Byttehelgen er svært populære arrangement, og at f<a href="https://www.dinside.no/fritid/her-kan-du-gjore-skikupp-i-helga/68869906">olk gjerne kommer lenge før arrangementene åpner</a> for å stå først i køen for de beste kjøpene.</p>
      <p>Mange idrettslag har også «kjøpsveiledere» som kan hjelpe folk til å finne riktig utstyr.</p>
      <h3>Kjøpe brukte ski? Dette skal du se etter</h3>
      <p>Du kan se generelle kjøpetips til kjøp av langrennsski og staver, i videoen øverst i artikkelen. Vi har også tidligere skrevet om hva du skal se etter ved bruktkjøp av ski, blant annet kantene, belegget, bindingene og så videre. Du kan lese <a href="https://www.dinside.no/fritid/dette-ma-du-se-etter-nar-du-skal-kjope-brukt-skiutstyr/67484359">mer inngående om dette i denne artikkelen.</a></p>
      <p>Og skal du kjøpe langrennsski, kan det være smart å ha med personen som skal gå på skiene når du handler - både for å finne riktig lengde, men enda viktigere: For å <a href="https://www.dinside.no/fritid/finn-riktig-spenn-pa-skiene/60990605">finne riktig spenn på skiene.</a></p>
      <p>
        <u>
          <b>Her er landslagstrener Nossums tips til hva du skal se etter ved kjøp av brukt utstyr:</b>
        </u>
      </p>
      <ul>
        <li><b>Se etter allsidige ski. </b>De aller fleste timene på ski er ikke de du har med startnummer på, men de du bruker på søndagstur eller trening. Det er viktig å ha gode ski som man kan bruke i ulike forhold og som faktisk tåler litt stein og røtter i løypa.</li>
        <li><b>Let etter staver som tåler litt. </b>Husk at det er en myte at dyre karbonstaver blir mykere med åra. Du får dem billigere på Byttehelgen, men se opp for riper og hakk som går inn i karbon. Lakkskader er ufarlig, men brudd i karbonet kan gjøre stavene skjøre.</li>
        <li><b>Sjekk skoslitasje. </b>Sjekk slitasjen mellom såle og sko. Sjekk slitasjen på innsida i hælkappene.<b> </b>Skisko er kanskje det området du kan spare mest på og samtidig sikre deg topp utstyr.</li>
        <li><b>Skift bindinger. </b>Finner du et perfekt skipar, men hvor bindingen er ødelagt, eller av andre grunner ikke er optimal, er det ingen grunn til å fortvile. Invester heller i et par nye bindinger, og spør om hjelp i butikken til å sette dem på.</li>
        <li><b>Riper kan repareres.</b> Ripete ski betyr litt tregere ski. Se opp for dype riper på tvers av sålen, langsgående trenger ikke skade stort. Det er ingen grunn til å ha ripeskrekk, for de aller fleste riper kan repareres. I de fleste sportsbutikker får du kjøpt noe som heter P-tex – et lite kit med plast som du smelter og tetter igjen ripene med. La det tørke og gå over med pussepapir til slutt, så blir skiene gode som nye.</li>
        <li><b>Fiks fliser.</b> Har skiene sprukket opp, enten det er foran på tuppen eller bak, kan de enkelt limes sammen igjen med med epoxy-lim. Skaden ser kanskje dramatisk ut, men fikses enkelt. Du klemmer tuppene sammen med en tvinge i en time eller to, og så er det bare å komme seg ut i løypa igjen.</li>
        <li><b>Hakk og fliser på kantene.</b> Dette kan du enkelt fikse med fint pussepapir og pussekloss. Slip ned kantene selv og poler med fint pussepapir og fibertex.</li>
      </ul>
      <related>
        <a href="https://www.dinside.no/fritid/dette-ma-du-vite-nar-du-skal-kjope-felleski/70532783"/>
      </related>
    </article>
  </body>
</html>