<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/bialorus-sad-najwyzszy-utrzymal-wyrok-smierci-dla-zabojcy-dwoch-kobiet,984818.html"/>
    <meta property="og:site_name" content="TVN24"/>
    <meta property="article:published_time" content="2019-11-12T17:44:19+00:00"/>
    <meta property="og:title" content="Przyszedł kupić wino, zabił i okradł dwie staruszki. Kara śmierci utrzymana"/>
    <meta property="og:description" content="Białoruski Sąd Najwyższy w Mińsku odrzucił apelację mężczyzny, skazanego w lipcu przez sąd obwodowy w Witebsku na karę śmierci. Wyrok został zatem utrzymany w mocy. Skazany Wiktar Pawłau w ubiegłym..."/>
  </head>
  <body>
    <article>
      <h1>Przyszedł kupić wino, zabił i okradł dwie staruszki. Kara śmierci utrzymana</h1>
      <address><time datetime="2019-11-12T17:44:19+00:00">12 Nov 2019, 17:44</time> by <a rel="author">tas//rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/9e6f8e9f-30f1-40ca-83a3-a6fe75020983-480p.mp4"/>
        <figcaption>50-letni Wiktar Pawłau zamordował dwie kobiety w grudniu ubiegłego roku<cite>Foto: Komitet Śledczy Białorusi | Video: Komitet Śledczy Białorusi</cite></figcaption>
      </figure>
      <h3>Białoruski Sąd Najwyższy w Mińsku odrzucił apelację mężczyzny, skazanego w lipcu przez sąd obwodowy w Witebsku na karę śmierci. Wyrok został zatem utrzymany w mocy. Skazany Wiktar Pawłau w ubiegłym roku zamordował dwie starsze kobiety. Zrabował z ich domu równowartość 340 złotych.</h3>
      <p>Do zabójstwa doszło w grudniu ubiegłego roku we wsi Prisuszino w obwodzie witebskim na Białorusi.</p>
      <related>
        <a href="https://www.tvn24.pl/wiadomosci-ze-swiata,2/potrzebna-jest-odwazna-decyzja-by-zniesc-kare-smierci,681463.html"/>
      </related>
      <h3>Przyszedł po wino, zabił i okradł</h3>
      <p>50-letni Wiktar Pawłau przyszedł do domu dwóch starszych kobiet, by – jak stwierdził w czasie procesu – kupić wino. Ciężko pobił swoje ofiary i ukradł znajdujące się w domu pieniądze. W wyniku obrażeń kobiety zmarły. Ich ciała zostały znalezione po kilku dniach.</p>
      <p>"Ofiarami były dwie siostry w wieku 76 i 78 lat. Podejrzanym był 50-letni mieszkaniec sąsiedniej wioski. Czasem pomagał kobietom w pracach domowych i, jak dowiedzieli się śledczy, wiedział, gdzie trzymają pieniądze. Pewnego razu przyszedł do kobiet i pobił je pałką, zabierając z domu 179 rubli (ok. 340 zł - red.)" - relacjonował to wydarzenie białoruski portal tut.by.</p>
      <p>"Mężczyzna częściowo przyznaje się do winy. Wcześniej był sądzony, w tym za morderstwo popełnione ze szczególnym okrucieństwem, nie pracował i nie miał stałego źródła dochodu" - informował w maju tego roku,  po zakończeniu dochodzenia, białoruski Komitet Śledczy.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/58602bc7-7db4-4932-9b8d-b242167e954b.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Zbrodnia została popełniona we wsi Prisuszino na Białorusi<cite>Źródło: Google Maps</cite></figcaption>
      </figure>
      <h3>Kara śmierci na Białorusi</h3>
      <related>
        <a href="https://www.tvn24.pl/wiadomosci-ze-swiata,2/zamiast-kary-smierci-ciezkie-roboty-asad-oglosil-amnestie-ale-nie-dla-wszystkich,969775.html"/>
      </related>
      <p>Białoruś jest jedynym krajem w Europie i Wspólnocie Niepodległych Państw, gdzie nadal stosuje się karę śmierci. Jest ona przewidziana za najcięższe zbrodnie i nie można na nią skazać kobiet oraz mężczyzn powyżej 65. i poniżej 18. roku życia. Wyrok jest wykonywany przez rozstrzelanie.</p>
      <p>Według szacunków obrońców praw człowieka od powstania niezależnej Białorusi wykonano około 400 egzekucji.</p>
      <p>O zniesienie kary śmierci lub wprowadzenie moratorium na jej wykonywanie niejednokrotnie apelowały do władz Białorusi Unia Europejska, Rada Europy, OBWE i międzynarodowe organizacje obrońców praw człowieka.</p>
      <p>W ubiegłym roku sądy na Białorusi skazały na najwyższy wymiar kary dwie osoby, a cztery wcześniej wydane wyroki zostały wykonane.</p>
      <p>W roku 2019 zapadły do tej pory co najmniej trzy wyroki śmierci, ostatni - w październiku w obwodzie brzeskim. Mężczyzna i kobieta zostali skazani za brutalne zamordowanie niemowlęcia. Najwyższy wymiar kary otrzymał mężczyzna, natomiast kobieta, matka dziecka, została skazana na dożywocie.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/a5023ebe-d170-42fc-9188-4cafd21a5a61.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Egzekucje na świecie<cite>Źródło: PAP/Małgorzata Latos</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/dlugie-glosowanie-w-kraju-lukaszenki-opozycja-na-noc-urny-zostaja-bez-kontroli,984713.html"/>
        <a href="https://www.tvn24.pl/wiadomosci-ze-swiata,2/zaniepokojenie-w-zwiazku-z-rozmieszczeniem-na-litwie-amerykanskich-zolnierzy,981833.html"/>
        <a href="https://www.tvn24.pl/wiadomosci-ze-swiata,2/upamietnili-ofiary-w-noc-rozstrzelanych-poetow,981626.html"/>
        <a href="https://www.tvn24.pl/wiadomosci-ze-swiata,2/chca-jej-w-usa-zatrzymali-w-minsku-na-krotko-jest-rosjanka,977839.html"/>
        <a href="https://www.tvn24.pl/wiadomosci-ze-swiata,2/rosyjski-attache-wojskowy-wyrzucony-z-bialorusi,974335.html"/>
      </related>
    </article>
  </body>
</html>