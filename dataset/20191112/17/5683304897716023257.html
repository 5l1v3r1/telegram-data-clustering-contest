<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/12/vhp-rss-decides-to-construct-ram-temple-in-ayodhya-through-crowd-funding.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T17:08:00+00:00"/>
    <meta property="og:title" content="രാമനവമിക്ക് ക്ഷേത്രനിര്‍മാണം; പണം വിശ്വാസികളില്‍ നിന്ന് സ്വരൂപിക്കാന്‍ വിഎച്ച്പി"/>
    <meta property="og:description" content="ലക്നൗ / ന്യൂഡൽഹി ∙ സുപ്രീം കോടതി വിധിയുടെ പശ്ചാത്തലത്തില്‍ അയോധ്യയിലെ രാമ ക്ഷേത്ര നിർമാണത്തിനുള്ള പണം ഭക്തരിൽനിന്നു സമാഹരിക്കാന്‍ വിശ്വഹിന്ദു.Ayodhya case. Ayodhya Verdict. Ram Temple. RSS. VHP. Manorama News. Malayala Manorama. Manorama Online. Malayalam News. ayodhya mandir. Ayodhya news. Ayodhya Ram Mandir. ayodhya ram mandir verdict. ayodhya supreme court verdict. Ayodhya verdict. Babri Masjid. babri masjid ayodhya. CJI Ranjan Gogoi. NewsTracker. Ram Mandir. ram mandir live. Ram Mandir verdict. Ranjan Gogoi. latest updates. latest news. live blog. highlights. live coverage. news online. ram mandir verdict date time. ram mandir verdict 911. ayodhya verdict date. ayodhya. അയോധ്യ. രാമക്ഷേത്രം. വിഎച്ച്പി. ആർഎസ്എസ്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>രാമനവമിക്ക് ക്ഷേത്രനിര്‍മാണം; പണം വിശ്വാസികളില്‍ നിന്ന് സ്വരൂപിക്കാന്‍ വിഎച്ച്പി</h1>
      <address><time datetime="2019-11-12T17:08:00+00:00">12 Nov 2019, 17:08</time> by <a rel="author">മനോരമ ലേഖകൻ</a></address>
      <p>ലക്നൗ / ന്യൂഡൽഹി ∙ സുപ്രീം കോടതി വിധിയുടെ പശ്ചാത്തലത്തില്‍ അയോധ്യയിലെ രാമ ക്ഷേത്ര നിർമാണത്തിനുള്ള പണം ഭക്തരിൽനിന്നു സമാഹരിക്കാന്‍ വിശ്വഹിന്ദു പരിഷത്ത് (വിഎച്ച്പി).  ഇന്ത്യയില്‍ നിന്നു മാത്രമല്ല ലോകത്താകമാനമുള്ള രാമഭക്തരില്‍നിന്നു പണം സ്വരൂപിക്കാനുള്ള വിപുലമായ പദ്ധതിയാണു വിഎച്ച്പി തയാറാക്കുന്നത്.</p>
      <p>ബിജെപി അധ്യക്ഷൻ അമിത് ഷാ ട്രസ്റ്റിൽ അംഗമാകണം. ക്ഷേത്രനിർമാണം വേഗത്തിലാക്കാൻ കേന്ദ്രത്തിനു കത്തു നൽകുമെന്നും രാമനവമിക്കു നിർമാണം ആരംഭിക്കുമെന്നും വിഎച്ച്പി പറഞ്ഞു. ഉത്തര്‍പ്രദേശ് മുഖ്യമന്ത്രിയും ഗോരഖ്‌നാഥ് മഠത്തിലെ മുഖ്യപൂജാരിയുമായ യോഗി ആദിത്യനാഥിനെ രാമക്ഷേത്ര നിര്‍മാണത്തിനുള്ള ട്രസ്റ്റിന്റെ നേതൃപദവി നല്‍കണമെന്നു രാമജന്മഭൂമി ന്യാസ് ആവശ്യപ്പെട്ടു. </p>
      <p>‘രാമക്ഷേത്ര നിർമാണത്തിനുള്ള സംഭാവനയ്ക്കായി രാജ്യത്താകമാനമുള്ള രാമഭക്തരെ സമീപിക്കും. ഹിന്ദുക്കളുടെ വിശ്വാസവും വൈകാരികതയുമായി ബന്ധപ്പെട്ടതായിരുന്നു കര്‍സേവ ഉൾപ്പെടെയുള്ള അയോധ്യ സമരങ്ങള്‍. ക്ഷേത്ര നിർമാണത്തിനുള്ള പദ്ധതി ഔദ്യോഗികമായി ഉടൻ പുറത്തിറക്കും’– വിഎച്ച്പി ദേശീയ വക്താവ് വിനോദ് ബന്‍സാല്‍ പറഞ്ഞു. മൂന്നു മാസത്തിനുള്ളില്‍ ട്രസ്റ്റ് രൂപീകരിക്കണമെന്നും അതിൽ ഭക്തരുടെ പ്രതിനിധികളെ ഉൾപ്പെടുത്തണമെന്നും വിഎച്ച്പി ആവശ്യപ്പെടും.</p>
      <p>രാജ്യത്തെ 718 ജില്ലകളില്‍ നിന്നും ഭക്തരുടെ പ്രതിനിധികളെ ക്ഷണിക്കും. കുറഞ്ഞത് ഒരാഴ്ചയെങ്കിലും  ഇവരെ കര്‍സേവാ മാതൃകയില്‍ ക്ഷേത്ര നിര്‍മാണത്തില്‍ പങ്കെടുപ്പിക്കാനാണു പദ്ധതിയൊരുക്കുന്നത്. ലോകത്ത് എല്ലായിടത്തുമുള്ള രാമഭക്തരായ ഹിന്ദു വിശ്വാസികളിൽനിന്നു സംഭാവന സ്വീകരിക്കുമെന്നതിൽ സംശയമില്ലെന്നും ഇതിനായുള്ള സംഘങ്ങളെ ഉടൻ രൂപീകരിക്കുമെന്നും വിഎച്ച്പി വർക്കിങ് പ്രസിഡന്റ് അലോക് കുമാർ വ്യക്തമാക്കി.</p>
      <p>രാമക്ഷേത്രം സർക്കാർ ഫണ്ട് ഉപയോഗിച്ചല്ല, പൊതു പങ്കാളിത്തത്തോടെ നിർമിക്കണമെന്നാണ് ആർഎസ്എസിന്റെയും നിലപാട്. സോമനാഥ ക്ഷേത്രത്തിന്റെ പുനരുദ്ധാരണത്തിനു പിന്തുണ തേടി 1947ൽ സർദാർ പട്ടേലും കെ.എം.മുൻഷിയും മഹാത്മാ ഗാന്ധിയെ സമീപിച്ചിരുന്നു. പിന്തുണ അറിയിച്ച ഗാന്ധി, പൊതുജനങ്ങളുടെ സംഭാവന സ്വീകരിച്ചു മാത്രമെ പുനരുദ്ധാരണം നടത്താവൂ എന്ന ഉടമ്പടി വച്ചു. ഇതേ മാതൃകയിൽ ജനങ്ങളിൽനിന്നു പിരിവെടുത്തു രാമക്ഷേത്രം നിർമിക്കാനാണു ലക്ഷ്യമിടുന്നതെന്ന് ആർഎസ്എസ് വ്യക്തമാക്കി.</p>
      <p>അഞ്ചേക്കറിൽ പുതുതായി നിർമിക്കുന്ന പള്ളിക്കു ബാബറിന്റെ പേരിടാൻ കേന്ദ്ര സർക്കാർ അനുവദിക്കരുതന്നു വിഎച്ച്പി വക്താവ് ശരദ് ശർമ ആവശ്യപ്പെട്ടു. ഇന്ത്യയിൽ സമാധാനത്തിനും വികസനത്തിനും സംഭാവന നൽകിയ നിരവധി മുസ്‍ലിംകളുണ്ട്. അവരിൽപ്പെട്ട വിർ അബ്ദുൽ ഹമീദ്, അഷ്‌ഫാഖുല്ല ഖാൻ, മുൻ പ്രസിഡന്റ് എ.പി.ജെ. അബ്ദുൽ കലാം തുടങ്ങിയവരിൽ ആരുടെയെങ്കിലും പേരാണു പള്ളിക്കു നൽകേണ്ടതെന്നും ശരദ് ശർമ പറഞ്ഞു.</p>
      <p><b>English Summary: </b>VHP, RSS decides to construct Ram temple through crowd-funding</p>
    </article>
  </body>
</html>