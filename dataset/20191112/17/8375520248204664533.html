<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/dovichno-diskvalifikovaniy-futbolist-vigrav-apelyaciyu-i-zvinuvativ-televeduchogo-ciganika-v-brehni-639486.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T17:39:20+00:00"/>
    <meta property="og:title" content="Довічно дискваліфікований футболіст виграв апеляцію і звинуватив телеведучого Циганика в брехні"/>
    <meta property="og:description" content="«Плюси» відзначилися маніпулюваннями й у футболі"/>
  </head>
  <body>
    <article>
      <h1>Довічно дискваліфікований футболіст виграв апеляцію і звинуватив телеведучого Циганика в брехні</h1>
      <address>
        <time datetime="2019-11-12T17:39:20+00:00">12 Nov 2019, 17:39</time>
      </address>
      <h4>«Плюси» відзначилися маніпулюваннями й у футболі</h4>
      <p>
        <i>Довічно дискваліфікований за участь у матчах з фіксованим рахунком екс-футболіст «Сумів» Тарас Дурай, який виступав також за тернопільську «Ниву» і луганську «Зорю», виграв апеляцію в Українській асоціації футболу.</i>
      </p>
      <p>
        <i>Повне рішення Апеляційного комітету УАФ від 10.10.2019 р., яке прийняте через півроку розгляду апеляційних скарг футболістів на рішення КДК УАФ від 11.04.2019, 35-річний гравець розмістив на власній сторінці у «Фейсбуку».</i>
      </p>
      <figure>
        <img src="https://glavcom.ua/img/forall/users/110/11013/duray0.jpg"/>
        <figcaption>Рішення апеляційного комітету</figcaption>
      </figure>
      <p>«Думаю, всі читали і дивилися свого часу програму «ПроФутбол». Зокрема, ведучим програми Цигаником і журналістами було багато сказано про мене. Нібито я герой без «Оскара» і є організатором ігор. Вони в той час в своїй програмі дуже сильно обговорювали цю тему і рішення, яке було від КДК. Коли те рішення ще навіть не було офіційно опубліковане і з яким я не був ознайомлений Пройшов час і це рішення скасоване.</p>
      <p>Дивлячись зараз на реакцію журналістів будь-яких сайтів і зокрема програми «ПроФутбол» (повна тиша), розумієш, як працюють у нас ЗМІ... Бігаючи за сенсацією, піднімаючи собі рейтинг…</p>
      <p>Після вилитого бруду ніхто навіть не вибачився...</p>
      <p>Дочекалися від апеляційного комітету повного рішення. Там було написано, що КДК звинуватила футболістів в нечесній ігрі. Та найсмішніше, що окремі футболісти в тій чи іншій грі могли навіть не брати участі.</p>
      <p>І це тільки один пункт про який я написав. Їх є досить багато і ця ситуація виставляє КДК та Комітет етики не з ліпшого боку. Не маючи жодних доказів, не розібравшись в ситуації, КДК звинувачував мене в нечесній грі. Приймають рішення без присутності так званих «обвинувачуваних», переносять слухання або призначають їх за добу-дві до початку, знову відміняють… А коли нарешті приїздиш із купою доказів, тебе або просто не слухають, або навіть не розуміють про що конкретно ти ведеш мову.</p>
      <p>Немає чітких футбольних питань і по суті. Бо, вірогідно, люди не переглядали наданих документів і медіа-матеріалів.</p>
      <p>КДК УАФ та Комітет етики з Баранкою на чолі, такими рішеннями ламають футболістам кар'єру, оскільки для кожного з нас футбол є не тільки роботою, якій віддано десятки років, але й певним сенсом життя».</p>
      <blockquote>
        <b>Читайте також: <a href="https://glavcom.ua/sport/publications/35-pidozryuvanih-odin-pokaraniy-korupciyniy-skandal-v-ukrajinskomu-futboli-rik-potomu-595915.html">35 підозрюваних, один покараний. Корупційний скандал в українському футболі: рік потому</a></b>
      </blockquote>
      <related>
        <a href="https://glavcom.ua/sport/news/hamovitogo-prezidenta-federaciji-velosportu-usunuli-ale-je-odne-ale-619233.html"/>
      </related>
    </article>
  </body>
</html>