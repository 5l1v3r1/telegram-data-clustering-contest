<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/12/kincseket-ero-adatokra-bukkantak-a-szemettelepen"/>
    <meta property="og:site_name" content="infostart"/>
    <meta property="article:published_time" content="2019-11-12T17:49:21+00:00"/>
    <meta property="og:title" content="Kincseket érő adatokra bukkantak egy budapesti szeméttelepen"/>
    <meta property="og:description" content="Sok cég, különösen a kisebb vállalkozások iratkezelése mutat súlyos hiányosságokat - derült ki, miután feltúrtak egy fővárosi szeméttelepet."/>
  </head>
  <body>
    <article>
      <h1>Kincseket érő adatokra bukkantak egy budapesti szeméttelepen</h1>
      <address><time datetime="2019-11-12T17:49:21+00:00">12 Nov 2019, 17:49</time> by <a rel="author">Infostart / MTI</a></address>
      <h3>Magyarországon még mindig sok olyan papír kerül a szemétbe megsemmisítés nélkül, amely érzékeny adatot tartalmaz. Bár az uniós adatvédelmi rendeletet (GDPR) lassan másfél éve vezették be, sok cég, különösen a kisebb vállalkozások iratkezelése mutat súlyos hiányosságokat - derült ki egy kutatásból.</h3>
      <p>A papíralapú adatvédelemmel foglalkozó Fellowes cég megbízásából az Inspira Research egy fővárosi szeméttelepen végzett kutatással mérte fel, hogy a magánszemélyek, cégek mennyire bánnak elővigyázatosan az adatokkal, mennyire figyelnek oda a biztonságos megsemmisítésre, változott-e bármi is az uniós adatvédelmi rendelet bevezetése óta.</p>
      <p>A kutatás során</p>
      <blockquote>200 kilogramm szelektíven gyűjtött papírhulladékot néztek át, amelyből 30,8 kilogramm tartalmazott szenzitív adatokat.</blockquote>
      <p>A Fellowes 2015 évi kutatása szerint 200 kilogramm szelektíven gyűjtött papírhulladékból 37 kilogramm tartalmazott érzékeny adatokat, amelyek megsemmisítés nélkül landoltak a szemétben.</p>
      <p>A közleményben kiemelték, a négy évvel ezelőtti és a mostani számokból az látható, hogy nem történt lényeges változás az adatkezelési szokásokban az adatok biztonságos megsemmisítését illetően.</p>
      <p>A GDPR betartásának nehézségei egyértelműen megmutatkoztak a családi vállalkozásoknál, esetükben - valószínűleg a vállalkozás jellege miatt - nem válik szét a magán és a céges iratok kezelése. Noha a magán dokumentum biztonságos megsemmisítése is tanácsos lenne, ez szabályozottan igaz a céges szerződések, elszámolások, éves beszámolók vagy akár az üzleti tervek ledarálására - hangsúlyozza közleményében a Fellowes.</p>
      <blockquote>A 30,8 kilogramm, érzékeny adatokat tartalmazó iratok között leginkább kitöltött szerződések, együttműködési megállapodások, éves beszámolók, személyes okmányok, céges pályázatok, adópapírok voltak, zömmel családi cégektől.</blockquote>
      <p>A magánszemélyek is meglehetősen hanyagul bántak dokumentumaikkal, találtak magánemberek egészségi állapotára vonatkozó leleteket, recepteket, szövettani eredményeket, de sajnos még a nagyobb vállalatok leselejtezett és kidobott papírjai között is voltak "elrettentő példák", így egy stadion tervrajza, benne a biztonsági berendezésekkel és a tartószerkezetről szóló "eszmecseréről" írt jegyzetekkel.</p>
      <p>Kreutz László, a Fellowes Hungary Kft. ügyvezető igazgatója a közleményben arra hívja fel a figyelmet, hogy</p>
      <blockquote>a megsemmisítés nélkül kidobott dokumentum óriási kárt okozhat, nem beszélve a GDPR előírásainak megszegéséről.</blockquote>
      <p>Tavaly a kkv-k adatkezelési szokásait térképezték fel egy másik vizsgálattal, amelyből az derült ki, hogy a vállalatok 12 százalékának okozott kárt az adataikkal történő visszaélés - mondta az ügyvezető igazgató.</p>
      <p>
        <i>Nyitókép: Pixabay</i>
      </p>
    </article>
  </body>
</html>