<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/brno-cena-byty-centrum-reckovice-bohunice-liskovec.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T17:04:00+00:00"/>
    <meta property="og:title" content="Ceny bytů v Brně rostou: drahé centrum i Řečkovice, levnější Bohunice a Lískovec"/>
    <meta property="og:description" content="Ceny nových bytů v Brně dál rostou. Ve městě se také zvedají nájmy. Levnější místa k životu jsou na sídlištích."/>
  </head>
  <body>
    <article>
      <h1>Ceny bytů v Brně rostou: drahé centrum i Řečkovice, levnější Bohunice a Lískovec</h1>
      <address><time datetime="2019-11-12T17:04:00+00:00">12 Nov 2019, 17:04</time> by <a rel="author">Pavla Hloušková</a></address>
      <p>Nejdražší bydlení v Brně lidé nyní najdou v nových dvou- a třípokojových bytech v centru Brna. Drahé jsou i brněnské Tuřany, Slatina či Řečkovice. Vyplývá to z aktuální analýzy developerské společnosti Trikaya.</p>
      <p>Lidé teď v Brně zaplatí za dvoupokojový byt zhruba čtyři a půl milionu korun. „Například loni byty zdražily až o osmnáct procent, letos je to šest a půl procenta,“ popsal vývoj ředitel firmy Alexej Veselý.</p>
      <figure>
        <img src="https://g.denik.cz/50/8c/7007228-brno-sebevrazda-kohoutovice-richtrova-matka-dite-panelak-bytovka-sidliste_denik-150-3x2.jpg"/>
      </figure>
      <aside>
        <a href="https://brnensky.denik.cz/z-regionu/bytu-se-stavi-vic-nez-loni-ceny-rostou-pomaleji-presto-nezlevni-tvrdi-ekonom-20190817.html">Bytů se staví víc než loni. Ceny rostou pomaleji, přesto nezlevní, tvrdí ekonom Přečíst článek ›</a>
      </aside>
      <p>Kvůli vysokým cenám lidé bydlení častěji hledají na okrajích města. „Třípokojový byt pořídí například mladá rodina nejlevněji v městských částech, kde dominují sídliště, třeba v Bohunicích, Starém a Novém Lískovci, nebo v Bosonohách,“ popsala Radka Loukotová z tiskového oddělení brněnského magistrátu. Dražší byty jsou podle ní v Žebětíně, Slatině či Řečkovicích.</p>
      <p><b>Ceny bytů v Brně</b><br/>- novostavba 1+kk: 3,02 milionu korun<br/>- novostavba 2+kk: 4,5 milionu korun<br/>- novostavba 3+kk: 6,5 milionu korun<br/>- nájem 1+kk: 10 950 korun<br/>- nájem 2+kk: 13 500 korun<br/>- nájem 3+kk: 16 750 korun</p>
      <p>K trvajícímu zdražování přispívá obliba města u absolventů brněnských univerzit, kteří zvyšují poptávku po bydlení. „Po studiích zde zůstává žít nezanedbatelné procento vysokoškoláků, kteří z Brna nepocházejí, “ popsal za developerskou společnost Kaláb Tomáš Kaláb.</p>
      <p>Za rostoucími cenami bydlení ve městě je podle brněnských architektů i pomalá příprava opatření proti velké vodě. „Fakt, že město Brno doposud nemá protipovodňovou ochranu, zapříčinil, že velká část jeho území je aktuálně zablokována pro novou výstavbu,“ uvedl za Asociaci brněnských architektů a stavařů Marek Vinter.</p>
      <figure>
        <img src="https://g.denik.cz/50/31/mendelplatz-autor-asi-ti-architekti-nebo-investori_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/stovky-bytu-a-stani-brnenska-mendel-plaza-je-u-ledu-20190920.html">Stovky bytů a stání? Brněnská Mendel Plaza je u ledu Přečíst článek ›</a>
      </aside>
      <p>Kromě cen bytů rostou v Brně i jejich nájmy. Za dvoupokojový byt zaplatí nájemci měsíčně 13 500 korun bez záloh za energie.</p>
      <p>Podle zástupců firmy Trikaya malé byty skupují kromě lidí, kteří v nich chtějí bydlet, také investoři. I proto nájmy a ceny těchto nemovitostí rostou.</p>
      <figure>
        <img src="https://g.denik.cz/50/66/brno-lesna-vaculikova-ulice-s-clone_denik-150-3x2.jpg"/>
      </figure>
      <aside>
        <a href="https://brnensky.denik.cz/zlociny-a-soudy/lup-za-tri-ctvrte-milionu-po-hromosvodu-vysplhal-do-bytu-a-ukradl-nadity-trezor-20191107.html">Lup za tři čtvrtě milionu: po hromosvodu vyšplhal do bytu a ukradl naditý trezor Přečíst článek ›</a>
      </aside>
      <p>Zkušenost má i Michaela Brodská, která pro sebe a svého přítele hledala byt několik měsíců. „Najít nabídku, kdy cena pronájmu odpovídá velikosti a stavu bytu, je v Brně nadlidský výkon,“ popsala už dříve.</p>
    </article>
  </body>
</html>