<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/microsoft-studio-innovazione/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-12T17:11:29+00:00"/>
    <meta property="og:title" content="Microsoft: tecnologia e cambiamento culturale alla base delle aziende innovative"/>
    <meta property="og:description" content="Le aziende innovative dimostrano di avere una visione di gran lunga più ottimista sulle prospettive dei propri risultati. Lo rivela una ricerca presentata oggi a Milano da Microsoft e condotta in 15 Paesi da KRC Research. Dal sondaggio effettuato su 9.113 lavoratori, fra cui 500 impiegati e 110 manager italiani, emerge che il 22% degli intervistati delle aziende tricolore più innovative ha dichiarato di aspettarsi una crescita a doppia cifra nel corso dei prossimi cinque anni, rispetto al 7% delle aziende meno innovative. Non solo. Alle realtà più all’avanguardia risulta anche più facile trattenere i propri dipendenti: il 90% dei lavoratori di queste società dichiara di voler restare in azienda, rispetto al 62% di chi lavora in organizzazioni con una cultura meno innovativa. Innovazione, tecnologia e cultura L’innovazione è un concetto che non riguarda solo la tecnologia ma anche la cultura aziendale. Sotto il primo aspetto l’Italia non può dirsi immune da difficoltà. L’assenza di un’adeguata cultura tecnologica…"/>
  </head>
  <body>
    <article>
      <h1>Microsoft: tecnologia e cambiamento culturale alla base delle aziende innovative</h1>
      <address><time datetime="2019-11-12T17:11:29+00:00">12 Nov 2019, 17:11</time> by <a rel="author">Alberto Battaglia</a></address>
      <p>Le aziende innovative dimostrano di avere una visione di gran lunga più ottimista sulle prospettive dei propri risultati. Lo rivela una ricerca presentata oggi a Milano da <a href="https://www.wallstreetitalia.com/trend/microsoft/">Microsoft</a> e condotta in 15 Paesi da KRC Research.<br/>Dal sondaggio effettuato su 9.113 lavoratori, fra cui 500 impiegati e 110 manager italiani, <b>emerge che il 22% degli intervistati delle aziende tricolore più innovative ha dichiarato di aspettarsi una crescita a doppia cifra nel corso dei prossimi cinque anni, rispetto al 7% delle aziende meno innovative</b>.<br/>Non solo. Alle realtà più all’avanguardia risulta anche più facile trattenere i propri dipendenti: il 90% dei lavoratori di queste società dichiara di voler restare in azienda, rispetto al 62% di chi lavora in organizzazioni con una cultura meno innovativa.</p>
      <h3>Innovazione, tecnologia e cultura</h3>
      <p>L’innovazione è un concetto che non riguarda solo la tecnologia ma anche la cultura aziendale. Sotto il primo aspetto l’Italia non può dirsi immune da difficoltà. <b>L’assenza di un’adeguata cultura tecnologica è citata come la sfida affrontata con maggior frequenza</b> (lo afferma il 50% del campione italiano). Al secondo posto, <b>segue la difficoltà di un vero cambiamento culturale</b> (35%).</p>
      <p>La cultura innovativa non incide solo sui risultati, ma aiuta anche i dipendenti a sentirsi più liberi di esprimere la propria opinione (lo afferma il 75% dei dipendenti delle aziende innovative contro il 42%) e accettare più serenamente di commettere errori (62% contro 37%).</p>
      <blockquote>“Non solo tecnologia, nel nostro Paese è indispensabile anche un cambio di passo a livello di cultura aziendale per abbracciare le opportunità offerte dall’innovazione”, ha commentato Barbara Cominelli, Direttore Marketing &amp; Operations di Microsoft Italia, “oggi, Cloud Computing e Intelligenza Artificiale offrono un valido supporto per ottimizzare l’esperienza lavorativa e potenziare le capacità umane”.</blockquote>
      <p>Dall’analisi delle aziende più innovative emerge che un fattore importante, non solo per la produttività dei dipendenti, ma anche per la crescita del business, è la possibilità di collaborare in modo semplice ed efficace con colleghi, partner e clienti: <b>il 90%</b> degli intervistati italiani <b>considera la collaborazione all’interno dei team di lavoro un elemento strategico per la crescita aziendale</b> <b>e l’88% crede che collaborare con i propri partner sia vitale per lo sviluppo del business</b>.</p>
      <p>Nelle realtà più innovative, i tool di collaborazione semplificano lo scambio di informazioni e il coinvolgimento dei dipendenti nei processi decisionali: il <b>62% degli italiani</b> <b>che accedono a questi strumenti</b> dichiara infatti di <b>trovare semplice la condivisione di informazioni</b>, contro il 20% di chi non vi accede, e il <b>54%</b> afferma di <b>organizzare facilmente riunioni</b>, rispetto al 20% di chi non può avvalersi dei tool di collaborazione.</p>
      <p>“La tecnologia”, ha aggiunto Cominelli, “è un grande aiuto per le aziende italiane che intendono innovare il proprio ambiente di lavoro, ottimizzando produttività, collaborazione, flessibilità e accessibilità e permettendo a ciascuno di lavorare ovunque, in qualunque momento e da qualsiasi dispositivo”.</p>
    </article>
  </body>
</html>