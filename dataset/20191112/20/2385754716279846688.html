<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597045/vios-kai-politeia-tou-tourkou-megistana-pou-synelifthi-me-fonto-tin-keryneia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T20:12:00+00:00"/>
    <meta property="og:title" content="Βίος και πολιτεία του Τούρκου μεγιστάνα που συνελήφθη με φόντο την Κερύνεια"/>
    <meta property="og:description" content="Η ψευδοαστυνομία πέρασε χειροπέδες σε 7 πρόσωπα, ανάμεσά τους και ο Τούρκος μεγιστάνας, Βάκκας Αλτί-νμπας, ο οποίος με πλαστά έγγραφα προέβαινε σε παράνομες..."/>
  </head>
  <body>
    <article>
      <h1>Βίος και πολιτεία του Τούρκου μεγιστάνα που συνελήφθη με φόντο την Κερύνεια</h1>
      <address><time datetime="2019-11-12T20:12:00+00:00">12 Nov 2019, 20:12</time> by <a rel="author">Γιάννης Ξενοφώντος</a></address>
      <p>Η ψευδοαστυνομία πέρασε χειροπέδες σε 7 πρόσωπα, ανάμεσά τους και ο Τούρκος μεγιστάνας, Βάκκας Αλτί-νμπας, ο οποίος με πλαστά έγγραφα προέβαινε σε παράνομες μεταβιβάσεις ακινήτων στην Κερύνεια.</p>
      <p>Πρόκειται για τον άνθρωπο στον οποίο νοικιάστηκε για τουριστική αξιοποίηση, η παραλία στο Πέντε Μίλι. Ο Βάκκας Αλτίνμπας, τον Δεκέμβριο του 2018 βραβεύτηκε στην Τουρκία, ως ο ''Golden Man'' της χρονιάς... Πρόκειται για τον Τούρκο μεγιστάνα, ο οποίος δραστηριοποιείται επί δεκαετίες στα κατεχόμενα στον τραπεζικό, ξενοδοχειακό και κτηματομεσιτικό τομέα, με αλυσίδες κοσμηματοπωλείων και πρατηρίων καυσίμων.</p>
      <p>Είναι ο ίδιος άνθρωπος που με χειροπέδες στα χέρια οδηγείται ενώπιον του λεγόμενου δικαστηρίου στην Κερύνεια για το σκάνδαλο μεγατόνων, που ξέσπασε στα κατεχόμενα, σε βάρος ελληνοκυπριακών περιουσιών.</p>
      <figure>
        <iframe src="https://www.youtube.com/embed/NXzQeBhwIsc" width="560" height="315" data-service="Youtube" scrolling="no"/>
      </figure>
      <p>Ο Αλτίνμπας, Πρόεδρος του ομώνυμου ομίλου, συνελήφθη μαζί με άλλα 6 άτομα, ανάμεσά τους και ο γιός του, για πλαστογραφία εγγράφων μεταβίβασης περιουσιών.</p>
      <p>Ο Βάκκας Αλτίνμπας είχε συνάψει συμφωνία με τον Χουσείν Τζιαχίτ για αγορά 18 ακινήτων στο κέντρο της Κερύνειας, αξίας 7,05 εκατομμυρίων στερλινών. Γι' αυτά είχε καταβάλει το ποσό των 4 εκατομμυρίων.</p>
      <p>Ο θάνατος, ωστόσο, του Τζιαχίτ, προ δύο ετών, έδωσε νέα τροπή στα σχέδια, καθώς ο Αλτίνμπας φέρεται να προσέγγισε τον δικηγόρο του θανόντος, Αχμέτ Μπαϊρακτάρ, και με αντάλλαγμα ένα εκατομμύριο, τον υποχρέωσε να υπογράψει ως πληρεξούσιος ένα πλαστό έγγραφο μεταβίβασης των περιουσιών. </p>
      <p>Το κουβάρι άρχισε να ξετυλίγεται στις 6 Νοεμβρίου, όταν ο δικηγόρος, άγνωστο για ποιόν λόγο, προέβη σε θεληματική κατάθεση δίνοντας στυγνά τον Αλτίνμπας, ο οποίος κάνει λόγο για σκευωρία σε βάρος του.</p>
      <p>Ο τουρκοκυπριακός Τύπος βρίθει δημοσιευμάτων που κάνουν λόγο για μια πολύμηνη αστυνομική έρευνα, που άγγιξε για πρώτη φορά τόσο υψηλά ιστάμενα κοινωνικά πρόσωπα... μια πρωτοφανής υπόθεση, με άγνωστες πτυχές, που ενδεχομένως να αγγίζουν και τα όρια πολιτικών παρεμβάσεων.</p>
      <p>Ο Βάκκας Αλτίνμπας, μεταξύ άλλων, είναι ο άνθρωπος, που το 1993, ίδρυσε στα κατεχόμενα την πρώτη ιδιωτική τράπεζα. Η ''Creditwest Bank'' μετράει σήμερα 8 καταστήματα.</p>
      <p>Είναι, επίσης, ο άνθρωπος στον οποίον το 2014, οι Τούρκοι νοίκιασαν για 49 χρόνια την παραλία στο Πέντε Μίλι, όπου πραγματοποιήθηκε η τουρκική απόβαση τον μαύρο Ιούλιο του '74, προκειμένου να την αξιοποιήσει τουριστικά.</p>
    </article>
  </body>
</html>