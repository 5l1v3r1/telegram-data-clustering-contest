<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/12/tobbnapos-raketahaborura-keszitik-fel-a-lakossagot-izraelben"/>
    <meta property="og:site_name" content="infostart"/>
    <meta property="article:published_time" content="2019-11-12T20:08:02+00:00"/>
    <meta property="og:title" content="Többnapos rakétaháborúra készítik fel a lakosságot Izraelben"/>
    <meta property="og:description" content="Várhatóan szerdán sem nyílnak meg az iskolák az ország déli és központi részén, erre utoljára Tel-Avivban az 1991-ben, az Öböl-háború idején volt példa."/>
  </head>
  <body>
    <article>
      <h1>Többnapos rakétaháborúra készítik fel a lakosságot Izraelben</h1>
      <address><time datetime="2019-11-12T20:08:02+00:00">12 Nov 2019, 20:08</time> by <a rel="author">Infostart / MTI</a></address>
      <h3>Várhatóan szerdán sem nyílnak meg az iskolák az ország déli és központi részén, erre utoljára Tel-Avivban az 1991-ben, az Öböl-háború idején volt példa.</h3>
      <p>Kedd reggel óta közel kétszáz rakétát lőtt izraeli területre az Iszlám Dzsihád nevű gázai iszlamista terrorszervezet, miután hajnalban az izraeli hadsereg és a Sin Bet belbiztonsági szervezet közös akcióban megölte egyik gázai vezetőjüket, Baha Abu al-Atát.</p>
      <p>Baha Abu al-Ata számos Izrael elleni rakétatámadásért volt felelős, többek között azért az akcióért, amelyet Asdód ellen indítottak éppen akkor, amikor néhány hónappal ezelőtt Benjámin Netanjahu miniszterelnök kampánybeszédet mondott a szeptemberi választásokra készülve, és ezért üzenetét félbehagyta és egy óvóhelyre vezették.</p>
      <p>A mostanit megelőzően utoljára 1991-ben, az Öböl-háború idején maradtak zárva az iskolák Tel-Avivban. Naftali Bennet, a kedden hivatalba lépett új védelmi miniszter a Gázai övezet határától nyolcvan kilométeres körzetet, és benne Tel-Avivot különleges körzetté nyilvánította.</p>
      <p>Ebben a körzetben az önkormányzatok vezetőinek nagy része már bejelentette, hogy területükön várhatóan még egy napig szünetel területükön a tanítás, de szerda reggel értesítik végleges döntésükről a lakosságot.</p>
      <p>A Gázai övezetet uraló iszlamista Hamász terrorszervezet mindeddig nem csatlakozott az Iszlám Dzsihád rakétaháborújához. A 13-as kereskedelmi tévé értesülései szerint Egyiptom tovább folytatja közvetítő erőfeszítéseit Izrael és a gázai szervezetek között ennek megakadályozására.</p>
      <p>A Hamász és Izrael a feszültség csökkentését próbálja elérni szemben az Iszlám Dzsiháddal, azonban ez utóbbinak sokkal korlátozottabbak a katonai lehetőségei, és a Hamász valamint Egyiptom nyomást gyakorol a szervezetre a harcok megfékezése érdekében.</p>
      <p>Alon Ben David a 13-as tévé katonai szakértője szerint az Iszlám Dzsihádnak több ezer rakétából álló arzenálja van, melyek nagy részét még nem vetette be, és rendelkezésére állnak 12o km-es távolságra, akár Haifáig eljutó lövedékek is. Az Iszlám Dzsihád bejelentette, hogy még csak a vezetői elleni merényletekre adott válaszának elején tart, a java csak később következik.</p>
      <p>A vaskupola nevű rakéták elleni légvédelmi rendszer kilencven százalékos sikerrel kivédte a lakott területekre irányzott gázai rakétákat. A rakétatámadások közepette zavartalanul üzemelt, és várhatóan a továbbiakban is folyamatosan fogadja és indítja a repülőgépeket a Ben Gurion nemzetközi repülőtér.</p>
      <p>
        <i>Nyitókép: MTI/EPA/Atef Szafadi</i>
      </p>
    </article>
  </body>
</html>