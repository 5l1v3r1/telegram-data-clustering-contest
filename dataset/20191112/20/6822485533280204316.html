<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821185.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T20:57:00+00:00"/>
    <meta property="og:title" content="عربستان سعودی ۳۸ نفر دیگر را به «اعمال تروریستی» متهم کرد"/>
    <meta property="og:description" content="به گزارش فارس، دادگاه کیفری ریاض روز سه‌شنبه ۳۸ نفر را به اتهام آنچه حمایت از تروریسم و ارتکاب اعمال تروریستی اعلام‌شده، محاکمه کرده است."/>
  </head>
  <body>
    <article>
      <h1>عربستان سعودی ۳۸ نفر دیگر را به «اعمال تروریستی» متهم کرد</h1>
      <address>
        <time datetime="2019-11-12T20:57:00+00:00">12 Nov 2019, 20:57</time>
      </address>
      <p>دستگاه قضایی عربستان سعودی که متهم کردن منتقدان به «تروریسم» و اعدام آن‌ها سابقه‌ای طولانی دارد، امروز ۳۸ نفر دیگر را با همین اتهام روبرو کرده است.</p>
      <p>به گزارش فارس، دادگاه کیفری ریاض روز سه‌شنبه ۳۸ نفر را به اتهام آنچه حمایت از تروریسم و ارتکاب اعمال تروریستی اعلام‌شده، محاکمه کرده است.</p>
      <p>به نوشته پایگاه سعودی «الأخباریه»، دادگاه کیفری یکی از متهمان را به تأسیس گروه تروریستی مخفی و به کارگیری تعدادی از بازداشت‌شدگان برای فعالیت در این گروه با هدف «اخلال در امنیت داخلی» متهم کرد.</p>
      <p>عربستان سعودی اردیبهشت ماه هم ۳۷ نفر را به جرم «تشکیل هسته‌های تروریستی» و «اخلال در امنیت عمومی» اعدام کرد. بعدا مشخص شد که ۳۲ نفر از این افراد از شیعیان منطقه قطیف و رجال دین و طلاب علوم دینی منطقه شرقیه بودند. آنطور که مراکز حامی حقوق بشر گزارش داده‌اند، اغلب این افراد صرفا به دلیل شرکت در تجمعات اعتراضی بازداشت و به حمایت از تروریسم متهم شده بودند.</p>
      <p>«میشل باچله» کمیسر عالی حقوق بشر سازمان ملل متحد همان زمان ضمن محکوم کردن اعدام ۳۷ شهروند عربستانی، نسبت به فقدان روند دادرسی عادلانه در عربستان سعودی و گزارش‌های مربوط به «اعتراف‌گیری‌های تحت شکنجه» از این افراد ابراز نگرانی کرد.</p>
      <p>شیخ نمر باقر النمر روحانی برجسته شیعیان عربستان هم که یکی از برجسته‌ترین زندانیان سیاسی این کشور محسوب می‌شد در سال ۱۳۹۳ به دلیل انتقاد از آل‌سعود و به اتهام اقدام علیه امنیت ملی این کشور اعدام شد.</p>
    </article>
  </body>
</html>