<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546729.html/%D8%A8%DB%8C%D8%A7%D9%86-%D9%85%D8%B4%DA%A9%D9%84%D8%A7%D8%AA-%D8%B5%D8%A7%D8%AF%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%AF%D8%B1-%D9%85%DB%8C%D8%B2%D9%87%D8%A7%DB%8C-%D8%AA%D8%AE%D8%B5%D8%B5%DB%8C--%D8%B1%D8%A7%D9%87%DB%8C-%D8%A8%D8%B1%D8%A7%DB%8C-%D8%AA%D9%88%D8%B3%D8%B9%D9%87-%D8%B5%D8%A7%D8%AF%D8%B1%D8%A7%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T20:33:00+00:00"/>
    <meta property="og:title" content="بیان مشکلات صادرکنندگان در میزهای تخصصی، راهی برای توسعه صادرات"/>
    <meta property="og:description" content="مدیرکل دفتر هماهنگی امور اقتصادی استانداری اصفهان گفت: با وجود ظرفیت های موجود در شورای گفتگو و قانون بهبود مستمر محیط کسب و کار می‌توان به پیگیری مشکلات تولیدکنندگان و حتی اصلاح قوانین دست و پاگیر پرداخت."/>
  </head>
  <body>
    <article>
      <h1>بیان مشکلات صادرکنندگان در میزهای تخصصی، راهی برای توسعه صادرات</h1>
      <address>
        <time datetime="2019-11-12T20:33:00+00:00">12 Nov 2019, 20:33</time>
      </address>
      <p>مدیرکل دفتر هماهنگی امور اقتصادی استانداری اصفهان گفت: با وجود ظرفیت های موجود در شورای گفتگو و قانون بهبود مستمر محیط کسب و کار می‌توان به پیگیری مشکلات تولیدکنندگان و حتی اصلاح قوانین دست و پاگیر پرداخت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> و به نقل از <a href="http://sahebnews.ir/">صاحب نیوز</a>؛ در این جلسه که با حضور مدیرکل دفتر هماهنگی امور اقتصادی استانداری، معاون امور بازرگانی و توسعه تجارت سازمان صنعت، معدن و تجارت، معاون مدیرکل امور مالیاتی استان، معاون گمرک، مشاور رئیس اتاق بازرگانی اصفهان، رؤسای اتحادیه صنایع دستی و انجمن طلا، نماینده اداره استاندارد و چند تن از تولیدکنندگان طلا برگزار شد.</p>
      <p>ولی اله هادیان، مدیرکل دفتر هماهنگی امور اقتصادی استانداری اصفهان هدف از تشکیل میز طلا را طرح و پیگیری مشکلات و موانع گروه‌های هدف بیان کرد و افزود: با وجود ظرفیت های موجود در شورای گفتگو و قانون بهبود مستمر محیط کسب و کار می‌توان به پیگیری مشکلات تولیدکنندگان و حتی اصلاح قوانین دست و پاگیر پرداخت.</p>
      <p>وی بیان مشکلات صادرکنندگان در میزهای استان اصفهان را در تسهیل روند توسعه صادرات کالاهای غیر نفتی مؤثر دانست.</p>
      <p>در ادامه اسماعیل نادری، معاون امور بازرگانی و توسعه تجارت سازمان صنعت، معدن و تجارت رویکرد تشکیل میزهای استانی را کمک به توسعه صادرات کالاهای مختلف بیان کرد و گفت: باید از پتانسیل‌های موجود در میز طلا برای حل مشکلات مربوط به صادرات طلا به کشورهای هدف صادراتی استفاده کرد و طرح و پیگیری مسایل دیگر مربوط به این صنعت از طریق ستاد تسهیل و شورای گفت وگوی دولت و بخش خصوصی قابل طرح است.</p>
      <p>وی همچنین با اشاره به مصوبه تحویل ارز در خارج از کشور توسط صادرکنندگان مصنوعات فلزات گران بها و امکان رفع تعهد ارزی تصریح کرد: وفق بند الف ماده شش آیین‌نامه ورود و صدور فلزات گران بها، اشخاص حقیقی و حقوقی صادرکننده مکلف‌اند در قبال صدور مصنوعات گران بها نزد بانک مرکزی تعهد سپاری کنند.</p>
      <p>نادری تصریح کرد: صادر کنندگان مخیر خواهند بود تعهدات مربوط را با ورود معوض فلزات مذکور به صورت شمش استاندارد و یا ذوب شده خام به همان نسبت و میزان و یا فروش ارز حاصل از صادرات به موسسات اعتباری یا صرافی‌های دارای مجوز از بانک مرکزی تسویه کنند.</p>
      <p>انتهای پیام/</p>
    </article>
  </body>
</html>