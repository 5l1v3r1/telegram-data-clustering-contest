<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425588/12o-diethnes-festibal-rodoy-2019-magikes-bradies-moysikhs-sto-palati-twn-ippotwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T20:30:02+00:00"/>
    <meta property="og:title" content="12ο Διεθνές Φεστιβάλ Ρόδου 2019: Μαγικές βραδιές μουσικής στο Παλάτι των Ιπποτών"/>
    <meta property="og:description" content="Ολοκληρώθηκε με εξαιρετική επιτυχία για 12η χρονιά το Διεθνές Φεστιβάλ Ρόδου στο Παλάτι του Μεγάλου Μαγίστρου- των Ιπποτών, με ένα πρόγραμμα υψηλών καλλιτεχνικών προδιαγραφών, που τα είχε όλα και ένα απίστευτα ενθουσιώδες πολυπληθές κοινό από Έλληνες και ξένους, που πλημμύρισε το Παλάτι και ακολούθησε και φέτος το φεστιβάλ έξω από κάθε πρόβλεψη!"/>
  </head>
  <body>
    <article>
      <h1>12ο Διεθνές Φεστιβάλ Ρόδου 2019: Μαγικές βραδιές μουσικής στο Παλάτι των Ιπποτών</h1>
      <address>
        <time datetime="2019-11-12T20:30:02+00:00">12 Nov 2019, 20:30</time>
      </address>
      <p>
        <b>Ολοκληρώθηκε με εξαιρετική επιτυχία για 12η χρονιά το Διεθνές Φεστιβάλ Ρόδου στο Παλάτι του Μεγάλου Μαγίστρου- των Ιπποτών, με ένα πρόγραμμα υψηλών καλλιτεχνικών προδιαγραφών, που τα είχε όλα και ένα απίστευτα ενθουσιώδες πολυπληθές κοινό από Έλληνες και ξένους, που πλημμύρισε το Παλάτι και ακολούθησε και φέτος το φεστιβάλ έξω από κάθε πρόβλεψη!</b>
      </p>
      <p>Θυμίζουμε ότι το φεστιβάλ φέτος αντί του πρώτου δεκαπενθημέρου του Σεπτεμβρίου, που γίνεται όλα τα χρόνια, είχε αναβληθεί και πραγματοποιήθηκε τις τελευταίες μέρες του Οκτωβρίου.</p>
      <p>Το Διεθνές Φεστιβάλ Ρόδου 2019 με ένα εξαιρετικά ενδιαφέρον πρόγραμμα που εντυπωσίασε και καλλιτέχνες διεθνούς ακτινοβολίας, πραγματοποιήθηκε από 28 έως 31 Οκτωβρίου στο μαγευτικό Παλάτι των Ιπποτών, στη Μεσαιωνική Πόλη της Ρόδου, που είναι ένα μοναδικό μνημείο πολιτιστικής κληρονομιάς της Ουνέσκο</p>
      <figure>
        <img src="https://www.rodiaki.gr/medias/2019/11/11/374c0c4e9ad152eeefcb50cd1dd5b215.jpg"/>
      </figure>
      <p>Ο διακεκριμένος Τσέχος πιανίστας και συνθέτης Jiri Pazour ήταν ο καλεσμένος του Διεθνούς Φεστιβάλ Ρόδου 2019, για την επίσημη έναρξη του φεστιβάλ. Ο καλλιτέχνης εντυπωσίασε τους φανατικούς φίλους του πιάνου, με ένα πρόγραμμα από τις πιο διάσημες κινηματογραφικές ταινίες όλων των εποχών και στη συνέχεια αυτοσχεδίασε πάνω σε μουσικά θέματα που επέλεξε το κοινό του φεστιβάλ το οποίο συμετείχε με ενθουσιασμό. Η συναυλία ήταν η πρώτη συμμετοχή της Τσεχίας στο φεστιβάλ και πραγματοποιήθηκε σε συνεργασία με το Πολιτιστικό Κέντρο του Υπουργείου Εξωτερικών της Τσεχίας στην Αθήνα.</p>
      <figure>
        <img src="https://www.rodiaki.gr/medias/2019/11/11/fdc7a033cc883574a1fd13449c85bbe3.jpg"/>
      </figure>
      <p>Στη δεύτερη συναυλία οι εντυπωσιακές “Trinity Electric String Trio” έκλεψαν την παράσταση και εντυπωσίασαν το πολυπληθές κοινό με τη μοναδική τους παρουσία, σε ένα πρόγραμμα από διασκευές κλασικής και κινηματογραφικής μουσικής και διεθνών επιτυχιών της ροκ, ποπ, λάτιν μουσικής σκηνής.</p>
      <p>Ακολούθησε η νεαρή ταλαντούχα τραγουδίστρια Νικόλ Σαραβάκου που με την μπάντα της και την ξεχωριστή ερμηνεία της, μας ταξίδεψε με αγαπημένα ελληνικά τραγούδια, γνωστές επιτυχίες από μιούζικαλς και επιλογές από τη νέα της δουλειά με τραγούδια σπουδαίων συνθετών που γράφτηκαν για εκείνη και ακούστηκαν για πρώτη φορά στο φεστιβάλ πριν κυκλοφορήσει το νέο της cd τις αμέσως επόμενες μέρες.</p>
      <figure>
        <img src="https://www.rodiaki.gr/medias/2019/11/11/f0b3dd3a0e428b11f80987abef5b4421.jpg"/>
      </figure>
      <p>Η επίσημη λήξη του φεστιβάλ σηματοδοτήθηκε από ένα γκαλά όπερας αφιερωμένο στη μνήμη της Μαρίας Κάλλας, με τη συμμετοχή δύο διακεκριμένων πρωταγωνιστών της Εθνικής Λυρικής Σκηνής, της διεθνούς φήμης σοπράνο Βασιλικής Καραγιάννη και του διακεκριμένου τενόρου Βασίλη Καβάγια. Τους καλλιτέχνες συνόδευσε στο πιάνο o Φρίξος Μόρτζος. Με αυτή τη μοναδική συναυλία το φεστιβάλ αποχαιρέτισε το αγαπημένο κοινό του μέχρι την επόμενη διοργάνωση το 13ο Διεθνές Φεστιβάλ Ρόδου.</p>
      <figure>
        <img src="https://www.rodiaki.gr/medias/2019/11/11/402d5c13d261a3a737cef4463dbd9cb4.jpg"/>
      </figure>
      <p>Τις εκδηλώσεις του φεστιβάλ τίμησαν με την παρουσία τους ο Πρόεδρος του Δημοτικού Οργανισμού Πολιτισμού και Αθλητισμού κος Αλέξανδρος Κολιάδης, ο Αντιδήμαρχος Πολιτιστικών Μνημείων και Υπηρεσίας Δόμησης κος Στέφανος Δράκος, ο Πρόξενος της Τσεχίας στη Ρόδο κος Εμμανουήλ Μαρκόπουλος, η Διευθύντρια του Τσέχικου Κέντρου στην Αθήνα κα Lucie Kuligova, η σύζυγος του Δημάρχου κ. Αντώνη Καμπουράκη κα Εύη Πλιάκα-Καμπουράκη, υποστηρίκτρια και χορηγός του φεστιβάλ από την ίδρυσή του, εκπρόσωποι μουσικών φορέων και ένα εξαιρετικά μεγάλο κοινό.</p>
      <p><u><b>Καλλιτεχνική και Γενική Διεύθυνση</b></u><br/>Πηνελόπη Σερδάρη- Ιδρύτρια του Διεθνούς Φεστιβάλ Ρόδου</p>
      <p>ΣΥΝΔΙΟΡΓΑΝΩΣΗ: Διεθνές Φεστιβάλ Ρόδου, Δημοτικός Οργανισμός Πολιτισμού -Αθλητισμού Δήμου Ρόδου Δ.Ο.Π.Α.</p>
      <p>Υπό την αιγίδα και την υποστήριξη του Υπουργείου Ναυτιλίας και Νησιωτικής Πολιτικής και του ΕΟΤ<br/>Υπό την αιγίδα του Υπουργείου Πολιτισμού, της Ελληνικής Εθνικής Επιτροπής, της Ουνέσκο και του Πολιτιστικού Κέντρου της Τσεχίας</p>
      <p><u><b>Πληροφορίες</b></u><br/>www.rhodes-festival.gr</p>
      <p>Facebook: Rhodes International Festival</p>
      <p>Instagram: Rhodes International Festival.</p>
      <figure>
        <img src="https://www.rodiaki.gr/medias/2019/11/11/855357354dafb57123de8f8cda07e768.jpg"/>
      </figure>
      <figure>
        <img src="https://www.rodiaki.gr/medias/2019/11/11/a53812e9f10a764c36c2b26f9417c9ba.jpg"/>
      </figure>
      <figure>
        <img src="https://www.rodiaki.gr/medias/2019/11/11/c25f6e66ef7c45f2ff3e597a40a6a22c.jpg"/>
      </figure>
      <figure>
        <img src="https://www.rodiaki.gr/medias/2019/11/11/c3ce82958df9eb228e18765cad5e56d6.jpg"/>
      </figure>
    </article>
  </body>
</html>