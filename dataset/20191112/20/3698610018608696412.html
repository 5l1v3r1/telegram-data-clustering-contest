<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-kiyevi-provedut-akciyu-freeaseyev-329425_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T20:42:00+00:00"/>
    <meta property="og:title" content="У Києві проведуть акцію #FreeAseyev"/>
    <meta property="og:description" content="Українського журналіста Асєєва засудили в ОРДО до 15 років ув'язнення."/>
  </head>
  <body>
    <article>
      <h1>У Києві проведуть акцію #FreeAseyev</h1>
      <h2>Українського журналіста Асєєва засудили в ОРДО до 15 років ув'язнення.</h2>
      <address>
        <time datetime="2019-11-12T20:42:00+00:00">12 Nov 2019, 20:42</time>
      </address>
      <p>У Києві відбудеться правозахисна мистецька акція "#FreeAseyev. День солідарності зі <b><a href="https://dt.ua/UKRAINE/virok-asyeyevu-ye-krichuschoyu-atakoyu-na-vilni-zmi-linkyavichus-327278_.html">Станіславом Асєєвим</a></b>".</p>
      <p>За даними організаторів, 15 листопада у світі відзначають День ув'язненого письменника або день порожніх стільців (Empty Chair Day). Тому саме ця дата обрана для проведення заходу, який відбудеться о 19:00 в креативному просторі IZONE.</p>
      <p>Порожні стільці на правозахисних акціях у цей день символізують авторів, які перебувають в ув'язненні, зникли, або їх переслідують.</p>
      <p>Такі акції покликані привернути увагу до справ ув'язнених письменників і журналістів, а також закликати до їх звільнення.</p>
      <p>Станіслав Асєєв, відомий також під псевдонімом Станіслав Васін, з червня 2017 знаходиться в полоні бойовиків "ДНР". "Суд" засудив його до 15 років ув'язнення.</p>
      <p>Окупанти спочатку заперечували затримання Асєєва, а потім <a href="https://dt.ua/UKRAINE/boyoviki-dnr-pidtverdili-zatrimannya-avtora-dt-ua-stanislava-asyeyeva-248594_.html"><b>визнали</b><b>, що його затримали за підозрою в "шпигунстві"</b></a>. Журналіст жив у Донецьку, з початку окупації писав для українських ЗМІ: "Український тиждень", "Дзеркало тижня", "Радіо свобода".</p>
      <p>У грудні 2017 року під час обміну утримуваними особами очікувався і обмін Асєєва, але за кілька тижнів до обміну стало відомо про те, що <a href="https://dt.ua/UKRAINE/boyoviki-vidmovilisya-obminyuvati-zhurnalista-asyeyeva-263172_.html"><b>бойовики відмовилися відпустити його.</b></a></p>
      <p>17 серпня 2018-го на телеканалі "Росія 24" вийшов сюжет під назвою "Український журналіст-шпигун", у якому український блогер Станіслав <a href="https://dt.ua/UKRAINE/boyoviki-zmusili-zhurnalista-asyeyeva-ziznatisya-v-shpigunstvi-285945_.html"><b>Асєєв </b><b>під тиском "зізнався" в </b><b>нібито співпраці з українською розвідкою</b></a>.</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>