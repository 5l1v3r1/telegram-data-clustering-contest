<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vikarlaerer-angrep-elev/71810865"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T20:20:48+00:00"/>
    <meta property="og:title" content="Vikarlærer angrep elev"/>
    <meta property="og:description" content="En elev ble sendt til sykehus i Texas etter å ha blitt angrepet av læreren."/>
  </head>
  <body>
    <article>
      <h1>Vikarlærer angrep elev</h1>
      <h2>En elev ble sendt til sykehus i Texas etter å ha blitt angrepet av læreren.</h2>
      <address><time datetime="2019-11-12T20:20:48+00:00">12 Nov 2019, 20:20</time> by <a rel="author">Ruth Elise Henden</a></address>
      <p>En vikarlærer i Texas ble arrestert etter at en video som skal ha vist henne angripe en elev ble publisert på nettet.</p>
      <p>Hendelsen skal ha skjedd under en spansktime, skriver <a href="https://www.nytimes.com/2019/11/09/us/texas-lehman-high-school-tiffani-lankford.html">New York Times</a>.</p>
      <p>- Det er absolutt ingen unnskyldninger eller omstendigheter som kan rettferdiggjøre hva man ser utfolde seg i videoen, sier Tim Savoy, som er talsmann for skolen, til <a href="https://edition.cnn.com/2019/11/09/us/texas-substitute-teacher-fired-hitting-student/index.html">CNN</a>.</p>
      <h3>Alvorlige skader</h3>
      <p>Ifølge Savoy vet de ikke hva som førte til angrepet. Videoene som sirkulerer på sosiale medier viser en lærer som slår en elev tre ganger før eleven blir slengt ned på bakken. Deretter viser videoen læreren trampe på eleven som ligger med ansiktet ned mot gulvet.</p>
      <p>En video fra en annen vinkel viser at læreren lener seg over eleven, og at det er eleven som tar det første slaget før læreren begynner å slå.</p>
      <p>Offerets familie sier at den femten år gamle eleven har spesielle behov og lider av anfall. Hun ble behandlet for alvorlige skader etter angrepet, men ble sendt hjem seinere samme dag, forteller familiens advokat til <a href="https://www.kvue.com/article/news/local/student-in-lehman-high-school-assault-video-speaks-out-about-incident/269-43991250-65fc-4d26-bf6e-712d3189ff8f">KVUE-TV</a>.</p>
      <p>- Vi handlet raskt når denne hendelsen skjedde, og vi vil gjøre det som er nødvendig for å beskytte våre elever, skriver rektor Karen Zuniga i en e-post til foreldrene ved skolen.</p>
      <h3>Sagt opp og siktet</h3>
      <p>Læreren skal ha vært vikar 18 ganger for skoledistriktet siden hun begynte i slutten av august, og hadde bestått en bakgrunnssjekk før hun ble ansatt.</p>
      <p>Etter hendelsen du kan se i videoen ble læreren umiddelbart fjernet fra klasserommet og avhørt av en skolepolitimann. Læreren fikk fort sparken og ble rapportert til delstatens utdanningsbyrå.</p>
      <p>Politikontoret skrev at vikarlæreren ble arrestert etter at de hadde gått igjennom videoer av angrepet og intervjuet flere elever som hadde vært vitne til hendelsen.</p>
      <p>- Det er ufattelig hva dette voksne mennesket gjorde mot en av våre elever, sier Savoy.</p>
      <p>Ifølge politiet har vikarlæreren blitt siktet for grov vold, og måtte møte i retten på lørdag. Kausjonen ble satt på 10 000 dollar.</p>
    </article>
  </body>
</html>