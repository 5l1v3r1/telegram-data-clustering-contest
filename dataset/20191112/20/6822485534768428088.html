<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821179.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T20:18:00+00:00"/>
    <meta property="og:title" content="واشنگتن: با امارات در قبال ایران اختلاف تاکتیکی داریم"/>
    <meta property="og:description" content="به گزارش فارس، «جان راکولتا»، سفیر جدید آمریکا در امارات ادعا کرده دولت آمریکا به ریاست «دونالد ترامپ» در حال همکاری نزدیک با متحدان منطقه‌ای برای کاستن از تنش‌ها در خلیج فارس است. "/>
  </head>
  <body>
    <article>
      <h1>واشنگتن: با امارات در قبال ایران اختلاف تاکتیکی داریم</h1>
      <address>
        <time datetime="2019-11-12T20:18:00+00:00">12 Nov 2019, 20:18</time>
      </address>
      <p>سفیر جدید آمریکا در امارات متحده عربی گفته دولت کشورش با امارات در خصوص ایران اختلافات تاکتیکی دارد، اما دو کشور در خصوص ادامه فشار علیه ایران توافق دارند. </p>
      <p>به گزارش فارس، «جان راکولتا»، سفیر جدید آمریکا در امارات ادعا کرده دولت آمریکا به ریاست «دونالد ترامپ» در حال همکاری نزدیک با متحدان منطقه‌ای برای کاستن از تنش‌ها در خلیج فارس است. </p>
      <p>او در مصاحبه با خبرگزاری آسوشیتدپرس گفت: «ما در این مورد بسیار نگران هستیم و در حال همکاری‌های نزدیک با امارات متحده عربی هستیم تا ایران را متقاعد کنیم که تنها راه حل، راه حل سیاسی است. در دنیا امروز جایی برای خشونت وجود ندارد.»</p>
      <p>این مقام آمریکایی گفت مقام‌های اماراتی «می‌دانند که برخی مسائل تاکتیکی وجود دارد که ممکن است بر سر آنها اختلافاتی داشته باشیم» اما این را هم روشن کرده‌اند که «۱۰۰ درصد از کارزار فشار حداکثری حمایت می‌کنند.»</p>
      <p>دولت آمریکا به ریاست «دونالد ترامپ» می‌گوید بعد از خروج از برجام سیاست موسوم به کارزار فشار حداکثری را علیه ایران به کار گرفته است. واشنگتن اعلام کرده هدف از این سیاست مذاکره با ایران بر سر توافقی جامع‌تر است که در آن به اختلافاتی غیر از مسائل هسته‌ای مانند مسائل موشکی و نفوذ منطقه‌ای ایران هم پرداخته شده باشد. </p>
    </article>
  </body>
</html>