<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546734.html/%D8%AD%D8%B0%D9%81-%D8%AA%D9%86%D9%88%D8%B9-%D9%85%D8%AF%D8%A7%D8%B1%D8%B3-%D8%A8%D9%87-%D9%82%D8%B1%D8%A8%D8%A7%D9%86%DB%8C-%D8%B4%D8%AF%D9%86-%D9%85%D8%AF%D8%A7%D8%B1%D8%B3-%D8%AF%D9%88%D9%84%D8%AA%DB%8C-%D9%85%D9%86%D8%AC%D8%B1-%D9%85%DB%8C-%D8%B4%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T20:33:00+00:00"/>
    <meta property="og:title" content="حذف تنوع مدارس به قربانی شدن مدارس دولتی منجر می‌شود؟"/>
    <meta property="og:description" content="موضوع حذف انواع مدارس و تبدیل کل مدارس کشور به دو نوع دولتی و غیردولتی از چندی پیش شروع‌شده است و در این میان بیم آن می‌رود که تبدیل انواع مدارس به دو نوع مدرسه دولتی و غیردولتی باعث قربانی شدن مدارس دولتی شود."/>
  </head>
  <body>
    <article>
      <h1>حذف تنوع مدارس به قربانی شدن مدارس دولتی منجر می‌شود؟</h1>
      <address>
        <time datetime="2019-11-12T20:33:00+00:00">12 Nov 2019, 20:33</time>
      </address>
      <p>موضوع حذف انواع مدارس و تبدیل کل مدارس کشور به دو نوع دولتی و غیردولتی از چندی پیش شروع‌شده است و در این میان بیم آن می‌رود که تبدیل انواع مدارس به دو نوع مدرسه دولتی و غیردولتی باعث قربانی شدن مدارس دولتی شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mojerasa.ir/">موج رسا;</a> موضوع حذف انواع مدارس و تبدیل کل مدارس کشور به دو نوع دولتی و غیردولتی از چندی پیش شروع‌شده است. در خصوص این نوع نگرش به وزارت آموزش‌وپرورش افراد مختلف دیدگاه‌ها و نظرات متفاوتی دارند؛ که دراین‌ بین نظرات متعدد و متنوع والدین دانش آموزان یک مسئله قابل‌توجه است.</p>
      <p>درهرحال کاهش تنوع مدارس و تبدیل کل مدارس در کشور به دو نوع دولتی و غیردولتی یا  به عبارت بهتر دو نوع مدارس پولی و رایگان خواه‌ناخواه ذهن را به سمت عدالت آموزشی متوجه می‌سازد؛ و این سؤال در ذهن‌ها ایجاد می‌شود که آیا در پی این تصمیم عدالت آموزشی قربانی خواهد شد؟</p>
      <p>امروزه در مجموعه آموزش‌وپرورش انواع مختلفی از مدارس با عناوین متفاوت وجود دارد، مدارسی که هر یک‌بر اساس شرایط و برهه‌های مختلف کشور در زمان‌های مختلف شکل‌گرفته‌اند.</p>
      <p> مدارس دولتی، مدارس غیردولتی، مدارس نمونه دولتی، مدارس شاهد، مدارس استعدادهای درخشان، مراکز شبانه‌روزی، مدارس هیئت‌امنایی، مدارس علوم و معارف اسلامی، مدارس قرآنی، مدارس ایثارگران، مدارس فرهنگ، مدارس از راه دور، مدارس دانش‌آموزان استثنایی، مدارس ماندگار، مدارس بزرگ‌سالان و شبانه، مدارس سماء، مدارس ورزش، مدارس وابسته به نمادها و افراد خاص، مدارس دوزبانه و... انواع مدارس در کشور هستند.</p>
      <p>متأسفانه در پی ایجاد انواع مختلف مدارس در آموزش‌وپرورش، مدارس از هدف اصلی خود یعنی همان هدف تعلیم و تربیت فاصله گرفتند و به سمت تجاری‌سازی پیش رفتند. اکنون دانش‌آموزانی به‌واسطه پول، در بهترین مدارس و امکانات بالا تحصیل می‌کنند و برخی نیز آن‌چنان در بی‌پولی هستند که از تحصیل جا می‌مانند.</p>
      <p>
        <b>هدف اصلی آموزش در مدارس، تربیت اجتماعی است</b>
      </p>
      <p>هدف اصلی از آموزش در آموزش عمومی علاوه بر انتقال مفاهیم علمی و درسی، تربیت اجتماعی دانش آموزان است. تربیت اجتماعی دانش آموزان فقط در مدارس ممکن است و در مدارس دانش آموزان از طبقات مختلف کنار همدیگر می‌نشینند و همان رسالتی که آموزش عمومی در ابتدا داشته است یعنی حذف طبقات اجتماعی در مدرسه، اتفاق بیفتد.</p>
      <p>برای تربیت اجتماعی دانش آموزان حذف تنوع مدارس بسیار ضروری است؛ اما کافی نیست. اگر مدارس غیردولتی و مدارس خاص دست به‌گزینش و انتخاب دانش آموزان خود با شرایط خاص باشند بازهم تربیت اجتماعی به آن صورتی که باید اتفاق بیفتد در مدارس اتفاق نمی‌افتد.</p>
      <p>وقتی هدف آموزش‌وپرورش پوشش تحصیلی تمام دانش‌آموزان باشد در این صورت باید شرایطی را فراهم کند تا همه دانش‌آموزان یاد بگیرند و نه‌فقط یادگیری ۱۰، ۱۵ درصد از دانش آموزان یا به عبارت بهتر آنان که پول تحصیل در مدارس خاص را دارند.</p>
      <p>و برای اینکه تربیت اجتماعی اتفاق بیفتد و یادگیری برای عموم دانش آموزان در یک سطح باشد در این صورت باید محیط کلاس متشکل از تمام اقشار دانش‌آموزی باشد یعنی دانش‌آموزان از طبقات متفاوت و با توانمندی و هوش‌های مختلف در کلاس درس حضورداشته باشند.</p>
      <p>
        <b>عدالت آموزشی</b>
      </p>
      <p>از زمانی که حرف‌وحدیث‌ها از تبدیل انواع مدارس کشور به دو نوع دولتی و غیردولتی و یا رایگان و پولی مطرح شد بحث عدالت آموزشی شکل جدی‌تر به خود گرفت و جلسات کارشناسی از سوی افراد دغدغه‌اند در این حوزه تشکیل شد که هنوز هم ادامه دارد. که دراین‌بین می‌توان به برگزاری هم‌اندیشی‌های بسیج دانشجویی دانشگاه فرهنگیان تا  جلسات کارشناسی مسئولان و کارشناسان کشوری اشاره کرد.</p>
      <p>در بین این بحث‌های کارشناسی یک برنامه تلویزیونی پخش‌شده از شبکه چهار صداوسیما در روز چهارشنبه ۸ آبان یک جنجال ملی را در خصوص آموزش‌وپرورش و عدالت آموزشی در کشور به پا کرد.</p>
      <p>در این برنامه طیبه ماهرو زاده عضو شورای عالی آموزش‌وپرورش و همسر حداد عادل گفت: من خودم جزو کسانی بودم که با تأسیس مدارس غیرانتفاعی مخالف بودم اما خودم مدرسه غیرانتفاعی به‌عنوان مؤسس ایجاد کردم چون پسرم سال ششم بود و می‌خواست به رشته علوم انسانی برود؛ به دنبال یک مدرسه می‌گشتیم نه اینکه ازنظر درسی خوب باشد بلکه ازنظر محیطی سالم باشد، در تهران پیدا نکردیم.</p>
      <p>مجری برنامه در پاسخ به سخنان ماهرو زاده بیان کرد: شاید یکی از دلایلی که مدرسه دولتی خیلی تکان نمی‌خورد همین است که بخش قابل‌توجهی از فرزندان مدیران اصلاً در مدرسه دولتی تحصیل نمی‌کنند.</p>
      <p>جدای از بحث‌های طیبه ماهرو زاده که خود موضوع قابل‌تأملی است که باید در زمان مناسب تشریح و دلایل وجود این نوع نگاه در بین مسئولین مشخص شود؛  این صحبت‌ها و موضع‌گیری‌ها تلنگری درباره وضعیت مدارس دولتی در کل کشور است؛ چرا باید مدارس دولتی از شرایط نامناسبی به سر ببرند که نگرانی‌ها از بابت تحصیل فرزندان وجود داشته باشد؟</p>
      <p>چرا مدارس دولتی به‌رغم صرف هزینه در آن‌ها نتوانستند، پاسخگوی نیاز خانواده‌ها از نظام آموزشی باشند و لاجرم به‌سوی مدارس غیردولتی دست دراز کنند.</p>
      <p>
        <b>مدیریت در مدارس دولتی چگونه است</b>
      </p>
      <p>میزان اعتبارات هزینه‌ای دانش‌آموزان که آموزش‌وپرورش برای هر دانش‌آموز در یک سال تحصیلی به تفکیک دوره‌ها و شاخه‌های تحصیلی دوره متوسطه هزینه می‌کند؛ به‌عبارت‌دیگر متوسط هزینه‌ای که توسط دولت طی یک سال مالی یا سال تحصیلی صرف آموزش یک نفر آموزش‌گیرنده در هر یک از دوره‌های تحصیلی می‌شود، سرانه آموزشی نامیده می‌شود.</p>
      <p>این شاخص نشان می‌دهد که منابع مالی آموزش‌وپرورش چگونه بین دوره‌های مختلف تحصیلی توزیع‌شده و برای هر دانش‌آموز چه میزان هزینه می‌شود به‌عبارت‌دیگر سرانه دانش‌آموزی نشان می‌دهد به‌طور میانگین در یک سال(یا دوره معین) برای آموزش و تحصیل هر دانش‌آموز چقدر هزینه شده است.</p>
      <p>این شاخص از تقسیم اعتبارات هزینه‌ای دوره‌ها یا شاخه تحصیلی(به تفکیک) به‌کل دانش‌آموزان همان دوره یا شاخه تحصیلی به دست می‌آید.</p>
      <p>در آمار اعلامی سرانه آموزشی از طرف آموزش‌وپرورش کل بودجه آموزش‌وپرورش تقسیم‌بر تعداد دانش‌آموزان می‌شود و بعد می‌گویند سرانه هر دانش‌آموز به چه میزان است درحالی‌که به گفته برخی از معلمان و دانشجو معلمان مدارس بابت تحصیل هر دانش‌آموز در مدارس، هیچ پولی به‌غیراز سرانه دانش آموزان که مبلغ بسیار پایینی است به‌حساب مدارس واریز نمی‌شود.</p>
      <p>پاسخ سؤال چرا مدارس دولتی در طی سال‌های گذشته نتوانسته‌اند در رقابت با سایر مدارس، جایگاه مناسب داشته باشند را باید در نوع مدیریت مدارس دولتی دید.</p>
      <p>به گفته مدیرکل آموزش‌وپرورش استان زنجان مدیران مدرسه دولتی با دست‌خالی مدرسه را می‌گردانند و مدیران تلاش می‌کنند از روش‌های مختلف برای کسب منابع استفاده کنند مثلاً کلاس کنکور بگذارند، آزمون مؤسسات  یا از کمک‌های مردمی برای مدیریت منابع مالی مدارس استفاده کنند.</p>
      <p>وی افزود: همه این موارد منجر می‌شود که بیشترین توجه مدیر مدرسه دولتی در مدرسه به دنبال کسب درآمد  و دریافت کمک از خیرین برای اداره مدرسه باشد.</p>
      <p>
        <b>کنکور ملاک ارزشیابی مدارس</b>
      </p>
      <p>یکی از مسائلی که منجر شده است عملکرد مدارس دولتی بیش‌ازحد ضعیف ارزیابی شود نقش این مدارس در نتایج کنکور است؛ آمارها حاکی از آن است که مدارس دولتی در کسب رتبه‌های برتر کنکور جایگاه خوبی ندارند.</p>
      <p>کمال اجاق لو معتقد است که ما نباید کنکور را ملاک موفقیت در جامعه قرار دهیم و می‌گوید: شاید برخی از افراد این حرف را قبول نداشته باشند ولی من معتقد به این امر هستم.</p>
      <p>وی با اشاره به اینکه در برخی از مدارس که در کنکور موفق هستند ابراز کرد: در برخی از مدارس برخی از دروس در مدارس مانند تاریخ، دین وزندگی، ورزش تدریس نمی‌شود و این مورد باید موردبررسی قرار گیرد تا به‌صورت کامل ثابت شود.</p>
      <p>رئیس دانشگاه فرهنگیان استان زنجان بابیان اینکه عدم تدریس برخی دروس واحدها تحصیلی مطالبه دانش آموزان نیز هست عنوان کرد: دانش‌آموزان می‌خواهند ما در مدارس فقط درس‌هایی مانند ریاضی، شیمی, زیست تا دانش آموزان در رشته پزشکی پذیرفته شوند.</p>
      <p>وی بابیان اینکه به نظر من این خطا است که ما برخی از دروس را حذف کنیم و دروسی که دانش آموزان مایل‌اند تدریس شود تصریح کرد: اگر این اتفاق بیفتد جامعه در آینده دچار مشکل خواهد شد و دانش آموزان یک بعد بار می‌آیند.</p>
      <p>اجاق لو با اشاره به اینکه در این صورت دانش آموزان حتی اگر در رشته‌های موردنظر خود مانند پزشکی هم قبول شوند خاطرنشان کرد: این دانش آموزان در روابط اجتماعی، بینش ساسی، مشارکت اجتماعی، مهارت اقتصادی و حرفه‌ای نمره قابل قبولی را نمی‌تواند کسب کند چراکه مهارت‌های زندگی را در مدرسه فرانگرفته است.</p>
      <p>انتهای پیام/</p>
    </article>
  </body>
</html>