<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/12/nukusda-400-dan-ortiq-xususiy-uylar-buzilib-nukus-city-quriladi/?utm_source=daryo_lotin"/>
    <meta property="og:site_name" content="Daryo"/>
    <meta property="article:published_time" content="2019-11-12T20:48:00+00:00"/>
    <meta property="og:title" content="Nukusda 400 dan ortiq xususiy uylar buzilib Nukus City quriladi"/>
    <meta property="og:description" content="Umumiy maydoni 70 gektardan ortiq bo‘ladigan Nukus City’da 16 qavatlik uylar, 20 qavatli mehmonxona, biznes markazlari, ko‘ngilochar maskanlar, banklar, savdo do‘konlari qurilishi nazarda tutilgan"/>
  </head>
  <body>
    <article>
      <h1>Nukusda 400 dan ortiq xususiy uylar buzilib Nukus City quriladi</h1>
      <address>
        <time datetime="2019-11-12T20:48:00+00:00">12 Nov 2019, 20:48</time>
      </address>
      <p>Prezidentning 2018-yil 2-avgustdagi “Respublika hududlarida “Business City” zamonaviy ishbilarmonlik markazlarini tashkil etish chora-tadbirlari to‘g‘risida”gi qarori bilan Nukus shahri markazida Nukus City shaharchasi quriladi. O‘zAning <a href="http://uza.uz/oz/society/nukus-city-sha-archasi-uriladi-12-11-2019">xabar berishicha</a>, shahar ichidagi yangi shaharning qurilish ishlari kelgusi yilda boshlanadi.</p>
      <figure>
        <img src="https://s.daryo.uz/wp-content/uploads/2019/11/Nulus-City.jpg"/>
        <figcaption>Foto: O‘zA</figcaption>
      </figure>
      <p>Nukus shahri arxitektura va qurilish bo‘limi arxitektori Azamat Orazimbetov taqdim etgan ma’lumotga ko‘ra, Prezident qarori ijrosi yuzasidan Qoraqalpog‘iston Respublikasi Vazirlar Kengashi tomonidan 2019-yil 26-fevralda Nukus City zamonaviy ishbilarmonlik markazini tashkil qilish to‘g‘risida”gi qarori qabul qilingan.</p>
      <p>Bugungi kunda Nukus City loyihasining yangi varianti ishlab chiqilgan. Yangi shaharcha shahar markazidan oqib o‘tuvchi “Do‘stlik” kanalining chap qirg‘og‘idagi maydonga, ya’ni “Turon” mahalla fuqarolar yig‘iniga qarashli hududda barpo etiladi. Qurilish obyektlari uchun birinchi bosqichda 43 gektar yer maydoni tanlangan bo‘lsa, ikkinchi bosqichda bu 53 gektarga yetkazildi. Nukus City’ning umumiy maydoni 70 gektardan ortiq bo‘ladi.</p>
      <p>Qurilish uchun belgilangan hududda 400 dan ortiq xususiy uylar bosqichma-bosqich buzilishi belgilangan. Ijtimoiy ahamiyatga ega ba’zi yirik obyektlar — masjid, sport kolleji, suv basseyni, futbol stadioni va yangi qurilgan 4—5 qavatlik uylar buzilmaydi.</p>
      <p>Nukus City’da dastlab 16 qavatlik uylar qurilishi rejalashtirilgan. Undan tashqari 20 qavatli mehmonxona, biznes markazlari, ko‘ngilochar maskanlar, banklar, savdo do‘konlari qurilishi ham nazarda tutilgan.</p>
      <p>Xususiy uylarni buzib, ko‘chirish ishlari 3 bosqichda olib boriladi. Birinchi bosqichda 140 ta uyning buzilishi va uning egalarini boshqa joyga ko‘chirish ishlari rejalashtirilgan.</p>
    </article>
  </body>
</html>