<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821181.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T20:30:00+00:00"/>
    <meta property="og:title" content="رزمایش ایران و ۲۷ کشور برای مقابله با مقابله با دزدی دریایی"/>
    <meta property="og:description" content="به گزارش مهر، امیر دریادار دوم محمدرضا عزیزی دبیر اجرایی اجلاس فرماندهان نیروهای دریایی کشورهای حاشیه اقیانوس هند (آیونز) و معاون طرح، برنامه‌و بودجه نیروی دریایی ارتش در نشست خبری با حضور خبرنگاران اظهار داشت: آیونز مخفف اجلاس نیروهای دریایی کشورهای حاشیه اقیانوس هند است و اقیانوس هند یکی از بزرگترین اقیانوس های جهان محسوب می‌شود و حدود ۳۰ کشور در حاشیه این اقیانوس وجود دارند."/>
  </head>
  <body>
    <article>
      <h1>رزمایش ایران و ۲۷ کشور برای مقابله با مقابله با دزدی دریایی</h1>
      <address>
        <time datetime="2019-11-12T20:30:00+00:00">12 Nov 2019, 20:30</time>
      </address>
      <p>امیر دیادار دوم عزیزی گفت: رزمایش دریایی آیونز برای اولین بار و با حضور ایران و ۲۷کشور دیگر، اواخر امسال با موضوع مقابله با دزدی دریایی در اقیانوس هند و دریای عرب برگزار می شود.</p>
      <p>به گزارش مهر، امیر دریادار دوم محمدرضا عزیزی دبیر اجرایی اجلاس فرماندهان نیروهای دریایی کشورهای حاشیه اقیانوس هند (آیونز) و معاون طرح، برنامه‌و بودجه نیروی دریایی ارتش در نشست خبری با حضور خبرنگاران اظهار داشت: آیونز مخفف اجلاس نیروهای دریایی کشورهای حاشیه اقیانوس هند است و اقیانوس هند یکی از بزرگترین اقیانوس های جهان محسوب می‌شود و حدود ۳۰ کشور در حاشیه این اقیانوس وجود دارند.</p>
      <p>رئیس دبیرخانه آیونزاجلاس آیونز افزود: این اجلاس حدود ۱۱ سال پیش در پی افزایش ناامنی‌ها به پیشنهاد نیروی دریایی هند ایجاد شد و هدف آن برقراری و ایجاد تعامل، همکاری و هم افزایی نیروهای دریایی حاشیه اقیانوس هند است.</p>
      <p>وی ضمن اشاره بر داوطلبانه بودن ذاتی این اجلاس تاکید کرد: اجلاس یک منشور و اساسنامه دارد و همه اعضاء آن را پذیرفته و امضا کرده اند اما اجباری در انجام تعهدات آن نیست.</p>
      <p>دریادار دوم عزیزی در خصوص ترکیب اعضای اجلاس گفت:در حال حاضر ۲۴ کشور بعنوان عضو رسمی و ۸ کشور بعنوان ناظر فعالیت می‌کنند که آلمان، روسیه، هلند، ایتالیا، اسپانیا، ژاپن و ماداگاسکار ناظرین تشکل آیونز هستند.</p>
      <p>وی افزود: یک نکته مهم بین اعضا این است که ۲ کشور فرانسه و انگلستان که رسما اروپایی تلقی می‌شوندعضو رسمی اجلاس آیونز هستند و علت عضویت این دو کشور این است که این کشورها قطعه ی کوچکی خاک در اقیانوس هند دارند.</p>
      <p>معاون طرح، برنامه و بودجه نیروی دریایی ارتش بیان کرد: قرار است بعد از اتمام دوره ریاستِ جمهوری اسلامی ایران، فرانسه ریاست آیونز را برعهده بگیرد.</p>
      <p>وی ادامه داد: نیروی دریایی ارتش ایران در سال ۲۰۱۰ در کنفرانس ابوظبی برای اولین بار در اجلاس آیونز شرکت کرد و در همان سال طرح عضویت در این اجلاس بنیان گذاشته شد.</p>
      <p>رئیس دبیرخانه اجلاس آیونز ادامه داد: در اجلاس بعدی که در آفریقای جنوبی برگزار شد پیشنهاد میزبانی ایران برای اجلاس بعدی مطرح شد و در سال ۲۰۱۴ در کنفرانس استرالیا میزبانی ایران برای سال ۲۰۱۸ پذیرفته شد.</p>
      <p>عزیزی ابراز داشت: اجلاس آیونز ۳ کارگروه اصلی دارد که امنیت دریایی، کارگروه کمک های بشردوستانه و مبارزه با بلایای طبیعی و کارگروه تبادل اطلاعات این کارگروه‌ها هستند و مهم ترین کارگروه امنیت دریایی است.</p>
      <p>رئیس دبیرخانه آیونز تصریح کرد: ایران ضمن اینکه در سال ۲۰۱۸ ریاست دوره ای آیونز را برعهده گرفته، توانسته است ریاست کارگروه امنیت دریایی را هم به دست بگیرد.</p>
      <p>وی در نقد عملکرد این کارگروه در دوران پیش از تصدی ایران عنوان کرد: کارگروه امنیت دریایی در طول ۸ سال گذشته اش هیچ اقدام مثبتی انجام نداده بود و از زمانی که ایران عهده دار ریاست آن شد اقدامات مثبتی را انجام دادیم.</p>
      <p>این مقام مسئول عنوان کرد: در ۲۸ ام بهمن ماه سال گذشته ذیل کارگروه امنیت دریایی جلسه مهمی در بندرعباس برگزار نمودیم و یکی از مصوبات مهم آن جلسه این بود که در راستای ارتقای عملی اجلاس، رزمایشی بین کشورهای آیونز برگزار شود که این طرح به تصویب کشورهای عضو رسید.</p>
      <p>معاون طرح، برنامه‌ریزی و بودجه نیروی دریایی ارتش با اشاره به برگزاری رزمایش دریایی اقیانوس هند اواخر امسال برگزار می شود، اضافه کرد: از اهداف مهم این رزمایش، ارتقاء امنیت در این منطقه، رسیدگی به مسائل زیست محیطی، اقدامات بشر دوستانه، به اشتراک گذاری اطلاعات و مبارزه با مخاطرات است.</p>
      <p>دریادار دوم عزیزی تاکید کرد: آخرین هماهنگی‌ها برای کشورهای شرکت کننده در رزمایش را انجام داده ایم تا بتوانیم رزمایش را در پایان سال در محدوه شمال اقیانوس هند و دریای عربی انجام دهیم.</p>
    </article>
  </body>
</html>