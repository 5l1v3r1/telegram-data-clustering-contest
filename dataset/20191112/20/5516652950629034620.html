<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425574/anwgeianoi-kallitexnes-tha-tragoydhsoyn-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T20:45:01+00:00"/>
    <meta property="og:title" content="Ανωγειανοί καλλιτέχνες θα τραγουδήσουν στη Ρόδο"/>
    <meta property="og:description" content="Ένα σπουδαίο δίδυμο της νεότερης έκφρασης της μουσικής μας παράδοσης θα έχει την ευθύνη της κρητικής βραδιάς που προετοιμάζει η Αδελφότητα Κρητών στη Ρόδο."/>
  </head>
  <body>
    <article>
      <h1>Ανωγειανοί καλλιτέχνες θα τραγουδήσουν στη Ρόδο</h1>
      <address>
        <time datetime="2019-11-12T20:45:01+00:00">12 Nov 2019, 20:45</time>
      </address>
      <p>
        <b>Ένα σπουδαίο δίδυμο της νεότερης έκφρασης της μουσικής μας παράδοσης θα έχει την ευθύνη της κρητικής βραδιάς που προετοιμάζει η Αδελφότητα Κρητών στη Ρόδο.</b>
      </p>
      <p>Είναι οι δύο νέοι Ανωγειανοί καλλιτέχνες, ο Γιώργης Φασουλάς στη λύρα και ο Κώστας Καλλέργης στο λαούτο που υπηρετούν με σεβασμό τη μουσική μας παράδοση.</p>
      <p>Σε κάθε τους δισκογραφική δουλειά αλλά και στις ζωντανές τους εμφανίσεις καταθέτουν με πολύ μεράκι την ευαισθησία και τη μελωδικότητά τους.</p>
      <p>Με αργά, αλλά σταθερά βήματα προχωρούν στα μονοπάτια της μουσικής της Κρήτης διαγράφοντας τη δική τους δημιουργική πορεία.</p>
      <p>Έχουν αρκετούς προσωπικούς δίσκους στο ενεργητικό τους αλλά και μεγάλο αριθμό ζωντανών εμφανίσεων στην Ελλάδα και στο εξωτερικό. Αποτελούν ένα ζωντανό κύτταρο της παραδοσιακής μουσικής της Κρήτης δίνοντας τη δική τους εκδοχή με τις συνθέσεις και τα νέα κομμάτια τους.</p>
      <p>Η κρητική βραδιά στην οποία ο Γιώργος Φασουλάς με τον Κώστα Καλλέργη και τους συνεργάτες τους θα συμμετέχουν θα γίνει το ερχόμενο Σάββατο 16 Νοεμβρίου 2019 στις οκτώμιση το βράδυ στο ξενοδοχείο APOLLO BLUE στο Φαληράκι. Είναι απαραίτητο να γίνει κράτηση μέχρι την Τετάρτη 13-11-2019.</p>
      <p>Τον ερχομό στη Ρόδο των ξεχωριστών αυτών καλλιτεχνών προσμένουν με ανυπομονησία οι λάτρεις της κρητικής μουσικής. Κι αυτό γιατί σίγουρα θα δοθεί η ευκαιρία στους πολλούς θαυμαστές τους να περάσουν μια αξέχαστη βραδιά.</p>
      <p>Η εκδήλωση πραγματοποιείται με την υποστήριξη της Παγκρήτιας Τράπεζας.</p>
    </article>
  </body>
</html>