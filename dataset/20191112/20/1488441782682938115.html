<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/12/chrome-sta-testando-nuova-grafica-lauto-completamento-password-indirizzi-carte-credito-foto-681064/"/>
    <meta property="og:site_name" content="AndroidWorld"/>
    <meta property="article:published_time" content="2019-11-12T20:09:14+00:00"/>
    <meta property="og:title" content="Chrome sta testando una nuova grafica per l’auto-completamento di password, indirizzi e carte di credito (foto)"/>
    <meta property="og:description" content="Quando effettuate un acquisto online e dovete inserire i dati della carta di credito, quando compilate un modulo con le..."/>
  </head>
  <body>
    <article>
      <h1>Chrome sta testando una nuova grafica per l’auto-completamento di password, indirizzi e carte di credito (foto)</h1>
      <h2>Ecco come provare, anche nella versione stabile</h2>
      <address><time datetime="2019-11-12T20:09:14+00:00">12 Nov 2019, 20:09</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Quando effettuate un acquisto online e dovete inserire i dati della carta di credito, quando compilate un modulo con le informazioni personali come nome, cognome, indirizzo, ecc. ma soprattutto quando dovete accedere a un qualsiasi sito è molto probabile che <b>invece che compilare tutto a mano</b> <b>usiate la funzione di auto-completamento del browser</b>. Se poi il browser in questione è <a href="https://www.androidworld.it/tag/chrome/">Chrome</a> – altra cosa molto probabile vista la diffusione dell’app di <a href="https://www.androidworld.it/tag/google/">Google</a> – allora potrebbe interessarvi provare la <b>nuova interfaccia per l’autofill</b>.</p>
      <p>La funzione attualmente presente sull’app infatti appare come un pop-up quando ci sono dei dati da inserire, mentre alcuni utenti della versione Canary e Dev hanno notato un cambiamento grafico abilitato di default – <b>attivabile manualmente anche da chi si trova sul ramo <a href="https://www.androidworld.it/tag/beta/">beta</a> o stabile</b> – che si ancora alla parte alta della tastiera. La funzionalità del servizio rimane inalterata e il numero di tap da effettuare è lo stesso, ma la nuova interfaccia appare più moderna e in linea con i dettami del Material Design.</p>
      <p>In poche parole potete inserire i vari indirizzi, credenziali e carte di credito salvate nel manager integrato di Chrome, semplicemente <b>scorrendo le “bolle” che appariranno in cima alla tastiera</b>. Sulla destra sono state aggiunte delle icone che permettono di consultare i dati in una schermata più ampia, mentre sulla sinistra c’è un pulsante per <b>creare automaticamente una nuova password efficace</b> (nel caso ne abbiate bisogno).</p>
      <p>Se volete sperimentare la novità dovete andare <b>abilitare le seguenti flag</b> in <a href="https://www.androidworld.it/2019/11/12/chrome-sta-testando-nuova-grafica-lauto-completamento-password-indirizzi-carte-credito-foto-681064/chrome://flags">chrome://flags</a>: <b>#autofill-keyboard-accessory-view per le password</b> e <b>#enable-autofill-manual-fallback per indirizzi e metodi di pagamento</b>.</p>
      <p>A queste, si aggiunge <b>un’ulteriore interfaccia pensata espressamente per dispositivi mobili</b> e che consente attraverso un semplice tap di accedere con il vostro account (nome utente e password). La potete abilitare con il <b>flag #touch-to-fill</b>, ma tenete presente che <b>funziona solo sulle versioni non stabili di Chrome</b>. Qui sotto potete ammirare le schermate con tutte le novità e il confronto con la grafica attuale.</p>
      <h3>Google Chrome</h3>
      <p>
        <a href="https://play.google.com/store/apps/details?id=com.android.chrome">Disponibile su Google Play</a>
      </p>
      <h3>Google Chrome Beta</h3>
      <p>
        <a href="https://play.google.com/store/apps/details?id=com.chrome.beta">Disponibile su Google Play</a>
      </p>
      <p>Via: <a href="https://www.androidpolice.com/2019/11/10/chrome-new-autofill-suggestion-interface-passwords-addresses-credit-cards/">Android Police</a></p>
    </article>
  </body>
</html>