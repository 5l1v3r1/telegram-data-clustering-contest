<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821100.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T20:30:00+00:00"/>
    <meta property="og:title" content="نظر رهبر انقلاب درباره چند همسری/ حاشیه‌های مستند «مظنونین همیشگی»/آیا شیب افول محبوبیت روحانی بسیار تند است؟"/>
    <meta property="og:description" content="دلیل عصبانیت روحانی در سخنرانی یزد"/>
  </head>
  <body>
    <article>
      <h1>نظر رهبر انقلاب درباره چند همسری/ حاشیه‌های مستند «مظنونین همیشگی»/آیا شیب افول محبوبیت روحانی بسیار تند است؟</h1>
      <address>
        <time datetime="2019-11-12T20:30:00+00:00">12 Nov 2019, 20:30</time>
      </address>
      <p>هر روز اخبار مهمی در رسانه ها در حوزه های مختلف منتشر می شود. بعضاً این اخبار توسط خبرگزاری ها و رسانه ها مورد توجه قرار می گیرد و تحلیل می شود اما ممکن است برخی از اخبار چندان دیده نشود. الف در نظر دارد بسته خبری ویژه ای را منتشر نماید که اخبار مهم آن روز به صورت خلاصه جمع آوری شده و مخاطبان می توانند برای اطلاع کامل تر درباره آن موضوع به اصل خبر مراجعه کنند.</p>
      <p>
        <b>دلیل عصبانیت روحانی در سخنرانی یزد</b>
      </p>
      <p>حسن روحانی صبح یکشنبه در جریان سفر به یزد و در جمع مردم این شهر سخنرانی کرد. آزادی نوشت: سخنرانی اخیر روحانی علاوه بر حرف تازه، هیچ تاکتیک جدیدی هم نداشت. او طبق معمول با گلایه‌های آمیخته به لحنی تند مخاطبان خود را تحت تاثیر قرار داد و بهره‌برداری از چهره‌های محبوب سیاسی، مذهبی، فرهنگی، هنری و ... را نیز چاشنی کار کرد.</p>
      <p><b>ناصر ایمانی، تحلیل‌گر اصولگرا</b> یکی از همین افراد است که فکر می‌کند تلاش روحانی برای جهت دادن به انتخابات آتی با ویژگی‌های شخصیتی وی آمیخته شده و این لحن تند و عصبانی را به نمایش گذاشته است.</p>
      <p>او لحن تند روحانی را ناشی از اخلاق شخصی وی دانست و با تاکید بر اینکه «آقای روحانی باید صعه صدر خود را باید متناسب با مقام خود بالا ببرد» گفت: « متاسفانه زود عصبانی می‌شوند و بعضا حرف‌هایی می‌زنند که تبعاتی هم برای کشور و مردم دارد. این یک خصلت شخصی است و ربطی هم به مسائل سیاسی ندارد».</p>
      <p>ایمانی در ادامه به پیش‌رو بودن انتخابات مجلس شورای اسلامی اشاره کرد و گفت: « نزدیک انتخابات ریاست جمهوری نیستیم اما نزدیک انتخابات مجلس که هسیتم. حداقل حرفی که می‌توان زد این است که این حرف‌های آقای روحانی نوعی جهت‌گیری سیاسی برای انتخابات مجلس است. اینکه چه کسانی و چه تیپ افراد وارد مجلس شود و چه کسانی وارد نشوند.»</p>
      <p><b>محمد عطریانفر، عضو ارشد حزب کارگزاران سازندگی</b> در این باره به نامه نیوز گفت: روحانی به لحاظ ضرورت رعایت اصول انتخاباتی و حفظ شئون سیاسی گروه های همسو با خود تذکراتی را گاهی اوقات مطرح می کند؛ این کار منطق دارد ولی اینکه تصور کنیم او به حساب آینده دارد گام هایی را بر می دارد، خیر این طور نیست.</p>
      <p>عطریان فر گفت: روحانی هیچ وقت کم نگذاشته، در طول تاریخ 6 سال و 4 ماه ریاست جمهوری طرح هر مسئله ای را ضروری می دانسته آن را بیان کرده بنابراین تأخیری نداشته است. اتفاقا بعضی اوقات اصلاح طلبان به او نقد می کردند که چرا به این قضایا وارد می شود....{رئیس جمهور} که حالا حالا وقت دارد، از الان نمی توان گفت وضعیت 20 ماه آینده چه خواهد بود. اگر چنانچه آقای روحانی حس کند همه برای رفع مشکلات مردم و پیشرفت کشور کمک می کنند، لحنش آرام خواهد شد ولی اگر تصور کند برخی کارشکنی می کنند یا همراهی نمی کنند یا خلاف گویی می کنند طبییعی است که صدای او نیز بلند خواهد شد.</p>
      <p><b>روزنامه صبح نو نوشت:</b> هر قدر به برگزاری انتخابات نزدیک‌تر بشویم دامن‌زدن به شکاف‌های سیاسی، دو‌قطبی‌سازی‌ها  و نقار‌افکنی نهادهای درون نظام از جانب بعضی چهره‌ها و جریان‌های سیاسی تشدید خواهد شد. وضعیتی که به شدت به کار دوپینگ سیاسی می‌آید و همزمان توجه افکار عمومی را هم از مطالبات اصلی و واقعی دور خواهد کرد. حاشیه‌سازی‌های چند روز اخیر آقای رییس‌جمهوری را هم باید در همین چارچوب تحلیل کرد. دست رییس‌جمهوری و جریان حامی دولت حالا آنقدر خالی است که برای تداوم حیات نباتی سیاسی خود چاره‌ای جز این حاشیه‌آفرینی‌ها ندارد.</p>
      <p>صبح نو در مطلب دیگری نوشت: بعد از آن‌که رییس جمهوری در سفر استانی تبلیغاتی به یزد دوقطبی سازی، سلاح همیشگی‌اش در رقابتهای سیاسی را کلید زد، روز گذشته به کرمان رفت و در ادامه این کمپین انتخاباتی که به نفع جریان اصلاحات آغاز کرده است، وعده کمک ماهانه به 18 میلیون خانوار ایرانی از ماه آتی را داد... روحانی در یزد و کرمان نشان داد که با این سفرهای استانی که قطعا تا انتخابات با روندی رو به رشد خواهد داشت، به دنبال پر کردن سبد آراء و افزایش مطلوبیت جریان نزدیک به دولت است.</p>
      <p>
        <b>بیشتر بخوانید:</b>
      </p>
      <p>
        <a href="https://www.alef.ir/news/3980819185.html">
          <b>چند نکته درباره انتقادات روحانی از قوه قضائیه و مبارزه با فساد</b>
        </a>
      </p>
      <p>
        <a href="https://www.alef.ir/news/3980821054.html">
          <b>پاسخ منطقی قوه قضائیه به سخنان روحانی چه باید باشد؟</b>
        </a>
      </p>
      <p>
        <b>***</b>
      </p>
      <p>
        <b>افت بی‌سابقه محبوبیت رئیس‌جمهور</b>
      </p>
      <p>مهدی محمدی کارشناس مسائل سیاسی با استناد به آخرین نظرسنجی های روز کشور نوشت: نظرسنجی یک نهاد معتبر دانشگاهی -که از 1388 تاکنون دقت بالایی داشته و اعتبار آن ثابت شده- در مرداد 98 می گوید درصد کسانی که به روحانی بسیار علاقمند هستند حدود 10 درصد و درصد کسانی که به او بی علاقه یا بسیار بی علاقه هستند حدود 45 درصد است. به این معنا اکنون در جامعه ایران یک دوقطبی جدید به نام ‘موافق روحانی-مخالف روحانی’ خلق شده که در آن مخالفان بیش از 4 برابر موافقان هستند. این یک دوقطبی جدید و محصول افول بسیار پرشتاب محبوبیت روحانی است. داده ها نشان می دهد 4 عامل تورم، بیکاری، فساد و سوء مدیریت عوامل اصلی نارضایتی مردم از روحانی است. مردم روحانی را به عنوان مقصر مشکلات شناسایی کرده اند و او با همه تلاشی که کرده موفق نشده مشکلات را فرافکنی کند.</p>
      <p>شیب افول محبوبیت روحانی بسیار تند است. هیچ رییس جمهوری در طول تاریخ 3 دهه گذشته، در سال ششم ریاست جمهوری خود، وضعی چنین اسف بار از حیث محبوبیت نداشته است.</p>
      <p>
        <b>بیشتر بخوانید:</b>
      </p>
      <p>
        <a href="https://www.alef.ir/news/3980821027.html">
          <b>بررسی آخرین نظرسنجی‌ها درباره دولت روحانی</b>
        </a>
      </p>
      <p>
        <b>***</b>
      </p>
      <p>
        <b>سخنان جنجالی علم‌الهدی</b>
      </p>
      <p>شرق نوشت: اخیرا هم ویدئویی از سخنان آیت‌الله احمد علم‌الهدی با زیرنویس عربی منتشر شده است كه در آن امام جمعه مشهد بی‌پرده از نفوذ ایران در عراق و لبنان می‌گوید. این ویدئو در شرایطی منتشر شده که عراق و لبنان اوضاع آشفته‌ای دارند و روز‌های متوالی است که معترضان در خیابان‌ها به فساد و نابرابری در کشور معترض هستند. ویدئوي منتشرشده از علم‌الهدی به عنوان سندی از نفوذ و دخالت ایران به ویژه در عراق مورد توجه قرار گرفته و بازتاب منفی زیادی داشته است.</p>
      <p>
        <b>خروج کارگزاران و اعتماد ملی از شورای عالی با اعلام طرح سرا</b>
      </p>
      <p>باشگاه خبرنگاران نوشت: طرح{سرا} توسط حزب اتحاد ملت به شورای عالی سیاستگذاری اصلاح طلبان پیشنهاد شده و با موافقت رئیس جبهه اصلاحات همراه شده است و براساس آن بدنه اصلاحات یا همان فعالان سیاسی این جناح، با عضویت در یک سامانه رای‌سنجی می‌توانند در گزینش نامزد‌های خود برای شرکت در انتخابات مشارکت داشته باشند... تصویب طرح سرا شاید به خودی خود سروصدای زیادی به پا نمی‌کرد و امری عادی و رایج در میان احزاب بود؛ اما چیزی که این طرح را تا حد زیادی در رسانه‌ها مطرح کرد و آن را به تیتر یک برخی رسانه‌ها تبدیل کرد، واکنش‌ها و انتقاداتی بود که از جانب احزاب بزرگی مانند کارگزاران سازندگی، اعتماد ملی و پیشرفت اصلاحات نسبت به این طرح وارد شد... این اولین باری نیست که شورای عالی سیاستگذاری اصلاح طلبان با سایر احزاب به مشکل می‌خورد؛ قبل‌تر نیز این شورا بر سر مسائلی همچون بستن لیست امید، با حزب کارگزاران سازندگی، مشکلات زیادی داشت.</p>
      <p>این بار نیز، با قرار گرفتن احزاب قدرتمند و صاحب نفوذی همچون کارگزاران سازندگی، اعتماد ملی و حزب پیشرفت اصلاحات در کنار یکدیگر در نقطه مقابل شورای عالی سیاستگذاری و پیش‌بینی‌هایی که در خصوص خروج اعتماد ملی از شورای عالی انجام می‌شود، پیش‌بینی‌ها را به این سمت می‌برد که شاخه جدیدی در جبهه اصلاحات در حال رشد و نمایان شدن است؛ شاخه‌ای که به نظر قدرتمندتر از شاخه‌های گذشته آن است و مسیری متفاوت از شورای عالی را در پیش گرفته است. با این فرض به نظر می‌رسد جبهه اصلاحات وارد مرحله جدیدی از فعالیت حزبی و جناحی خود شده است و باید در روز‌های آینده شاهد اتفاقات جدیدی برای شورای عالی سیاستگذاری اصلاح طلبان و سایر احزاب این جناح باشیم.</p>
      <p>
        <b>حاشیه های پخش یک مستند</b>
      </p>
      <p>اعتماد نوشت:«مظنونین همیشگی»؛ این عنوانی است که صداوسیما برای مستندی انتخاب کرده که بنا داشت شامگاه یکشنبه درباره فعالان محیط زیستی و مرحوم کاووس سید امامی پخش کند. مستندی که خبرگزاری صداوسیما عصر روز یکشنبه و ساعاتی پیش از پخش آن از شبکه ۳ سیما، از نمایش‌اش خبر داد و انتشار این خبر کافی بود تا نگرانی کسانی که بیش از ۶۵۰ روز گذشته پیگیر وضعیت فعالان محیط زیستی بازداشتی بودند را دوچندان کند.</p>
      <p>عباس عبدی، روزنامه‌نگار و تحلیلگر سیاسی یکی از نخستین کسانی بود که نگرانی‌ توام با انتقاد خود از پخش این مستند را در حساب کاربری‌اش در توییتر مطرح کرد: «آیا متهمان می‌توانند از چنین تهمتی پیش از قطعی شدن حکم علیه خود، از این رسانه‌ شکایت کنند؟ اگر نه، به منزله نابرابری حقوقی و نامقبول تلقی شدن هر حکمی است که علیه‌شان صادر شود. نمی‌دانم واقعیت پرونده چیست، ولی با این رفتار باید نتیجه گرفت که سیر پرونده از روال حقوقی خارج شده است.»</p>
      <p>عبدی همچون برخی دیگر از کاربران شبکه‌های اجتماعی نگران بود که تجربه پخش اعترافات ترور دانشمندان هسته‌ای، این نوبت درباره بازداشت‌شدگان زیست‌محیطی تکرار شود: «انسان می‌ماند که چرا از گذشته درس گرفته نمی‌شود؟ قضیه رسیدگی به متهمان ترور فعالان هسته‌ای که ظاهرا شکی در درستی آن نبود، اکنون به چنین روزی افتاده که به همه‌ چیزش شک شده. حال چگونه انتظار دارند که کسی این برنامه‌ها را باور کند؟ بد نیست به فردا هم فکر کنند.» ... هنوز 3 دقیقه از این مستند پخش نشده بود که ناگهان پخش آن متوقف شد و دیگر ادامه پیدا نکرد. روابط عمومی شبکه سه سیما، مشکلات فنی را علت این اتفاق اعلام و هرچند که تاکید کرد که در صورت رفع مشکلات فنی، روز دوشنبه مجددا پخش خواهد شد اما لااقل تا لحظه نگارش این گزارش، خبری مبنی بر پخش مجدد این مستند منتشر نشده است.</p>
      <p>
        <b>اخلال در سخنرانی روحانی در یزد سازمان یافته بود؟</b>
      </p>
      <p>ایسنا نوشت: فاطمه سعیدی، سخنگوی فراکسیون امید با بیان این که طبق اخبار و گزارشات دریافتی اخلال در سخنرانی رئیس جمهور در یزد سازمان یافته بوده است گفت: فراکسیون امید از وزیر کشور برای توضیح درباره بررسی‌های و اقدامات صورت گرفته نسبت به موضوع اخلالگران در سخنرانی رئیس جمهور دعوت خواهد کرد.</p>
      <p>به گفته وی، کارگروهی به همین منظور در فراکسیون امید تشکیل شده تا موضوع را تا زمان رسیدن به نتیجه پیگیری نماید.</p>
      <p>
        <b>حاشیه های توزیع بیانیه ذوالنور در مجلس شورای اسلامی</b>
      </p>
      <p>چند روز قبل خبرگزاری‌های حامی دولت از پخش یک متن انتقادی بر علیه رئیس‌جمهور در صحن مجلس خبر دادند و عکسی از این بیانیه را هم منتشر کردند. پس از چندی مشخص شد نماینده‌ای که این متن را منتشر کرده است کسی نیست جز مجتبی ذوالنوری.</p>
      <p>ابوالفضل ابوترابی در خصوص توزیع بیانیه‌ به ایسنا گفت: این بیانیه تناقضات در گفتار و مواضع دوگانه رئیس‌جمهور را مطرح کرده است. در این شرایط که مردم از اقدامات قوه قضائیه در برخورد با فساد راضی هستند یک احساس ناامنی برای اختلاس گران و مفسدان اقتصادی ایجاد شده است. بنابراین سخنان رئیس جمهور در این شرایط که مردم بارقه‌ای از امید در برخورد با فساد پیدا کرده‌اند درست نبود.</p>
      <p>او افزود: رئیس جمهور شش سال است که سکان دولت را به دست دارد و باید این سؤال را پرسید که چرا یک دفعه این سخنان را می‌گوید. اگر ایشان شواهد و مدارکی از فساد دارند به قوه قضائیه و مجلس ارائه دهند. هم‌اکنون قوه قضائیه شفاف و بدون جناح‌بندی سیاسی مشغول برخورد با فساد است و رئیس قوه قضائیه از خود دستگاه قضایی برخورد با فساد را آغاز کرد.</p>
      <p>ابوترابی با بیان اینکه توزیع بیانیه در مجلس رویه است و امری غیرعادی نیست، تصریح کرد: نمایندگان مجلس طبق قانون اساسی می‌توانند در تمام امور اظهار نظر و با مسئولیت خودشان بیانیه منتشر کنند. درست است که این بیانیه امضا نداشته است، اما هیئت رئیسه مجلس می‌داند که این بیانیه را کدام نماینده نوشته است چرا که از هر نماینده‌ای که بیانیه منتشر می‌کند امضا می‌گیرند.</p>
      <p>اما بهروز نعمتی، عضو هیأت رئیسه مجلس شورای اسلامی درباره پخش یک بیانیه علیه رئیس‌جمهور در صحن مجلس به ایلنا گفت: یک بیانیه ای در مجلس بدون امضا پخش می‌شود، کسی که معمولا این کار را انجام می‌دهد با شهامت اسمش را  پای نامه‌اش می‌نویسد و بیان می‌کند که این نظر من است و آقای رئیس‌جمهور دارای مشکلاتی  است اما این بیانیه این طور نبود.</p>
      <p>وی در پاسخ به سوالی دیگر مبنی بر اینکه امضاء برای انتشار بیانیه توسط یکی از اعضای هیأت رئیسه صورت گرفته است، آیا به این موضوع رسیدگی خواهد شد یا خیر، گفـت: مسئولیت آن میز با آقای یوسف‌ن‍ژاد است ایشان باید حتما مطالعه می‌کردند چه چیزی را امضاء کرده‌اند، من نمی‌دانم ایشان چه طور امضا کرده‌اند اما این یکی از موضوعاتی است که در جلسه هیأت رئیسه مطرح خواهیم کرد.</p>
      <p>
        <b>نظر رهبر انقلاب درباره چند همسری</b>
      </p>
      <p>پیرو انتساب برخی دیدگاه‌ها و تعبیرات در موضوع «چندهمسری مردان» به حضرت آیت الله العظمی خامنه ای و با توجه به تأثیر آن بر مسائل خانوادگی و شئون اجتماعی، بخش زن و خانواده‌ Khamenei.ir (ریحانه) فتوا و نگاه معظم‌له به این مسأله را به شکل مختصر بیان می‌کند.</p>
      <p>از آنجا که در جامعه و کشور ما ازدواج مجدد مردان غالبا به ضرر استحکام خانواده و موجب تضعیف محبت زوجین و گاه فروپاشی خانواده است، نگاه معظم‌له به آن خوشبینانه و مثبت نیست و از این روست که این جمله در بیان ایشان تکرار شده است که: «خدا یکی و محبت یکی و یار یکی»</p>
      <p>به نظر می رسد اشاره رهبری به دوبیتی از مرتضی قلی‌خان شاملو است:</p>
      <p>میان باغ به پروانه بلبلی می‌گفت/ نصیحتی بشنو تا که رستگار شوی<br/>خدا یکی و محبت یکی و یار یکی/ دو دل مباش که بی‌ارج و اعتبار شوی</p>
      <p>
        <b>بیشتر بخوانید:</b>
      </p>
      <p>
        <a href="https://www.alef.ir/news/3980821102.html">
          <b>نظر رهبری درباره چندهمسری/ «خدا یکی ، محبت یکی و یار یکی»</b>
        </a>
      </p>
      <p>
        <a href="https://www.alef.ir/news/3980821127.html">
          <b>شاعر شعر مورد اشاره رهبر انقلاب در قضیه چندهمسری کیست؟</b>
        </a>
      </p>
    </article>
  </body>
</html>