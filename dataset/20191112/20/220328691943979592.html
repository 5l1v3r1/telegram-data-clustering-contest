<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/uchat-detsata-na-balansirano-khranene-406585.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T20:45:00+00:00"/>
    <meta property="og:title" content="Учат децата на балансирано хранене"/>
    <meta property="og:description" content="Инициативата ще обхване над 100 училища от първи до четвърти клас в областите София, Пловдив и Варна"/>
  </head>
  <body>
    <article>
      <h1>Учат децата на балансирано хранене</h1>
      <address><time datetime="2019-11-12T20:45:00+00:00">12 Nov 2019, 20:45</time> by <a rel="author">Стандарт</a></address>
      <p>Започва инициатива за здравословно и балансирано хранене на учениците от първи до четвърти клас,<b> </b>наречена „Умници гладници“. Тя има за цел по забавен и интересен начин да представи темата за балансираното хранене в училище. Инициативата ще обхване над 100 училища в областите София, Пловдив и Варна, съобщиха организаторите, цитирани от БТА. Тя се организира<b> </b>от търговска верига в партньорство с асоциацията „Родители“ и<b> </b>със съдействието на Министерството на образованието и науката.</p>
      <p>Първата част на инициативата ще е под формата на конкурс, в който учителите и децата ще създадат забавен и полезен урок за здравословното и балансираното хранене. В него могат да участват всички училища от начален образователен етап в трите области. За да реализират този урок, педагозите разполагат и със специален материал с насоки по темата. Негов автор е проф. Людмила Иванова - преподавател по хранене и диететика в Медицинския факултет на Софийския университет "Св. Климент Охридски". Допълнително асоциацията "Родители" ще организира информационни срещи, за да запознае учителите с формата на конкурса.</p>
      <p>Избрахме този иновативен подход, за да подкрепим учителите и да им дадем основа за създаване на стойностни уроци, които да обогатят образователния процес и да повдигнат темата за балансираното хранене като част от здравословния начин на живот. За нашата организация ключова роля в живота на детето имат както семейството му, така и учителите. Ние вярваме, че всеки родител е най-добрият за детето си и има нужда от информация и пространство за изграждане на силни и здрави връзки с него", казва Яна Алексиева<b> </b>- изпълнителен директор на асоциацията "Родители".</p>
      <p>Кулминацията на инициативата е издаването на сборник, съдържащ най-добрите <b>15</b> методически разработки, които да бъдат в помощ на учители и родители.</p>
    </article>
  </body>
</html>