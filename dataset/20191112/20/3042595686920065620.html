<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/nrk-trakk-anklage-om-omsorgssvikt/71812316"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T20:28:54+00:00"/>
    <meta property="og:title" content="NRK trakk anklage om «omsorgssvikt»"/>
    <meta property="og:description" content="I en kronikk hos NRK Ytring ble toppleder Anita Krohn Traaseth anklaget for omsorgssvikt. Nå er kronikken slettet."/>
  </head>
  <body>
    <article>
      <h1>NRK trakk anklage om «omsorgssvikt»</h1>
      <h2>I en kronikk hos NRK Ytring ble toppleder Anita Krohn Traaseth anklaget for omsorgssvikt. Nå er kronikken slettet.</h2>
      <address><time datetime="2019-11-12T20:28:54+00:00">12 Nov 2019, 20:28</time> by <a rel="author">Sofie Braseth</a></address>
      <p>Lørdag publiserte <a href="https://www.aftenposten.no/kultur/i/0nq0a0/anita-krohn-traaseth-kjaere-unge-kvinne-hold-hardt-paa-lederambisjonene?spid_rel=2">Aftenposten</a> en kronikk forfattet av toppleder Anita Krohn Traaseth.</p>
      <p>
        <b>I teksten deler den tidligere Innovasjon Norge-lederen fem råd til unge kvinner med lederambisjoner.</b>
      </p>
      <p>Blant annet oppfordrer Traaseth til å trene på å «lean out» fra oppgaver i hjemmet, dele ansvaret for barna mellom begge foresatte og la barna gå litt for «lut og kaldt vann» av og til.</p>
      <p>
        <b>Tirsdag kveld publiserte <a href="https://www.nrk.no/ytring/overklassens-omsorgssvikt-1.14779124?fbclid=IwAR1ulPMTgKZL6X0NQ8OtGFWwQl_2Ej2rrfcbZ1Ei6LBOp_FVwjk3F7KSww8">NRK Ytring</a> en kronikk forfattet av Eystein Victor Våpenstad, der han går hardt ut mot Traaseth.</b>
      </p>
      <p>Våpenstad er spesialist i klinisk barne- og ungdomspsykologi.</p>
      <p>Kronikken er nå avpublisert.</p>
      <h3>Anklages for omsorgssvikt</h3>
      <p>Dagbladet har sett kronikken før den ble fjernet av NRK Ytring.</p>
      <p>Under tittelen «Overklassens omsorgssvikt» skriver Våpenstad følgende:</p>
      <p>
        <i>«Det er skremmende at en kjent næringslivsleder oppfordrer til å svikte egne barn».</i>
      </p>
      <p>Lenger ned i teksten knytter Våpenstad omsorgssvikten til å <i>«åpent benekte små barns behov og å vise sin brutale kynisme gjennom ensidig å velge seg selv og sin egen vei mot toppen.»</i></p>
      <p>Videre hevder Våpenstad følgende:</p>
      <p>
        <i>«Foreldre som prioriterer bort sine barn til fordel for en topplederjobb skader sine barn alvorlig.»</i>
      </p>
      <h3>- For hard i formen</h3>
      <p>Redaktør for NRK Ytring, Kyrre Nakkim, forklarer avpubliseringen av kronikken slik:</p>
      <p>- Ved nærmere gjennomlesing fant vi ut at den var litt for spisset og ble for hard i formen. Da ville vi heller ta den tilbake og bearbeide den framfor at den skapte for mye støy og styr hvor budskapet ikke kom fram, sier Nakkim til Dagbladet.</p>
      <p>
        <b>- Kronikken var veldig spissformulert. Spørsmålet var om den var for mye personrettet. Da er det smartere å heller vente.</b>
      </p>
      <p>
        <i>- Hvorfor ble ikke denne vurderingen tatt før publisering?</i>
      </p>
      <p>- Det var en vurdering der, men det kan hende at den var feil.</p>
      <h3>Snakket med Traaseth</h3>
      <p>Nakkim forteller at NRK har vært i kontakt med Anita Krohn Traaseth i løpet av dagen, men at det ikke var hun som ba dem avpublisere kronikken.</p>
      <p>
        <i>- Hva har dialogen mellom NRK og Traaseth dreid seg om?</i>
      </p>
      <p>- Vi ønsket å få en kommentar fra henne, noe hun har gitt oss.</p>
      <p>
        <b>Traaseths motkommentar ble imidlertid ikke publisert sammen med Våpenstads kronikk, som lå ute i cirka én time, ifølge Nakkim.</b>
      </p>
      <p>Kronikken ble aldri publisert på forsiden til NRK.no, legger han til.</p>
      <p>Ytring-redaktøren vil ikke gjengi innholdet i Traaseths kommentar, men sier at hun var uenig i Våpenstads utspill.</p>
      <h3>Tar selvkritikk</h3>
      <p>Nakkim erkjenner at han gjorde en feilvurdering da NRK Ytring publiserte Våpenstads kronikk i sin opprinnelige form.</p>
      <p>
        <b>Onsdag vil NRK gå i dialog med kronikkforfatteren for å bearbeide teksten.</b>
      </p>
      <p>- Alle kommentarer blir bearbeidet og gått gjennom innenfor dagens standard, med tanke på etikk, tone og alt. Her må det jobbes litt med teksten, og det skulle vi ha gjort før publisering, sier Nakkim.</p>
      <p>- Det var min feil.</p>
      <p>
        <i>- Hva var utslagsgivende for at du valgte å avpublisere kronikken?</i>
      </p>
      <p>- Innspill som jeg fikk fra ulikt hold, som gjorde at jeg så på kronikken på nytt. Jeg innser at jeg kanskje ikke gjorde riktig vurdering første gangen. Man skal være smart og tenke seg om på nytt, og heller ta en ny beslutning som er riktigere enn den første.</p>
      <p>
        <b>Eystein Victor Våpenstad skriver tirsdag kveld i en SMS til Dagbladet at han må forholde seg til NRK mens kronikken redigeres.</b>
      </p>
      <p>- Den skal redigeres om. Antar at den kommer på igjen i morgen i ny versjon, skriver førsteamanuensen.</p>
    </article>
  </body>
</html>