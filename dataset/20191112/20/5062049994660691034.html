<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10677--turnaj-mistru-federer-si-pripsal-povinnou-vyhru-slovensky-deblista-polasek-prohral-i-podruhe"/>
    <meta property="og:site_name" content="Tenisový svět"/>
    <meta property="article:published_time" content="2019-11-12T20:39:00+00:00"/>
    <meta property="og:title" content="Turnaj mistrů: Federer si připsal povinnou výhru. Slovenský deblista Polášek prohrál i podruhé"/>
    <meta property="og:description" content="Turnaj mistrů má na programu třetí hrací den. Hned na úvod šel do akce slovenský tenista Filip Polášek. Společně s parťákem Chorvatem Dodigem prohráli i podruhé v super tiebreaku. V dalším utkání Roger Federer přehrál ve dvou setech Itala Berrettiniho. Ve večerní čtyřhře si dvojice Klaasen, Venus hladkou výhrou nad párem Kubot, Melo zajistila pokračování v turnaji i po skupinové fázi. Vrcholem večerního programu v Londýně bude souboj Djokoviče s Thiemem."/>
  </head>
  <body>
    <article>
      <h1>Turnaj mistrů: Federer si připsal povinnou výhru. Slovenský deblista Polášek prohrál i podruhé</h1>
      <address>
        <time datetime="2019-11-12T20:39:00+00:00">12 Nov 2019, 20:39</time>
      </address>
      <p>
        <b>Turnaj mistrů má na programu třetí hrací den. Hned na úvod šel do akce slovenský tenista Filip Polášek. Společně s parťákem Chorvatem Dodigem prohráli i podruhé v super tiebreaku. V dalším utkání Roger Federer přehrál ve dvou setech Itala Berrettiniho. Ve večerní čtyřhře si dvojice Klaasen, Venus hladkou výhrou nad párem Kubot, Melo zajistila pokračování v turnaji i po skupinové fázi. Vrcholem večerního programu v Londýně bude souboj Djokoviče s Thiemem.</b>
      </p>
      <p><b>Federer si udržel naději na postup<br/></b>Roger Federer své druhé utkání na Turnaji mistrů zvládl, když porazil debutanta Mattea Berrettiniho za 78 minut 7:6(2) a 6:3. Osmatřicetiletý Švýcar, který zaznamenal osm es, tak po úvodním zaváhání s Dominicem Thiemem slaví první výhru v letošním ročníku.</p>
      <p>Dvacetinásobný grandslamový vítěz si jako jediný v prvním setu vypracoval brejkbol, a to až ve dvanácté hře. Šanci na ukončení sady ale nevyužil. Favorizovaný Švýcar se tím nenechal rozhodit, když posléze bez problémů uspěl v tiebreaku. Na to navázal zkraje druhého dějství, když získal rychlý brejk. Federer musel v osmé hře ještě odvracet tři brejkboly. V té následující už utkání, které bylo specifické krátkými výměnami, na returnu ukončil.</p>
      <figure>
        <iframe data-src="https://twitter.com/TennisTV/status/1194276420597493760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Djokovič vyzve Thiema (21:00)</b><br/>Vrcholem večerního programu v Londýně bude souboj dvou vítězů z úvodních nedělních singlových duelů. Novak Djokovič vyzve Rakušana Dominica Thiema, který si v prvním zápase vyšlápl na Rogera Federera. </p>
      <p>Půjde již o celkově desátý vzájemný duel této dvojice. Oba letošní srbsko-rakouské souboje se konaly na antuce – v Madridu zvítězil Djokovič, v semifinálové pětisetové bitvě na French Open uspěl Thiem. Dosud jediný vzájemný duel na Turnaji mistrů se uskutečnil před třemi lety. V londýnské O2 areně tehdy uspěl srbský tenista po setech 6:7(10), 6:0, 6:2. Djokovič bude papírovým favoritem i v úterním souboji.</p>
      <p><b>Klaasen a Venus opět neztratili set</b><br/>Stoprocentní bilanci si na londýnském Turnaji mistrů udrželi Raven Klaasen a Michael Venus, když porazili dvojici Lukasz Kubot, Marcelo Melo 6:3 a 6:4. Klaasen s Venusem si v každém setu připsali jeden brejk, sami jedinou šanci soupeřů v poslední hře odvrátili. Díky dvěma dvousetovým vítězstvím ve skupině mají Klaasen a Venus před posledním duelem proti Ivanu Dodigovi a Filipu Poláškovi jistý postup do semifinále z prvního místa. Naopak chorvatsko-slovenské dvojici nepomůže k setrvání v turnaji ani jasná výhra. </p>
      <p><b>Polášek prohrál i podruhé</b><br/>Filip Polášek s Chorvatem Ivanem Dodigem si připsali druhou porážku na letošním Turnaji mistrů. Slovensko-chorvatský pár prohrál i podruhé v super tiebreaku, když nestačil ve vyrovnaném klání na americko-britskou dvojici Ram, Salisbury 6:3, 3:6 a 6:10. Šance Dodiga s Poláškem na postup do semifinále jsou tak již minimální.</p>
      <p><u>Úterní program</u><br/><b>Ram, Salisbury (USA/GBR)</b> – Dodig (CRO), Polášek (SVK) 3:6, 6:3, 10:6<br/><b>Roger Federer (SUI, 3.)</b> – Matteo Berrettini (ITA, 8.) 7:6(2), 6:3<br/>Kubot, Melo (POL/BRA) – <b>Klaasen, Venus (RSA/NZL)</b> 3:6, 4:6<br/>21:00 Novak Djokovič (SRB, 2.) – Dominic Thiem (AUT, 5.)</p>
      <footer>Jan Havlovic, Marek Bartošík, foto: Twitter – ATP Tour</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10663--turnaj-mistru-thiem-znovu-porazil-federera-djokovic-radil"/>
      </related>
    </article>
  </body>
</html>