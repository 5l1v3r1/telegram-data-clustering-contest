<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231786/"/>
    <meta property="og:site_name" content="Українська правда"/>
    <meta property="article:published_time" content="2019-11-12T20:47:48+00:00"/>
    <meta property="og:title" content="Гонтарева каже, гроші Нацбанку вкрали олігархи та банкіри задовго до неї"/>
    <meta property="og:description" content="Ексочільниця Національного банку Валерія Гонтарева вважає, що гроші з Національного банку України вкрали власники банків через кредити пов’язаним особам задовго до приходу її команди в НБУ."/>
  </head>
  <body>
    <article>
      <h1>Гонтарева каже, гроші Нацбанку вкрали олігархи та банкіри задовго до неї</h1>
      <address>
        <time datetime="2019-11-12T20:47:48+00:00">12 Nov 2019, 20:47</time>
      </address>
      <p>Ексочільниця Національного банку Валерія Гонтарева вважає, що гроші з Національного банку України вкрали власники банків через кредити пов'язаним особам задовго до приходу її команди в НБУ.</p>
      <p>Затримання її ексзаступника Олександра Писарука Гонтарева називає початком розправи над її командою реформаторів.</p>
      <p><b>Джерело: </b>Валерія Гонтарева у коментарі агентству "<a href="https://ua.interfax.com.ua/">Інтерфакс-Україна</a>", <a href="https://www.theguardian.com/world/2019/nov/12/revenge-ukraine-ex-central-banker-oligarch-attacks?fbclid=IwAR2pld2VS5XN1Ahf81N_4h43XSfwNN0IPyXpxqemXGMsvrbltJ3qIVpyvG8">The Guardian</a></p>
      <p><b>Гонтарева про Писарука:</b> "Замість того, щоб садити в тюрми менеджмент і власників збанкрутілих банків, наші правоохоронці заарештували найчеснішу людину і професіонала з тих, кого я знаю...</p>
      <p>Наша команда взяла персональні гарантії і Бахматюка (ексвласника "ВіЕйБі Банку" – ред.), і Жеваго (ексвласника банку "Фінанси та Кредит" –  ред.), і Коломойського (ексспіввласник ПриватБанку).</p>
      <p>Вони їх оскаржили в продажних судах і не повернули державі ані копійки. А тепер у цьому звинувачують Писарука – це просто театр абсурду!".</p>
      <p><b>Деталі: </b>В інтерв'ю The Guardian 12 листопада ексголова НБУ повідомила, що найближчим часом не планує вертатися в Україну.</p>
      <p>Водночас, Гонтарева висловила надію, що у Зеленського є сили й "характер" "дати відсіч" Коломойському.</p>
      <p><b>Гонтарева про Зеленського:</b> "Я знаю, що він був маріонеткою, однак сподіваюся, що коли вам 40 років і ви розумний та красивий, вам не хочеться бути маріонеткою. Не важливо, ким він був. Важливо, ким він стане".</p>
      <p><b>Що було раніше: </b>11-12 листопада детективи Національного бюро під процесуальним керівництвом прокурорів САП повідомили <a href="https://nabu.gov.ua/novyny/8-osib-pidozryuyut-u-zavolodinni-12-mlrd-grn-kredytu-vieybi-banku?fbclid=IwAR1zMJ062TVnczoLiYX5CtvIXPHZ8mPQDFNJKNfGMiqQtRih8W1jpcC0mG4">8 особам</a> про підозру у заволодінні 1,2 млрд грн стабілізаційного кредиту, наданого Національним банком України ПАТ "ВіЕйБі Банк".</p>
      <p>Серед підозрюваних – Олександр Писарук, який у 2014-2015 роках працював першим заступником голови Нацбанку Валерії Гонтарєвої і відповідав за банківський нагляд, а зараз є головою правління Райффайзен Банку Аваль.</p>
      <p>Обвинувачення клопотатиме про арешт <a href="https://www.pravda.com.ua/news/2019/11/12/7231724/">Писарука </a>з альтернативою внесення 30 млн грн застави.</p>
      <p>
        <i>
          <b>Знати більше: <a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a> </b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало ексзаступника Гонтаревої та банкірів бізнесмена</a>
          </b>
        </i>
      </p>
      <p>
        <a href="https://www.pravda.com.ua/articles/2019/09/17/7226538/">
          <i>
            <b>Вороги Гонтаревої. Хто з олігархів міг помститися колишній очільниці НБУ?</b>
          </i>
        </a>
      </p>
      <p>
        <b>Нагадаємо:</b>
      </p>
      <ul>
        <li>Гонтарева очолювала Нацбанк у 2016 році під час націоналізації ПриватБанку, яким володів Ігор Коломойський. Зараз вона живе і працює у Великобританії.</li>
        <li>18 квітня 2019 року Окружний адмінсуд Києва задовольнив позов Коломойського і <a href="https://www.pravda.com.ua/news/2019/04/18/7212603/">скасував націоналізацію</a> ПриватБанку. Це рішення держава оскаржує.</li>
        <li>27 серпня Печерський райсуд Києва дав Держбюро розслідувань дозвіл на силовий привід Гонтаревої на допит у справі про зловживання службовим становищем членами правління Нацбанку.</li>
        <li>Гонтарева пропонувала слідчим <a href="https://www.pravda.com.ua/news/2019/04/22/7213254/">прилітати до Лондона. </a>Казала, Коломойський їй <a href="https://www.pravda.com.ua/news/2019/06/27/7219399/">погрожує</a>, бо вона є його "<a href="https://www.pravda.com.ua/news/2019/04/22/7213254/">головним ворогом".</a></li>
        <li>30 серпня ексголова Нацбанку повідомила, що її <a href="https://www.pravda.com.ua/news/2019/08/30/7224888/">збив автомобіль</a> у центрі Лондона. В ніч на 5 вересня <a href="https://www.pravda.com.ua/news/2019/09/5/7225376/">підпалили автомобіль</a>, зареєстрований на її невістку. В ніч на 17 вересня <a href="https://www.pravda.com.ua/news/2019/09/17/7226505/">спалили</a> її будинок у селищі Гореничі під Києвом.</li>
        <li>12 вересня ДБР провело <a href="https://www.pravda.com.ua/news/2019/09/12/7226080/">обшуки у київській квартирі</a> Гонтаревої.</li>
      </ul>
      <related>
        <a href="https://www.pravda.com.ua/news/2019/11/12/7231755/"/>
        <a href="https://www.pravda.com.ua/news/2019/10/30/7230474/"/>
        <a href="https://www.pravda.com.ua/news/2019/10/27/7230228/"/>
      </related>
    </article>
  </body>
</html>