<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546635.html/%D9%85%D8%AF%DB%8C%D8%B1%DB%8C%D8%AA-%D8%B4%D9%87%D8%B1%DB%8C-%D9%88-%DA%86%D8%A7%D9%84%D8%B4-%D8%B2%D8%AE%D9%85-%D9%87%D8%A7%DB%8C-%DA%A9%D9%87%D9%86%D9%87-%D8%B4%D9%87%D8%B1--%DA%86%D8%B1%D8%A7-%D9%BE%D8%B1%D9%88%DA%98%D9%87-%D8%B3%D8%A8%D8%B2%D9%87-%D9%85%DB%8C%D8%AF%D8%A7%D9%86-%D8%A8%D8%A7%DB%8C%D8%AF-%D8%AF%D8%B1-%D8%B9%D8%B1%D8%B6-2-%D8%B3%D8%A7%D9%84--%D8%AA%D9%85%D8%A7%D9%85-%D8%B4%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T20:34:00+00:00"/>
    <meta property="og:title" content="مدیریت شهری و چالش زخم‌های کهنه شهر/ چرا پروژه سبزه میدان باید در عرض 2 سال ‏تمام شود؟"/>
    <meta property="og:description" content="بی شک پروژه سبزه میدان را می‌توان از جمله پروژه‌هایی دانست که سالهاست مسئولان ‏را برای وعده دادن در مورد آن ترغیب کرده اما تا به امروز نه تنها این پروژه به سرانجام ‏نرسیده بلکه اعتماد عمومی را نیز خدشه دار کرده است.‏"/>
  </head>
  <body>
    <article>
      <h1>مدیریت شهری و چالش زخم‌های کهنه شهر/ چرا پروژه سبزه میدان باید در عرض 2 سال ‏تمام شود؟</h1>
      <h2>بعداز چندین دهه بلاتکلیفی؛</h2>
      <address>
        <time datetime="2019-11-12T20:34:00+00:00">12 Nov 2019, 20:34</time>
      </address>
      <p>بی شک پروژه سبزه میدان را می‌توان از جمله پروژه‌هایی دانست که سالهاست مسئولان ‏را برای وعده دادن در مورد آن ترغیب کرده اما تا به امروز نه تنها این پروژه به سرانجام ‏نرسیده بلکه اعتماد عمومی را نیز خدشه دار کرده است.‏</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mojerasa.ir/">موج رسا;</a> چندین دهه بلاتکلیفی پروژه سبزه میدان باعث شده تا مردم حتی تابلوی روزشمار این ‏پروژه را هم باور نکنند اما از طرفی تجربه مدیریت شهری در تکمیل پل امام حسن ‏مجتبی(ع) در موعد مقرر امیدها را هرچند کم زنده کرده است.‏</p>
      <p>اگر نخواهیم سالهای دور پروژه سبزه میدان و قولهایی که شهرداران و مسئولان مختلف در ‏زنجان برای آن داده اند را مرور کنیم، حضور نمایشی در مراسم کلنگ زنی و ارائه ‏طرحی که از نظر بسیاری از کارشناسان قابلیت اجرایی نداشت قابل تامل است که طبق ‏گفته مسئولان شهرداری زنجان 15 سال تمام بودجه شهرداری باید صرف آن می‌شد.‏</p>
      <p>بعد از ماه و شاید بگوییم سالها بلاتکلیفی خود مسئولان اجرایی و شهری بر آن شدند که ‏باید برای اجرای بهتر این پروژه تغییر نگاه دهند و به نحوی خود را آشی که برخی ‏مسئولان اجرایی سابق استان برای آنها پخته بودند، نجات دهند.‏</p>
      <p> </p>
      <figure>
        <img src="http://newsroom.dana.ir/content/upload/b7f18dcc-8f47-4b23-b669-c1e594be2d18.jpg"/>
      </figure>
      <p>اگر از کنار حاشیه‌های واگذاری این پروژه بگذریم!، شهرداری و شورای پنجم بعد از ‏تحقق برخی قولها در موعد مقرر به دنبال این است که پروژه سبزه میدان را هم در موعد ‏مقرر قول داده شده یعنی در عرض دو سال تمام کند و حتی جریمه سنگینی نیز برای ‏پیمانکار در صورت انجام ندادن تعهدات در نظر گرفته است.‏</p>
      <p>پروژه سبزه میدان در زمینی به مساحت 6.5 هکتار اجرا می‌شود که اکنون تجهیز کارگاه ‏این پروژه نشان از تصمیم جدی برای پایان آن دارد تا برای یک بار هم شده مردم از شر ‏وعده های سبزه میدانی مسئولان راحت شوند.‏</p>
      <p>با اینکه گفته می‌شود، پروژه سبزه میدان قرار است این پروژه با 100 میلیارد به اتمام ‏برسد اما باید منتظر ماند و دید وعده های مسئولان بعد از دو سال  چه وضعیتی خواهد ‏داشت.‏</p>
      <p>مهرداد سلطانی معاون استاندار زنجان در گفت‌وگو با خبرنگار موج رسا با اشاره به ‏آخرین وضعیت پروژه سبزه میدان عنوان کرد: پروژه سبزه میدان استارت خورده و ‏کارگاه تحویل پیمانکار شده است.‏</p>
      <p>معاون استاندار زنجان با اشاره به عزم مسئولان برای تکمیل این پروژه گفت: پیمانکار ‏متعهد شده در مدت دو سال طبق مفاد قرارداد پروژه را تحویل دهد.‏</p>
      <figure>
        <img src="http://newsroom.dana.ir/content/upload/afe9288a-3570-4f09-a30e-e0a0b88acc82.jpg"/>
      </figure>
      <p>نکته‌ای که باید به آن اشاره کرد این است که اعضای شورای شهر فعلی زنجان قصد دارند ‏با جلب اعتماد عمومی در اتمام پروژه‌های خاک خورده شهر برای حضور در شورای ‏شهر آینده نیز پل بزنند و بی شک بدشان نمی‌آید که نام خود را به عنوان نخستین شورای ‏شهری که به وعده سبزه میدان عمل کرد، ثبت کنند. به همین خاطر اتمام این پروژه در ‏طول این دوره شورا را حیاتی می‌دانند.‏</p>
      <p>دلیل دیگری که می‌توان بر روی آن تکیه کرد در نظر گرفتن جریمه های قابل توجه برای ‏پیمانکار است که نشان می‌دهد مدیریت شهری این بار قراردادی محکم به دنبال تکرار ‏تجریه های گذشته نیست.‏</p>
      <p>اینکه برخی سهم خواهی ها سیاسی در این شورا نیز به چشم می‌خورد جای بحث و ‏بررسی جداگانه ای دارد، اینکه هنوز معضل ترافیک در شهر زنجان حل نشده و موجب ‏نارضایتی مردم شده شاید در مجال این گزارش نباشد اما باید گفت که سبزه میدان مقدمه ‏ای برای تحقق مطالبات جدی مردم خواهد شد و بدون شک مدیریت شهری نباید در باد این ‏پروژه و یا پروژه پل امام حسن مجتبی(ع) خوابیده و از اصلاح ساختار معیوب شهرداری ‏غافل باشد.‏</p>
      <p>انتهای پیام/</p>
    </article>
  </body>
</html>