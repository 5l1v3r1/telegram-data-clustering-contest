<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/ex-ilva-conte-arcelormittal-condizioni-norma-renzi-su-scudo-penale-inguaia-governo/1947900/"/>
    <meta property="og:site_name" content="IlSussidiario"/>
    <meta property="article:published_time" content="2019-11-12T20:00:05+00:00"/>
    <meta property="og:title" content="EX ILVA, ARCELORMITTAL DEPOSITA ATTO RECESSO/ Conte vs M5s, appello Salvini a Governo"/>
    <meta property="og:description" content="Ex Ilva, ArcelorMittal deposita atto per il recesso. Scontro tra M5s e Conte, Salvini al Governo: &quot;Scudo penale o nessuno investirà di noi&quot;."/>
  </head>
  <body>
    <article>
      <h1>EX ILVA, ARCELORMITTAL DEPOSITA ATTO RECESSO/ Conte vs M5s, appello Salvini a Governo</h1>
      <h2>Ex Ilva, ArcelorMittal deposita atto per il recesso. Scontro tra M5s e Conte, Salvini al Governo: “Scudo penale o nessuno investirà di noi”</h2>
      <address><time datetime="2019-11-12T20:00:05+00:00">12 Nov 2019, 20:00</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p><i>«Sono certo che tutto il Governo saprà lavorare da squadra per trovare una soluzione concreta per l’ex Ilva»</i>: così <b>Luigi Di Maio</b> sul fronte <b>ArcelorMittal-Governo</b>. Il leader del <b>Movimento 5 Stelle</b> ha sottolineato che non è possibile <i>«rimanere in ostaggio di un’azienda, Mittal deve rispettare gli impegni presi»</i>, evidenziando che <i>«da parte del M5s c’è tutto il sostegno dell’azione collegiale dell’esecutivo, in questi casi serve lucidità e grande senso di responsabilità»</i>. E pochi minuti fa è arrivato l’appello di <b>Matteo Salvini</b> nel corso della registrazione di Di Martedì: <i>«Noi combattemmo con i 5 Stelle sullo scudo penale e infatti lo abbiamo rimesso. Ora faccio un appello a chi c’è al governo: salvate l’Ilva, rimettete quel provvedimento altrimenti nessuno verrà più a investire in Italia»</i>, riporta Il Tempo. Il segretario federale della <b>Lega</b> ha aggiunto: <i>«La vicenda Ilva oltre che essere un dramma per 10mila operai, i segnali che arrivano dalle imprese straniere è devastante. Perchè al di là della vicenda di Taranto tu stai dando al mondo il segnale che in Italia è meglio non investire perché tu firmi un contratto nel 2019 e te lo cambiamo nel 2020»</i>. (Aggiornamento di Massimo Balsamo)</p>
      <h4>EX ILVA, SINDACATI: “INCONTRO URGENTE CON ARCELORMITTAL”</h4>
      <p>Nuovi aggiornamenti sull’<b>ex Ilva</b> dopo la mossa di <b>ArcelorMittal</b> di depositare l’atto di recesso. I <b>sindacati</b> hanno chiesto un incontro urgente con la multinazionale franco-indiana <i>«per discutere sulle prospettive e sul rispetto degli accordi e impegni assunti»</i>: il tavolo, evidenziano Fim-Fiom-Uilm, deve svolgersi al Ministero dello Sviluppo Economico. Nelle scorse ore si è parlato molto dell’ipotesi nazionalizzazione, ecco il commento di Silvio Berlusconi: <i>«Dall’Ilva come se ne esce? Entrandoci, con i soldi di tutti noi. Non credo ci sia altra soluzione»</i>, le parole del Cavaliere durante la registrazione del Maurizio Costanzo Show, con il leader di Forza Italia che ha attaccato duramente il Governo per la gestione del dossier. Di parere diverso <b>Confindustria</b>: <i>«Non amiamo le nazionalizzazioni, i problemi non si possono risolvere così: le polemiche e le colpe non servono più, aspettiamo che Conte lavori e che si trovi una soluzione che unisca sostenibilità ambientale e sostenibilità economico-sociale»</i>, la posizione di Vincenzo Boccia. (Aggiornamento di Massimo Balsamo)</p>
      <h4>EX ILVA-ARCELORMITTAL, SCONTRO M5S-CONTE</h4>
      <p>E sullo scudo penale il <b>rapporto tra M5s e Premier Conte</b> (ma anche tra base grillina e il leader<b> Di Maio</b>) si incrinano non poco: dopo la riunione con i gruppi parlamentari, quello che ne esce non sono certo buone notizie per il proseguimento della trattativa con ArcelorMittal (essendo già slittata a data da destinarsi l’incontro inizialmente previsto per ieri, spostato poi ad oggi). «<i>Te lo puoi scordare, non lo voterò mai</i>», avrebbe detto <b>Barbara Lezzi al Premier Conte</b> davanti alla richiesta di votare lo <b>scudo penale</b> per l’ex Ilva, con lo stesso Presidente che avrebbe replicato «<i>Barbara come fai a non capire la gravità della situazione?»</i> (fonte HuffPost, ndr). Altri parlamentari sarebbero però con l’ex Ministro del Sud, il che rende la situazione tutt’altro che semplice. Se ci si aggiunge <a href="https://www.ilsussidiario.net/news/ex-ilva-taranto-incendio-in-acciaieria-2-la-caldaia-si-e-bucata-fiamme-altissime/1948281/"><b>l’incendio-incidente avvenuto oggi alla acciaieria 2 dell’ex Ilva di Taranto</b></a>, si comprende come l’escandescenza sull’asse Roma-Puglia sia tutt’altro che lieve. Nel frattempo <b>ArcelorMittal ha presentato l’atto di recesso al Tribunale di Milano</b>, contro il quale i commissari hanno già spiegato ieri che presenteranno ricorso a breve: il rischio di far slittare l’incontro Conte-vertici azienda alla prossima settimana, al momento, è molto concreto.</p>
      <h4>CONTE “PRONTO CANTIERE TARANTO”</h4>
      <p>Continua a restare nell’incertezza il futuro delle acciaierie ex Ilva. Il gruppo franco indiano ArcelorMittal sembra ormai deciso a sfilarsi, nonostante le “concessioni” del governo, e di conseguenza l’esecutivo sta lavorando ad un piano B per provare a salvare lo stabilimento siderurgico più grande d’Europa. A riguardo, il presidente del Consiglio, Giuseppe Conte, ha scritto una lettera ai ministri, in cui si legge, come riporta Repubblica: “Durante la mia recente visita a Taranto, ho potuto constatare come la vicenda dello stabilimento industriale ex Ilva costituisca solo un aspetto, seppure di assoluto rilievo, di una più generale situazione emergenziale in cui versa la città e la sua popolazione”. Il premier invita la politica ad assumersi le sue responsabilità, misurandosi con una sfida complessa: “che coinvolge valori primari di rango costituzionale, quali il lavoro, la salute e l’ambiente, tutti meritevoli della massima tutela, senza che la difesa dell’uno possa sacrificare gli altri”. Conte ha quindi invocato la necessità di aprire un “cantiere Taranto”: “all’interno del quale definire un piano strategico, che offra ristoro alla comunità ferita e che, per il rilancio del territorio, ponga in essere tutti gli strumenti utili per attrarre investimenti, favorire l’occupazione e avviare la riconversione ambientale”. (aggiornamento di Davide Giancristofaro)</p>
      <h4>EX ILVA, COMMISSARI CONTRO ARCELORMITTAL</h4>
      <p>I <b>commissari straordinari manutentori dell’ex Ilva</b> in attesa del passaggio ad ArcelorMittal hanno annunciato – dopo l’anticipazione dello stesso Premier Conte – che nei prossimi giorni presenteranno al Tribunale di Milano un <b>ricorso d’urgenza cautelare</b> che imporrebbe alla multinazionale dell’acciaio la gestione dell’ex Ilva visto che «<i>mancano le condizioni giuridiche per il recesso dal contratto di affitto preliminare alla vendita</i>». Domani sempre a Milano è slittato il deposito per volontà dell’ArcelorMittal dell’atto con cui la <b>multinazionale chiede il recesso ufficiale</b> dell’intera trattativa. Per il Ministro delle Finanze <b>Gualtieri</b> però, ogni sforzo del Governo dovrà essere teso «<i>per mettere tutti gli strumenti necessari, tutti gli strumenti di cui dispone, per una prospettiva di sviluppo che sia di mercato</i>». Intervenuta in una diretta Facebook organizzata dall’Agenzia Dire, l’ex segretaria della Cgil <b>Susanna Camusso</b> spiega come sull’ex Ilva «<i>la soluzione è trovare un punto di sintesi tra investimenti, innovazione e produzione dell’acciaio di cui il Paese ha bisogno</i>». Non solo, per la sindacalista non bisogna tornare a ripetere gli errori del passato «<i>non bisogna discutere delle cause penali che è guardare il dito, ma bisogna evitare di pensare che tutto dipenda da loro: la multinazionale ha fatto un accordo, dovrebbero rispettarlo, ma se non sono disponibili il paese deve essere in grado di dare una soluzione anche passando attraverso l’intervento pubblico</i>».</p>
      <h4>DOMANI CONTE VEDE I VERTICI DI ARCELORMITTAL</h4>
      <p>Si terrà domani il <a href="https://www.ilsussidiario.net/news/ex-ilva-arcelormittal-non-rinnoveremo-nostro-interesse-sciopero-alle-acciaierie/1946775/"><b>vertice, a questo punto decisivo, tra il Premier Conte, il Governo e i responsabili di ArcelorMittal</b></a> per provare a salvare quel “filo di speranza” che ancora resta per i lavoratori dell’ex Ilva e in generale per l’intera città di Taranto. Parlando ad Uno Mattina oggi, <b>Di Maio</b> ha spiegato come il <a href="https://www.ilsussidiario.net/news/dalla-cina-non-solo-ilva-i-due-poteri-che-mettono-a-rischio-il-governo/1947676/"><b>Governo</b></a> intenda riproporre il tema dello <a href="https://www.ilsussidiario.net/news/ilva-bentivogli-fim-subito-lo-scudo-penale-per-scongiurare-una-bagnoli-2/1946976/"><b>scudo penale</b></a> ma solo davanti alla promessa su tutti gli altri accordi già pre-siglati: «<i>Lo scudo penale è stato già proposto ma A.Mittal ha confermato i 5 mila esuberi nonostante un contatto firmato solo un anno fa che non prevede questa soluzione</i>», sottolinea il Ministro degli Esteri e aggiunge «<i>Il tema è che l’Italia si deve far rispettare, deve far rispettare un contratto e dispiace che i sovranisti stiano dall’altra parte</i>». Intervistato invece dal Fatto Quotidiano, il Premier <a href="https://www.ilsussidiario.net/news/ilva-quel-premier-in-scarp-de-tenis-quarantanni-dopo-mirafiori/1947426/"><b>Giuseppe Conte</b></a> ribadisce il concetto e le “<a href="https://www.ilsussidiario.net/news/ex-ilva-conte-nuova-proposta-ad-arcelormittal-scudo-penale-occupazione-e-affitto/1947489/"><b>condizioni</b></a>” per il vertice di domani a Palazzo Chigi, volto ad evitare la <b>chiusura della più grande azienda del sud Itali</b>a: «<i>Soltanto se Mittal venisse a dirci che rispetterà gli impegni previsti dal contratto – cioè produzione nei termini previsti, piena occupazione e acquisto dell’ex Ilva nel 2021 – potremmo valutare una nuova forma di scudo</i>». Lo stesso Presidente del Consiglio annuncia poi una piena battaglia legale qualora non si arrivasse ad un accorto totale: «<i>un <b>procedimento cautelare</b> per ottenere dal Tribunale di Milano una verifica giudiziaria sulle loro e le nostre ragioni entro 7-10 giorni</i>».</p>
      <h4>EX ILVA, RENZI “INGUAIA” IL GOVERNO CON UN EMENDAMENTO</h4>
      <p>Nel frattempo, il caos giudiziario-industriale che rischia di scatenarsi ancor di più sull’asse <a href="https://www.ilsussidiario.net/news/ilva-lo-schema-obama-chrysler-che-litalia-puo-replicare/1947607/"><b>ex Ilva-ArcelorMittal-Governo</b></a> vede costretto a ritornare sul tema il titolare del Mef, <b>Roberto Gualtieri</b>: il Ministro stamane ha voluto allontanato l’ipotesi lanciata da una larga parte della sua stessa maggioranza, «<i><b>nazionalizzare l’ex Ilva</b> sarebbe una pericolosa illusione</i>», anche se aggiunge «<i>intervento di Cdp non è invece escluso</i>». Di tutt’altro avviso era stato ieri il leader della Cgil <b>Maurizio Landini</b> parlando a In mezz’ora in più con Lucia Annunziata, «<i>Noi troveremmo utile che dentro a questa società ci sia anche una presenza pubblica: era una delle cose che si stava discutendo da tempo. <a href="https://www.ilsussidiario.net/news/ilva-una-lunga-catena-di-errori-e-la-soluzione-finta-di-conte/1947480/"><b>Il governo decida con quale strumento esserci:</b></a> se Cdp o un altro fondo, così come succede nel resto d’Europa e del mondo</i>». Nel frattempo però i “guai” sull’ex Ilva per il Governo non arriva solo da ArcelorMittal ma dallo stesso schema di maggioranza: Italia Viva per volontà di <b>Renzi e Bellanova</b> ha presunta un doppio emendamento al <a href="https://www.ilsussidiario.net/news/decreto-fiscale-mattarella-firma-lotta-evasione-contante-pos-e-lotteria-scontrini/1942208/"><b>Dl Fiscale</b> </a>per riproporre lo scudo penale per ArcelorMittal sul fronte Ilva: uno singolo per il caso di Taranto, l’altro in via generale per tutte le imprese impegnate nell’ambito del processo produttivo in un’opera di bonifica ambientale. Il problema è che l’emendamento di Iv che fa parte del governo di fatto “smentisce” lo stesso <b>Premier Conte</b> che ha sempre ribadito come quello scudo penale deve essere re-inserito veicolato però da condizioni molto strette ancora tutte da negoziare nel vertice di domani. Non solo, la <a href="https://www.ilsussidiario.net/news/vista-da-m5s-di-maio-solo-movimento-spaccato-cosi-il-governo-cade-sullilva/1947083/"><b>fronda dei M5s pugliesi capeggiata da Barbara Lezzi</b></a> – la stessa che produsse <a href="https://www.ilsussidiario.net/news/ex-ilva-stop-governo-a-scudo-fiscale-sindacati-posti-di-lavoro-a-rischio/1940224/"><b>l’emendamento in Decreto Crescita </b></a>da cui si origina l’intera baraonda di Mittal, avendo cancellato lo scudo penale col voto del Governo giallorosso compatto – resta completamente <b>schierata sulla revoca dello scudo</b>, con il forte rischio di arrivare così alla spaccatura completa dell’esecutivo laddove si dovesse arrivare al voto di fiducia in Parlamento.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/violenze-in-metro-a-roma-sashi-e-un-molestatore-o-il-vigilante-eroe-millanta-iene/1948224/"/>
        <a href="https://www.ilsussidiario.net/news/acqua-alta-venezia-allerta-meteo-video-140-cm-in-laguna-piazza-s-marco-allagata/1948259/"/>
        <a href="https://www.ilsussidiario.net/news/siena-progettavano-attentato-moschea-12-indagati-arrestati-2-estremisti-di-destra/1948622/"/>
        <a href="https://www.ilsussidiario.net/news/padre-zanotelli-vittime-nassiriya-non-sono-martiri-salvini-scrivero-in-vaticano/1948619/"/>
        <a href="https://www.ilsussidiario.net/news/scuole-chiuse-oggi-calabria-e-sicilia-maltempo-da-crotone-ad-agrigento-lista-citta/1947722/"/>
        <a href="https://www.ilsussidiario.net/news/maltempo-matera-tromba-daria-e-allagamenti-video-strade-come-fiumi-in-basilicata/1948278/"/>
      </related>
    </article>
  </body>
</html>