<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/istifa-eden-morales-meksika-ya-gitti-bolivya-gecici-devlet-baskanini-ariyor"/>
    <meta property="og:site_name" content="euronews"/>
    <meta property="article:published_time" content="2019-11-12T20:15:24+00:00"/>
    <meta property="og:title" content="Morales'in istifası sonrası Bolivya geçici devlet başkanını arıyor"/>
    <meta property="og:description" content="Bolivya, eski lideri Evo Morales'in muhalefetin ve ordunun baskısıyla istifa ederek Meksika'ya iltica etmesi sonrası yeni devlet başkanını arıyor."/>
  </head>
  <body>
    <article>
      <h1>Morales'in istifası sonrası Bolivya geçici devlet başkanını arıyor</h1>
      <address><time datetime="2019-11-12T20:15:24+00:00">12 Nov 2019, 20:15</time> by <a rel="author">Gizem Sade</a></address>
      <p>Bolivya, eski lideri Evo Morales'in muhalefetin ve ordunun baskısıyla istifa ederek Meksika'ya iltica etmesi sonrası yeni devlet başkanını arıyor.</p>
      <p>Bolivya'yı 14 yıl yöneten solcu lider Morales, istifasının ardından salı günü Meksika Hava Kuvvetleri uçağıyla ülkeyi terk etti.</p>
      <p>Muhalefet kanadından milletvekilleri, Morales'in istifasını resmen kabul etmek ve yeniden yapılacak olan seçimlere kadar geçici bir devlet başkanı görevlendirmek üzere harekete geçti. Ancak, muhalefetin bu planı Morales'in liderlik ettiği Sosyalizme Doğru Hareket (Movimiento al Socialismo) partisinin toplantıyı boykot kararıyla çıkmaza girdi.</p>
      <p>Başkent La Paz'da halk, Morales'in galibiyetiyle sonuçlanan 20 Ekim seçimlerinden bu yana, muhalefetin seçimlerde usulsüzlükler olduğu gerekçesiyle yaptığı çağrıyla sokaklardaydı. Halk şimdi, bir an önce devlet başkanlarının bulunmasını ve düzenin sağlanmasını istiyor.</p>
      <p>Öte yandan Morales hükümetinde yer alan vekiller ve parlamentodaki birçok destekçisi de istifa etti. Muhalefet kanadından senatonun ikinci başkan yardımcısı Jeanine Anez'in geçici olarak görevi devralması bekleniyor. Anez geçici devlet başkanı olmayı kabul edeceğini söyledi.</p>
      <figure>
        <iframe data-src="https://twitter.com/euronewses/status/1194212592119623681" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ancak Morales'in Movimiento al Socialismo partisi, Anez'i darbenin bir parçası olmakla suçladığı bir açıklama yayımladı. Parti, geçici süreci yönlendirmesi gereken kişinin, geçtiğimiz pazar günü istifa eden senato lideri Adriana Salvatierra olması gerektiğini belirtti.</p>
      <ul>
        <li>
          <a href="https://tr.euronews.com/2019/11/10/bolivya-da-secimler-yenileniyor-muhalefet-morales-in-istifas-n-istiyor">Bolivya Devlet Başkanı Evo Morales 14 yıldır sürdürdüğü görevinden istifa etti</a>
        </li>
        <li>
          <a href="https://tr.euronews.com/2019/11/12/bolivya-da-14-yillik-koltugunu-birakan-morales-hakkinda-bilmemiz-gereken-4-konu">Bolivya'da 14 yıllık koltuğunu bırakan Morales hakkında bilmemiz gereken 4 konu</a>
        </li>
      </ul>
      <p>Anez bu notu sosyal medya hesabından "Eski senato başkanının istifa ettiğini duymamışlar mı?" mesajı ile paylaştı.</p>
      <h3>Bolivya için sırada ne var?</h3>
      <p>Morales'in istifasının kongrenin iki kanadı tarafından toplanan yasama meclisinde onaylanması gerekiyor.</p>
      <p>İstifaların da etkisiyle geçici devlet başkanlığı için en güçlü aday, Senato İkinci Başkan Yardımcısı Anez.</p>
      <p>Muhalefet yenilenecek seçimlerin bir an önce yapılması için ısrarcı. Seçimlerin Aralık ayı ortasında yapılması muhtemel görünüyor. Muhalefetin hızlı davranmasının en önemli sebebi Morales'in mevcut görevinin 22 Ocak'ta sona erecek olması.</p>
      <p>Yeni seçimlere Morales'in katılıp katılmayacağı ise belirsizliğini koruyor.</p>
      <p>Ek kaynaklar<b> • Reuters</b></p>
    </article>
  </body>
</html>