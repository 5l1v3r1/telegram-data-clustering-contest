<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546857.html/%D8%AD%D8%B6%D9%88%D8%B1-2-%D9%87%D8%B2%D8%A7%D8%B1-%D9%86%D9%81%D8%B1-%D8%A7%D8%B2-%D8%A8%D8%B3%DB%8C%D8%AC%DB%8C%D8%A7%D9%86-%D8%A7%D8%B5%D9%81%D9%87%D8%A7%D9%86-%D8%AF%D8%B1-%D8%B1%D8%B2%D9%85%D8%A7%DB%8C%D8%B4--%D8%A7%D9%84%DB%8C-%D8%A8%DB%8C%D8%AA-%D8%A7%D9%84%D9%85%D9%82%D8%AF%D8%B3-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T20:51:00+00:00"/>
    <meta property="og:title" content="حضور 2 هزار نفر از بسیجیان اصفهان در رزمایش «الی بیت‌المقدس»"/>
    <meta property="og:description" content="فرمانده ناحیه مقاومت بسیج امام صادق(ع) گفت: رزمایش الی بیت‌المقدس به مناسبت بزرگداشت چهلمین سالگرد بسیج در روزهای 23 و 24 آبان ماه امسال، با شعار «چهل سال مردم یاری؛ امنیت و خدمت» و با حضور  دو هزار نفر از بسیجیان برگزار می‌شود."/>
  </head>
  <body>
    <article>
      <h1>حضور 2 هزار نفر از بسیجیان اصفهان در رزمایش «الی بیت‌المقدس»</h1>
      <h2>23 و 24 آبان؛</h2>
      <address>
        <time datetime="2019-11-12T20:51:00+00:00">12 Nov 2019, 20:51</time>
      </address>
      <p>فرمانده ناحیه مقاومت بسیج امام صادق(ع) گفت: رزمایش الی بیت‌المقدس به مناسبت بزرگداشت چهلمین سالگرد بسیج در روزهای 23 و 24 آبان ماه امسال، با شعار «چهل سال مردم یاری؛ امنیت و خدمت» و با حضور دو هزار نفر از بسیجیان برگزار می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> و به نقل از <a href="http://sahebnews.ir/">صاحب نیوز</a>؛ محمد نصراصفهانی بعد از ظهر امروز در نشست خبری «رزمایش الی بیت‌المقدس سال 1398» اظهار کرد: رزمایش الی بیت‌المقدس به مناسبت بزرگداشت چهلمین سالگرد آغاز به کار بسیج که نمایشی از اقتدار بسیج و یادآور حماسه‌سازی‌های آنان در دوران دفاع مقدس و انقلاب اسلامی و پاسداری از نظام اسلامی است در روزهای 23 و 24 آبان ماه امسال برگزار می‌شود.</p>
      <p>فرمانده ناحیه مقاومت بسیج امام صادق(ع) گفت: اصفهان بسیجیان کشور سربازان امام زمان (عج) و سربازان نایب ایشان یعنی امام خامنه‌ای، عاشق مبارزه با اسرائیل هستند. رهبر معظم انقلاب در سال 94 فرمودند «اسرائیل 25 سال آینده را نخواهد دید» و ما بسیجیان اصفهانی با تشکیل گردان‌های بسیج توانمندی و آمادگی خود را برای مبارزه با رژیم صهیونیستی اعلام می‌کنیم.</p>
      <p>وی ادامه داد: بسیجیان شهر اصفهان به سهم خود با تشکیل گردان بیت‌المقدس و با بالا بردن سطح آمادگی و توانمندی آمادگی خود را برای مبارزه در هر زمانی که فرماندهی کل قوا فرمان جهاد صادر کنند، اعلام می‌کنند، این گردان‌ها آمادگی دارند که در مبارزه نهایی با رژیم غاصب صهیونیستی نقش‌آفرینی کنند و عامل نابودی آن باشند.</p>
      <p>نصراصفهانی با اشاره به برگزاری رزمایش در دو مرحله تصریح کرد: مرحله اول این رزمایش در روزهای 23 و 24 آبان ماه و در منطقه عمومی رزمایش به صورت رزمی و مرحله دوم در روز 5 آذر به صورت همایش عمومی بسیجیان با عنوان همایش اقتدار بسیج در شهر اصفهان برگزار خواهد شد، شعار برنامه در مرحله اول رزمایش «چهل سال مردم یاری؛ امنیت و خدمت» است.</p>
      <p>فرمانده ناحیه مقاومت بسیج امام صادق (ع) اصفهان بیان کرد: مرحله اول رزمایش روز پنجشنبه 23 آبان ماه امسال رأس ساعت 7 صبح با فراخوانی و حضور بسیجیان در پایگاه‌ها شروع خواهد شد و بسیجیان پس از ستون کشی و مانور در شهر اصفهان به محل برگزاری رزمایش حرکت خواهند کرد و برنامه‌های رزمی انجام خواهد شد.</p>
      <p>وی با بیان این‌که هدف از برگزاری این قبیل برنامه‌ها کمک به بالا رفتن آمادگی رزمی، روحیه شجاعت و اقتدار بسیجیان است، خاطرنشان ساخت: در رزمایش برنامه‌های دفاعی، تاکتیک‌های رزم دفاعی و برنامه‌های مقابله با تهدیدات امنیتی، بر اساس تهدیداتی که در سطح منطقه وجود دارد هم در سطح دفاعی و هم امنیتی آنچه بسیجیان در طول این سال آموزش دیده‌اند در این رزمایش به نمایش گذشته می‌شود.</p>
      <p>نصر اصفهانی یادآور شد: بر اساس طرح عملیات برنامه‌ریزی شده است که قسمتی از برنامه به رزم شبانه و آمادگی بسیجیان برای رزم در شب و قسمتی به آمادگی برای مقابله با حملات تروریسمی هم در روز و هم شب اختصاص یابد، افتخار بسیج این است که چهل سال برای حفاظت از کشور مردم و نظام پاسداری و جان خود را فدا و به صورت فی سبیل الله و بدون چشم داشت به اجر و مزد مادی خود را وقف مردم و نظام کردند و با از جان‌گذشتگی پای مردم و دین ایستاده‌اند.</p>
      <p>فرمانده ناحیه مقاومت بسیج امام صادق (ع) اصفهان اذعان داشت: مرحله اول 9 گردان بیت‌المقدس از ناحیه امام صادق (ع) و حدود 2 هزار نفر از بسیجیان در این رزمایش حضور خواهند داشت، این رزمایش به صورت همزمان در نواحی دیگر سپاه استان و در مناطق دیگر با حضور حدود 60 گردان بیت‌المقدس در برگزار می‌شود.</p>
      <p>وی تأکید کرد: مرحله دوم رزمایش در روز پنج آذر امسال یگان‌ها و گردان‌های دیگر بسیج همانند گردان امام حسین (ع) و گردان امام علی (ع) نیز حضور خواهند داشت؛ این مرحله مختص برادران است، اما رزمایش گردان‌های کوثر اواخر هفته آینده برگزار می‌شود، زمان رزمایش 36 ساعت است و از صبح پنج‌شنبه تا بعدازظهر روز جمعه به طول خواهد انجامید.</p>
      <p>نصر اصفهانی عنوان داشت: صبح روز جمعه و در محل برگزاری رزمایش صبحگاه اقتدار بسیجیان انجام می‌شود که از مسؤولان استانی برای حضور در آن دعوت به عمل خواهد آمد، هر گردان را یک گروه امدادی همراهی کند، علاوه بر آن در صورت نیاز هماهنگی‌های لازم با نزدیک‌ترین بیمارستان‌ها، درمانگاه‌ها و اورژانس‌ها به محل رزمایش به عمل آمده است.</p>
      <p>انتهای پیام/</p>
    </article>
  </body>
</html>