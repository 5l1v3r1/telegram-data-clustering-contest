<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/12/chuttuvattom-residents-award-season-4-inaugurated.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T20:08:00+00:00"/>
    <meta property="og:title" content="മികച്ച റസിഡന്റ്സ് അസോസിയേഷനേത്? ചുറ്റുവട്ടം അവാർഡ് നാലാം പതിപ്പിന് തുടക്കം"/>
    <meta property="og:description" content="തിരുവനന്തപുരം∙ മാലിന്യ സംസ്കരണത്തെക്കുറിച്ചും ശുദ്ധജല സംരക്ഷണത്തെക്കുറിച്ചും വിഷമുക്തമായ ഭക്ഷണം ഉറപ്പുവരുത്തേണ്ടതിനെക്കുറിച്ചുമെല്ലാം സമൂഹത്തിൽ.Chuttuvattom Award. Chuttuvattom. manorama..Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മികച്ച റസിഡന്റ്സ് അസോസിയേഷനേത്? ചുറ്റുവട്ടം അവാർഡ് നാലാം പതിപ്പിന് തുടക്കം</h1>
      <address><time datetime="2019-11-12T20:08:00+00:00">12 Nov 2019, 20:08</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙  മാലിന്യ സംസ്കരണത്തെക്കുറിച്ചും ശുദ്ധജല സംരക്ഷണത്തെക്കുറിച്ചും വിഷമുക്തമായ ഭക്ഷണം ഉറപ്പുവരുത്തേണ്ടതിനെക്കുറിച്ചുമെല്ലാം സമൂഹത്തിൽ അവബോധമുണ്ടാക്കാൻ ചുറ്റുവട്ടം പുരസ്കാരം വഴിയൊരുക്കുമെന്ന് മന്ത്രി  ടി.പി. രാമകൃഷ്ണന്‍. കേരളത്തിലെ ഏറ്റവും മികച്ച റസിഡന്റ്സ്/ഫ്ലാറ്റ് അസോസിയേഷനെ കണ്ടെത്താൻ മനോരമ ഓൺലൈൻ സാറാസുമായി സഹകരിച്ച് അവതരിപ്പിക്കുന്ന ചുറ്റുവട്ടം അവാർഡ് സീസൺ നാലിന്റെ ഉദ്ഘാടനം നിർ‌വഹിക്കുകയായിരുന്നു അദ്ദേഹം. മാലിന്യമുക്ത കേരളം എന്ന ലക്ഷ്യത്തിന് ഊർജം പകരാനും സമൂഹത്തിന് ഒന്നാകെ കൃത്യമായ അവബോധം നൽകാനും ഈ പദ്ധതിക്ക് കഴിയുമെന്നാണ് പ്രതീക്ഷയെന്നും ഹരിത കേരളം മിഷന്റെ എല്ലാ സഹായവും തീർച്ചയായും ഉറപ്പു വരുത്തുമെന്നും മന്ത്രി പറഞ്ഞു. ചുറ്റുവട്ടം വെബ്സൈറ്റിന്റെ ഉദ്ഘാടനവും മന്ത്രി നിർവഹിച്ചു.</p>
      <p>ചുറ്റുവട്ടം അവാർഡ് സീസൺ നാലിലെ വിജയികൾക്ക് ഹരിതകേരളം മിഷൻ പ്രത്യേക പുരസ്കാരം നൽകുന്നതു പരിഗണിക്കുമെന്ന് മിഷൻ എക്സിക്യുട്ടീവ് വൈസ് ചെയർപഴ്സൻ ഡോ. ടി.എൻ. സീമ അറിയിച്ചു. ചുറ്റുവട്ടം പുരസ്കാരത്തിലെ വിവിധ വിഭാഗങ്ങളിൽ മൽസരിക്കുമ്പോൾ, അതത് മേഖലകളിൽ സർക്കാർ നടപ്പാക്കുന്ന പദ്ധതികൾ കൂടി മനസ്സിലാക്കി അവയുടെ ഗുണഫലം ഉറപ്പാക്കണമെന്ന് കുടുംബശ്രീ എക്സിക്യൂട്ടീവ് ഡയറക്ടർ എസ്. ഹരികിഷോർ അഭിപ്രായപ്പെട്ടു. അന്ന അലൂമിനിയം ഡയറക്ടർ കെ.സി. പിള്ള, മനോരമ ഓൺലൈൻ കണ്ടന്റ് കോ–ഓർഡിനേറ്റർ ജോവി എം. തേവര, മലയാള മനോരമ അസിസ്റ്റന്റ് എഡിറ്റർ വർഗീസ് സി. തോമസ് എന്നിവർ പ്രസംഗിച്ചു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/12/chuttuvattom-2.jpg"/>
        <figcaption>ചുറ്റുവട്ടം അവാർഡ് സീസൺ നാലിന്റെ വെബ്സൈറ്റ് മന്ത്രി ടി.പി. രാമകൃഷ്ണന്‍ ഉദ്ഘാടനം ചെയ്യുന്നു.</figcaption>
      </figure>
      <p>കേരളത്തിലെ റസിഡന്റ്സ് അസോസിയേഷനുകളെയും ഫ്ലാറ്റ് ഓണർ അസോസിയേഷനുകളെയും ഉൾപ്പെടുത്തി സംഘടിപ്പിക്കുന്ന ചുറ്റുവട്ടം അവാർഡ് നാലാം സീസണിൽ അഞ്ച് വിഷയങ്ങളിലാണ് മത്സരം സംഘടിപ്പിച്ചിരിക്കുന്നത്. </p>
      <p><b>വിഷയങ്ങൾ</b><br/>∙ മാലിന്യ സംസ്കരണം<br/>∙ അടുക്കളത്തോട്ടം<br/>∙ ജലസംരക്ഷണം<br/>∙ സ്ത്രീ ശാക്തീകരണം<br/>∙ ഭക്ഷ്യസുരക്ഷ</p>
      <p>ഒന്ന്, രണ്ട്, മൂന്ന് സ്ഥാനക്കാർക്ക് യഥാക്രമം ഒരു ലക്ഷം, മുക്കാൽ ലക്ഷം, അര ലക്ഷം രൂപ വീതം സമ്മാനത്തുകയും സർട്ടിഫിക്കറ്റും ട്രോഫിയും ഉൾപ്പെടുന്ന സമ്മാനം ലഭിക്കും. മേഖലാതല വിജയികൾക്കും സമ്മാനങ്ങളും പ്രശംസാപത്രങ്ങളും ലഭിക്കും.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/12/chuttuvattom-3.jpg"/>
        <figcaption>ചുറ്റുവട്ടം അവാർഡ് സീസൺ നാലിന്റെ ഉദ്ഘാടനച്ചടങ്ങിനു സാക്ഷ്യം വഹിക്കാനെത്തിയ സദസ്സ്.</figcaption>
      </figure>
      <p>അസോസിയേഷൻ ഭാരവാഹികളുമായി നടത്തുന്ന മുഖാമുഖങ്ങൾ, വിവിധ വിഷയങ്ങളിലെ വിദഗ്ധരുമായുള്ള കൂടിക്കാഴ്ച തുടങ്ങിയവയും മത്സരത്തിന്റെ ഭാഗമായി ഉണ്ടാകും. മൽസരത്തിന്റെ ചുരുക്കപ്പട്ടികയിൽ ഇടം നേടുന്ന അസോസിയേഷനുകളിൽ വിദഗ്ധ സമിതി നേരിട്ടു നടത്തുന്ന പരിശോധന, അസോസിയേഷൻ നടത്തുന്ന മാതൃകാപരമായ പ്രവർത്തനങ്ങൾ തുടങ്ങിയവ വിധിനിർണയത്തിൽ വിലയിരുത്തപ്പെടും. മികവു കാട്ടുന്ന അസോസിയേഷനുകളിലെ ഭാരവാഹികളുമായുള്ള മുഖാമുഖത്തിന്റെയും അതാത് അസോസിയേഷനുകളിൽ വിദഗ്ധ സമിതി നടത്തുന്ന സന്ദർശനത്തിന്റെയും അടിസ്ഥാനത്തിലാണ് വിജയികളെ പ്രഖ്യാപിക്കുക.</p>
      <p>
        <b>എങ്ങനെ അപേക്ഷിക്കാം?</b>
      </p>
      <p>മനോരമ ഓൺലൈൻ ചുറ്റുവട്ടം പേജിൽനിന്ന് (<a href="https://specials.manoramaonline.com/Events/2019/chuttuvattom-award/index.html">www.chuttuvattom.com</a>) റജിസ്ട്രേഷൻ ഫോം ഡൗൺലോഡ് ചെയ്ത് പൂരിപ്പിച്ച് 30 ദിവസത്തിനകം അതിൽ കൊടുത്ത വിലാസത്തിൽ അയയ്ക്കണം. കൂടുതൽ വിവരങ്ങൾക്ക് 8129500388 എന്ന നമ്പരിൽ ബന്ധപ്പെടാം.</p>
      <p>
        <b>ചുറ്റുവട്ടം അവാർഡ് ഇതുവരെ</b>
      </p>
      <p><b>∙ സീസൺ ഒന്ന് (2016)</b><br/>പങ്കെടുത്തവർ: 500 അസോസിയേഷനുകൾ<br/>ഒന്നാം സമ്മാനം: കോഴിക്കോട് നിറവ് റസിഡന്റ്സ് അസോസിയേഷൻ<br/>സമ്മാന വിതരണം: ഗവർണർ ജസ്റ്റിസ് പി. സദാശിവം</p>
      <p><b>∙ സീസൺ രണ്ട് (2017)</b><br/>പങ്കെടുത്തവർ: 1000 അസോസിയേഷനുകൾ<br/>ഒന്നാം സമ്മാനം: കണ്ണൂർ ഇടച്ചേരി റസിഡന്റ്സ് അസോസിയേഷൻ<br/>സമ്മാന വിതരണം: ധനമന്ത്രി ടി.എം.തോമസ് ഐസക്</p>
      <p><b>∙ സീസൺ മൂന്ന് (2018)</b><br/>പങ്കെടുത്തവർ: 1200 അസോസിയേഷനുകൾ<br/>ഒന്നാം സമ്മാനം: തൊടുപുഴ ന്യൂമാൻ റസിഡന്റ്സ് അസോസിയേഷൻ<br/>സമ്മാന വിതരണം: മഗ്സസെ അവാർഡ് ജേതാവ് ഡോ. രാജേന്ദ്ര സിങ്ങും ഡോ. ശശി തരൂർ എംപിയും</p>
      <p><b>English Summary:</b> Chuttuvattom Residents Award Season 4 inaugurated</p>
    </article>
  </body>
</html>