<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/12/alek-i-hilariia-bolduin-zagubiha-deteto-si-v-chetvyrtiia-mesec.429415"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T20:24:00+00:00"/>
    <meta property="og:title" content="Алек и Хилария Болдуин загубиха детето си в четвъртия месец"/>
    <meta property="og:description" content="Тъжната новина сподели Хилария в социалните мрежи | Dnes.bg"/>
  </head>
  <body>
    <article>
      <h1>Алек и Хилария Болдуин загубиха детето си в четвъртия месец</h1>
      <h2>Тъжната новина сподели Хилария в социалните мрежи</h2>
      <address><time datetime="2019-11-12T20:24:00+00:00">12 Nov 2019, 20:24</time> by <a rel="author" href="https://www.dnes.bg/author/297" target="_blank">Дарена Найденова</a></address>
      <p>Малко повече от месец след като обявиха, че ще стават родители за пети път, Алек и Хилария Болдуин споделиха, че са загубили бебето си. Тъжната новина оповести самата съпруга на актьора в социалните мрежи.</p>
      <p>Хилария сподели видео в Инстаграм, на което 6-годишната ѝ дъщеря Кармен я успокоява. Под публикацията актрисата е написала, че моментът наистина е тежък, но с времето семейството ще се съвземе. "С тъга споделяме, че днес научихме за смъртта на нашето неродено бебче", се казва под видеото. Става ясно, че всичко е станало в четвъртия месец от бременността.<br/> <br/>"Казах на Камерън и заснех това видео, за да го изпратя на Алек. Предполагам, че това е добър начин, за да споделя новината и с вас. Казах на дъщеря си, че това бебе няма да се появи на бял свят, но ние ще се опитаме да я дарим с малка сестричка следващия път", добавя Хилария.<br/> <br/>През септември семейство Болдуин обяви, че ще стават родители за пети път. Новината дойде след като стана ясно, че двойката е преминала през още един спонтанен аборт. Съпругата на Алек Болдуин завършва тъжния си пост като моли за запазване на личното ѝ пространство в този период.<br/> <br/>"Все още съм в шок и не мога да асимилирам ситуацията. Моля без папараци и снимки. Само това искам", казва Хилария. Постът събра хиляди коментари от приятелите и семейството на двойката. <br/> <br/>Хейли Бийбър, която е племенница на Алек Болдуин, изрази съчуствието си към семейството. "Много съжалявам. Обичам ви", написа в коментарите тя. Хилария и Алек се ожениха през 2012 година и имат четири деца – дъщеря Кармен и синовете Рафаел, Леонардо и Ромео. <br/> <br/><b>Още новини за звезди четете в </b><a href="https://www.tialoto.bg/c/1-zvezdi"><b>Tialoto.bg</b></a></p>
    </article>
  </body>
</html>