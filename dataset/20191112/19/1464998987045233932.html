<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/president-rule-in-maharashtra-shiv-sena-approaches-supreme-court"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-12T19:13:00+00:00"/>
    <meta property="og:title" content="മഹാരാഷ്ട്രയിലെ രാഷ്ട്രപതി ഭരണം; ഗവർണറുടെ നടപടി ചോദ്യം ചെയ്ത് ശിവസേന സുപ്രീംകോടതിയില്‍"/>
    <meta property="og:description" content="മുംബൈ: മഹാരാഷ്ട്രയില്‍ സർക്കാരുണ്ടാക്കാന്‍ മൂന്ന് ദിവസം കൂടി വേണമെന്ന ആവശ്യം നിഷേധിച്ച ഗവർണറുടെ നടപടി ചോദ്യം ചെയ്ത് ശിവസേന സുപ്രീംകോടതിയെ സമീപിച്ചു. ഗവർണറുടെ നടപടി ഭരണഘടനവിരുദ്ധമാണെന്നും ഇന്ന് തന്നെ വാദം കേൾക്കണമെന്നും ഹരജിയിൽ ആവശ്യപ്പെട്ടു...."/>
  </head>
  <body>
    <article>
      <h1>മഹാരാഷ്ട്രയിലെ രാഷ്ട്രപതി ഭരണം; ഗവർണറുടെ നടപടി ചോദ്യം ചെയ്ത് ശിവസേന സുപ്രീംകോടതിയില്‍</h1>
      <address><time datetime="2019-11-12T19:13:00+00:00">12 Nov 2019, 19:13</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>മുംബൈ: മഹാരാഷ്ട്രയില്‍ സർക്കാരുണ്ടാക്കാന്‍ മൂന്ന് ദിവസം കൂടി വേണമെന്ന ആവശ്യം നിഷേധിച്ച ഗവർണറുടെ നടപടി ചോദ്യം ചെയ്ത് ശിവസേന സുപ്രീംകോടതിയെ സമീപിച്ചു. ഗവർണറുടെ നടപടി ഭരണഘടനവിരുദ്ധമാണെന്നും ഇന്ന് തന്നെ വാദം കേൾക്കണമെന്നും ഹരജിയിൽ ആവശ്യപ്പെട്ടു.</p>
      <p>എന്നാല്‍, കേസ് അടിയന്തരമായി പരിഗണിക്കാനാവില്ലെന്ന് സുപ്രീംകോടതി രജിസ്ട്രി വ്യക്തമാക്കി. ഇന്ന് തന്നെ കേസ് പരിഗണിക്കണമെന്നാണ് ഗവർണർക്കെതിരെ ഹർജി നൽകിയ ശിവസേന സുപ്രീംകോടതി റജിസ്ട്രിയോട് ആവശ്യപ്പെട്ടതെങ്കിലും ഹർജിയിൽ ചില പിഴവുകളുണ്ടെന്ന് റജിസ്ട്രി ചൂണ്ടിക്കാട്ടുകയായിരുന്നു.  ഇതോടെ വലിയ നിയമപോരാട്ടത്തിലേക്ക് നീങ്ങുകയാണ് സംസ്ഥാനത്തെ ഭരണപ്രതിസന്ധി. </p>
      <p>പിഴവുകൾ തിരുത്തി നാളെത്തന്നെ ശിവസേന പുതിയ ഹർജി നൽകും. സർക്കാർ രൂപീകരണത്തിന് സമയം നൽകാത്തതിനെതിരെയായിരുന്നു ഈ ഹർജി. രാഷ്ട്രപതിഭരണം പ്രഖ്യാപിച്ചതിന് ഗവർണർക്കെതിരെ മറ്റൊരു ഹർജിയും സേന നൽകും.</p>
      <p>ഗവർണറുടെ നടപടി ഭരണഘടന വിരുദ്ധവും ഏകപക്ഷീയവുമാണെന്നും സർക്കാറുണ്ടാക്കാൻ സമയം നിഷേധിച്ച ഗവർണറുടെ തീരുമാനം റദ്ദാക്കണമെന്നുമാണ് ഹരജിയിലെ ആവശ്യം.   </p>
      <p>ഭൂരിപക്ഷം തെളിയിക്കാൻ അവസരം നൽകേണ്ടത് നിയമസഭയിലാണെന്ന് നേരത്തെയുള്ള സുപ്രീംകോടതി വിധി കൂടി കൂട്ടിച്ചേര്‍ത്താണ് ശിവസേനയുടെ ഹരജി. ബി.ജെ.പിക്ക് കുതിരക്കച്ചവടത്തിന് അവസരം നൽകുന്ന സമീപനമാണ് ഗവർണർ സ്വീകരിച്ചത് എന്നും ശിവസേന ഹരജിയില്‍ പറയുന്നു.  </p>
    </article>
  </body>
</html>