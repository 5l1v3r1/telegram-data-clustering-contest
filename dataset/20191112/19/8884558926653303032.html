<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/2019/11/12/v-novi-stevilki-primorskih-novic-preberite"/>
    <meta property="og:site_name" content="Primorske novice"/>
    <meta property="article:published_time" content="2019-11-12T19:55:47+00:00"/>
    <meta property="og:title" content="V novi številki Primorskih novic preberite"/>
    <meta property="og:description" content="Mirenski župan Mauricij Humar si bo letošnje martinovanje zapomnil tudi po neljubem srečanju s policisti, ki so ga v petek med poostrenim nadzorom ustavili v domačem kraju. Med drugim je pri vzvratni vožnji s svojim avtomobilom zadel drugo vozilo, alkotest pa ni pokazal “nula nula”. Policisti so ga oglobili, mu pripisali osem kazenskih točk in mu za en dan vzeli vozniško dovoljenje."/>
  </head>
  <body>
    <article>
      <h1>V novi številki Primorskih novic preberite</h1>
      <address><time datetime="2019-11-12T19:55:47+00:00">12 Nov 2019, 19:55</time> by <a rel="author">Spletno uredništvo</a></address>
      <p>
        <b>Mirenski župan Mauricij Humar si bo letošnje martinovanje zapomnil tudi po neljubem srečanju s policisti, ki so ga v petek med poostrenim nadzorom ustavili v domačem kraju. Med drugim je pri vzvratni vožnji s svojim avtomobilom zadel drugo vozilo, alkotest pa ni pokazal “nula nula”. Policisti so ga oglobili, mu pripisali osem kazenskih točk in mu za en dan vzeli vozniško dovoljenje.</b>
      </p>
      <figure>
        <img src="https://static.primorske.si/foto/highres/gnweb/719527_260-humar.jpg"/>
        <figcaption>Mirenski župan Mauricij Humar si bo letošnje martinovanje zapomnil tudi po neljubem srečanju s policisti, ki so ga v petek med poostrenim nadzorom ustavili v domačem kraju.  Foto: Alenka Ožbot</figcaption>
      </figure>
      <h3>Hrovatin ni več niti v hišnem priporu</h3>
      <p><b>Matjaž Hrovatin</b>, nekdanji vodja skupine za prepovedane droge v koprski kriminalistični policiji, ni več v priporu. Višji sodniki so odpravili tudi hišni pripor. Hrovatin se je v težavah znašel, po tem ko so njegovi kolegi po anonimni prijavi ugotovili, da bolnemu očetu pomaga pri gojenju marihuane.</p>
      <h3>Pošta Slovenije bo jutri zaključila postopek nakupa večinskega deleža v koprskem logistu</h3>
      <p>Pošta Slovenije bo jutri sklenila postopek o nakupu 72-odstotnega deleža Intereurope, sledila bo prevzemna ponudba za preostale delnice. Medtem pa še odmeva ponedeljkova razrešitev dolgoletnega predsednika uprave <b>Ernesta Gortana</b>.</p>
      <h3>Marca bo znano, koliko zvezdic bo zasijalo v Sloveniji</h3>
      <p>Slovenija bo marca dobila prvi Michelinov vodnik po najboljših slovenskih gostilnah in restavracijah. Ocenjevalci že mesece anonimno obiskujejo in ocenjujejo slovensko gastronomsko ponudbo, pri vodniku s stoletno tradicijo pa za zdaj ne izdajo nobene podrobnosti o tem, koliko restavracij bo dobilo prostor na njihovih straneh, kaj šele, katere so to.</p>
      <h3>Moteči težki tovornjaki so kar pred pisarnami</h3>
      <p>V obrtni coni Sermin se sploh še ni poleglo razburjenje zaradi po novem plačljive parkirnine, ko se nekateri obrtniki sprašujejo, kdaj bo koprska občina strla še en trd oreh, ki jim greni vsakdan pred halami. Gre za voznike težkih tovornjakov, ki svoja vozila ustavljajo, nemalokrat pa jih pustijo kar v prostem teku, na zanje prepovedanih območjih.</p>
      <h3>Krajani podali precej pripomb na osnutek okoljevarstvenega soglasja za širitev kamnoloma Laže</h3>
      <p>Krajani Laž so na osnutek okoljevarstvenega soglasja za širitev kamnoloma in povečanja količine predelave gradbenih odpadkov podali več pripomb, posebno jih skrbijo hrup, prah ter preohlapni omilitveni ukrepi, ki niti doslej niso bili učinkoviti.</p>
      <h3>Tudi s kolesi bi povezali Trnovsko-Banjško planoto</h3>
      <p>Na Trnovsko-Banjški planoti se resneje lotevajo razvoja kolesarskega turizma. V okviru projekta Planota biking so začrtali zemljevid glavnih kolesarskih poti, mestna občina pa nabavlja 12 električnih koles. “Dolgoročni cilj je povezati turistične ponudnike na planoti,” pravi <b>Darjan Krpan</b> iz Fundacije BIT Planota.</p>
      <h3>Kaj takega se lahko zgodi samo v Idriji</h3>
      <p>Dramatično društvo Idrija, ki obeležuje 130-letnico, se je v soboto s predstavo Ta veseli dan ali Kaj takega se lahko zgodi samo v Idriji poklonilo 250-letni gledališki dejavnosti in stavbi, najstarejšemu ohranjenemu gledališču v Sloveniji.</p>
      <h3>Tigri gredo k Dončiću</h3>
      <p>Dolgo pričakovani derbi med novo Olimpijo in Primorsko se je za koprsko moštvo končal po najslabšem možnem scenariju, a časa za objokovanje v zgoščenem tekmovalnem sporedu ni. Pred potjo v Beograd jih danes čaka tekma državnega prvenstva.</p>
    </article>
  </body>
</html>