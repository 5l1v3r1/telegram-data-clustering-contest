<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158234_1027.html"/>
    <meta property="og:site_name" content="Novsport"/>
    <meta property="article:published_time" content="2019-11-12T19:01:00+00:00"/>
    <meta property="og:title" content="Саутгейт: Поемам пълна отговорност за изваждането на Стърлинг"/>
    <meta property="og:description" content="Нападателят не попадна в групата за мача с Черна гора след спречкване с Джо Гомес"/>
  </head>
  <body>
    <article>
      <h1>Саутгейт: Поемам пълна отговорност за изваждането на Стърлинг</h1>
      <address>
        <time datetime="2019-11-12T19:01:00+00:00">12 Nov 2019, 19:01</time>
      </address>
      <p>Селекционерът на Англия Гарет Саутгейт заяви на днешната си пресконференция, че поема пълна отговорност за решението да остави извън състава Рахийм Стърлинг за квалификацията с Черна гора в четвъртък, но изрази опасения за напрежение сред останалите в редиците на „трите лъва“.<br/><br/>Нападателят на Манчестър Сити не попадна в групата за домакинството на черногорците на „Уембли“ след спречкване с Джо Гомес от Ливърпул на тренировъчното игрище „Сейнт Джордж‘с Парк“. Двамата се изправиха един срещу друг на „Анфийлд“ в неделя, където „гражданите“ отстъпиха на мърсисайдци с 1:3, а Гомес се появи като резерва в края. Саутгейт сподели в свое изявление, че решението му е било подкрепено от „съгласието на целия състав“.<br/><br/>Но наставникът на англичаните изясни, че поема отговорност за взетото решение. „Разговарям с целия ми щаб и лидерите в отбора, но в крайна сметка аз съм мениджърът. Няма да навлизам в подробности относно инцидента, няма какво да се извлече от него. В края на краищата, аз трябва да намеря правилното решение за групата. Това е трудно, искаш да си справедлив с всички играчи. Невинаги ще съм прав, но аз съм селекционерът“, обясни той.<br/><br/>Няколко версии относно случилото се вече циркулираха в медийното пространство във Великобритания и Саутгейт каза, че е разочарован от изтеклата информация. „От моята гледна точка, вече сме оставили това зад гърба си, но очевидно има информация, която се разнася в медийното пространство, която е последица от английския национален отбор. Това е трудно и е нещо, за което трябва да се замислим. Изтича информация и аз трябва да се справя с това. Всеки играч имаше възможността да говори с мен, ако поиска“, завърши той. /БГНЕС</p>
    </article>
  </body>
</html>