<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621227/%D9%87%D9%85%D8%A7%DB%8C%D9%88%D9%86-%D8%B4%D8%AC%D8%B1%DB%8C%D8%A7%D9%86-%DB%8C%DA%A9-%D9%BE%D8%B1%D8%AF%D9%87-%D9%BE%D8%A7%DB%8C%DB%8C%D9%86%E2%80%8C%D8%AA%D8%B1-%D9%85%DB%8C%E2%80%8C%D8%AE%D9%88%D8%A7%D9%86%D8%AF%DB%8C%D9%85-%D8%A8%D9%87-%D9%85%D8%A7-%D8%AD%D9%85%D9%84%D9%87-%D9%86%D9%85%DB%8C%E2%80%8C%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T19:29:00+00:00"/>
    <meta property="og:title" content="همایون شجریان: یک پرده پایین‌تر می‌خواندیم به ما حمله نمی‌شد"/>
    <meta property="og:description" content="همایون شجریان خواننده آلبوم «افسانه چشم‌هایت» گفت: اگر این آلبوم در یک پرده پایین‌تر تولید می‌شد، با این هجمه مواجه نمی‌شد. این آلبوم فضای مینوری دارد و می‌توان گفت دربرگیرنده فضای یک‌دستی است که ممکن است به برخی مخاطبان بعد از شنیدن، پاسخ مناسب ندهد."/>
  </head>
  <body>
    <article>
      <h1>همایون شجریان: یک پرده پایین‌تر می‌خواندیم به ما حمله نمی‌شد</h1>
      <address>
        <time datetime="2019-11-12T19:29:00+00:00">12 Nov 2019, 19:29</time>
      </address>
      <p>
        <i>همایون شجریان خواننده آلبوم «افسانه چشم‌هایت» گفت: اگر این آلبوم در یک پرده پایین‌تر تولید می‌شد، با این هجمه مواجه نمی‌شد. این آلبوم فضای مینوری دارد و می‌توان گفت دربرگیرنده فضای یک‌دستی است که ممکن است به برخی مخاطبان بعد از شنیدن، پاسخ مناسب ندهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نشست رسانه‌ای آلبوم «افسانه چشم‌هایت» به آهنگسازی مهیار علیزاده و خوانندگی مشترک علیرضا قربانی و همایون شجریان امروز سه‌شنبه ۲۱ آبان‌ در تالار وحدت برگزار شد.</p>
      <p>مهیار علیزاده آهنگساز آلبوم «افسانه چشم‌هایت» با اذعان به اشتباه پیش آمده در مورد شبهات انتصاب یکی از اشعار آلبوم مذکور توضیح داد.</p>
      <p>علیرضا قربانی یکی از دو خواننده این آلبوم در این نشست گفت: «بسیار خوشحالم که بعد از گذشت پنج سال می‌توانیم شاهد برگزاری مراسم رونمایی آلبومی باشم که نتیجه زحمت گروهی از هنرمندان از جمله همایون شجریان و مهیار علیزاده است.»</p>
      <p>مهیار علیزاده آهنگساز اثر در مورد مدت زمان نسبتا طولانی خلق تا انتشار آلبوم گفت: «پنج سال زمان زیادی برای تولید یک اثر موسیقایی است و همان طور که اعلام خبرش در پنج سال پیش برای ما شیرین بود اما همان قدر هم کار را برای ما سخت کرد. من بسیار دوست داشتم که این کار هرچه زودتر منتشر شود تا ببینم مخاطبان چه حس و حالی بعد از شنیدن آن پیدا می‌کنند. »</p>
      <p>همایون شجریان دیگر خواننده این آلبوم گفت: «برای شخص من هم حضور علیرضا قربانی در این کار جذاب بود و هم شعرهایی که مهیار علیزاده برای آهنگسازی انتخاب کرده بود. بعد از اینکه مهیار علیزاده آهنگسازی را انجام داد با من صحبت کرد و من نیز به او پیشنهاداتی دادم. بعد از این نکات کوچک که نظر شخصی من است، ما تلاش کردیم که مجموعه‌ای شکل بگیرد و امروز بسیار خوشحالم که در این آلبوم حضور داشته‌ام. چیزی که برایم اهمیت داشت این بود که این اثر اگر یک پرده پایین‌تر نوشته می‌شد آلبوم برای من جذاب‌تر بود.»</p>
      <p>علیرضا قربانی درباره انگیزه‌های خود برای همکاری در آلبوم «افسانه چشم‌هایت» گفت: «هیچ اجباری برای حضور من و همایون در کنار هم نبود، مگر احساس همدلی و صمیمتی که با هم داشتیم. در عین حال برای من بسیار ارزشمند بود که حضور او برای من نشانه‌ای از حضور استاد شجریان بود که این نیز برای من ارزشمند بود. برای من این احساس حائز اهمیت بود، چرا که فکر می‌کردم در این زمان، همدلی و صمیمیت میان هنرمندان لازم است.»</p>
      <p>علیرضا قربانی در پاسخ به پرسشی مبنی‌ بر اینکه آیا اگر این آلبوم را بجای پنج سال پیش الان به شما پیشنهاد می‌کردند می‌خواندید؟ گفت: «قطعا با ایجاد تغییراتی در ساختار و فرم این آلبوم، دوباره حضور در این اثر را می‌پذیرفتم. البته ما همان زمان نیز می‌خواستیم تغییراتی را ایجاد کنیم اما واقعاً فرصتی پیش نیامد. اغراق نیست بگویم ما حتی در طول ضبط، عاشقانه در کنار هم به تولید اثر مشغول بودیم.»</p>
      <p>او نیز در مورد انتقاد از ساختار آهنگسازی اثر گفت: «اگر این آلبوم در یک پرده پایین‌تر تولید می‌شد، با این هجمه مواجه نمی‌شد. این آلبوم فضای مینوری دارد و می‌توان گفت دربرگیرنده فضای یک‌دستی است که ممکن است به برخی مخاطبان بعد از شنیدن، پاسخ مناسب ندهد. »</p>
      <p>علیرضا قربانی هم گفت: «سابقه موسیقایی ارکسترال در کشور ما چندان طولانی نیست و اگر امروز شما بسیاری از اپراهای دنیا را ببینید، متوجه برخی سلایق می‌شوید که ما هنوز به شنیدن آن‌ها عادت نکرده‌ایم. پس از شما می‌خواهم ماجرا را به عنوان ایراد نبینید، بلکه آن را به گوش شنیداری مخاطب تعمیم دهید که هنوز به آن عادت نکرده است.</p>
      <p>همایون شجریان درباره احتمال برگزاری کنسرت مشترک این آلبوم هم گفت: «قطعا ادامه همکاری برای من جذاب است و شما مطمئن باشید اگر شرایطی فراهم شود و علیرضا قربانی موافق همکاری باشد قطعا من از آن استقبال خواهم کرد و کنسرت این آلبوم را برگزار خواهیم کرد.»</p>
      <p>شجریان در پاسخ به سئوال خبرنگاران درباره متن انتقادیی که از او در صفحات مجازی منتشر شد، بیان کرد: «خود شما شاید بهتر از هرکسی بنده را بشناسید، بنده آدم تکلیف روشنی هستم که دوست ندارم وارد حواشی شوم. فقط در این مورد، اتفاقاتی افتاد که باعث ایجاد موضوعاتی از طرف برخی‌ها شد که شاید خبرنگار هم نبودند. شما مطمئن باشید بنده عاشق نقد هستم و حاضرم هر کاریکاتوری هم از من دوست داشتید بکشید. از این موضوع هم اصلا ناراحت نمی‌شوم. اما متاسفانه برخی از اوقات برخی از افراد بنا به انگیزه شخصی دست به تخریب هنرمندان می‌زنند که هواداران را پریشان می‌کند. شما مطمئن باشید برای من هودارانم بسیار مهم هستند و دوست ندارم کسی آن‌ها را ناراحت کند.»</p>
      <p>او افزود: «اینکه من در متن اعتراضی‌ام از کلید واژه «قلم‌کشان» استفاده کردم، به این دلیل است که قلم برای همه ما حرمت دارد. اما قبول کنید برای برخی‌ها شرایط به گونه‌ای است که اندک حرمت را هم نگه نمی‌دارند و با ابزار قلم همه را تخریب می‌کنند. من فکر می‌کنم تنها خواننده‌ای هستم که حتی یک کار سفارشی هم نخوانده‌ام. اما این نشانه رفتن من فقط به این دلیل بود که این حرف‌های مطرح شده بسیار کذب بود و من را وادار کرد که نه با عصبانیت بلکه با واکنشی به این افراد بگویم که به من نگویند چه کاری بکنم یا نکنم. و باز هم تاکید می‌کنم که من مخاطبانم را با تمام وجود دوست دارم و نتوانستم هرآنچه را که موجب پریشان خاطری ایشان می‌گردد را تحمل کنم. البته دیگر به هیچ‌گونه حواشی و ازین دست مسائل پاسخ نخواهم داد.»</p>
    </article>
  </body>
</html>