<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425670/broxes-kai-kataigides-fernei-ayrio-h-eperxomenh-kakokairia-biktwria"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T19:00:03+00:00"/>
    <meta property="og:title" content="Βροχές και καταιγίδες φέρνει αύριο η επερχόμενη κακοκαιρία «Βικτώρια»"/>
    <meta property="og:description" content="Βροχές και καταιγίδες προβλέπονται αύριο, Τετάρτη 13 Νοεμβρίου, σε όλη τη χώρα, λόγω της κακοκαιρίας «Βικτώρια»."/>
  </head>
  <body>
    <article>
      <h1>Βροχές και καταιγίδες φέρνει αύριο η επερχόμενη κακοκαιρία «Βικτώρια»</h1>
      <address>
        <time datetime="2019-11-12T19:00:03+00:00">12 Nov 2019, 19:00</time>
      </address>
      <p>
        <b>Βροχές και καταιγίδες προβλέπονται αύριο, Τετάρτη 13 Νοεμβρίου, σε όλη τη χώρα, λόγω της κακοκαιρίας «Βικτώρια».</b>
      </p>
      <p>Τις απογευματινές ώρες της Τετάρτης τα φαινόμενα στο λεκανοπέδιο αναμένεται να είναι κατά τόπους ισχυρά και να υπάρξουν σημαντικά ύψη βροχής, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Το βαρομετρικό χαμηλό που φέρνει την κακοκαιρία «Βικτώρια» πλησιάζει από τα δυτικά, προκαλώντας ήδη στο Ιόνιο θυελλώδεις νοτιάδες, η έντασή των οποίων σήμερα θα φθάσει τοπικά και τα εννέα μποφόρ.</p>
      <p>Από τις μεσημεριανές ώρες της Τρίτης, αρχικά στο Ιόνιο και στη συνέχεια στα υπόλοιπα δυτικά τμήματα, αναμένονται βροχές και καταιγίδες, οι οποίες κατά τη διάρκεια των βραδινών και νυκτερινών ωρών θα κινηθούν ανατολικά και θα επηρεάσουν τα υπόλοιπα ηπειρωτικά τμήματα και τη Δυτική Κρήτη. Τα φαινόμενα θα είναι κατά τόπους ισχυρά, ενώ τοπικές χαλαζοπτώσεις αναμένονται στα νότια τμήματα.</p>
      <p>Την Τετάρτη αναμένονται βροχές και καταιγίδες στο μεγαλύτερο τμήμα της χώρας, από τις πρωινές ώρες, με τα φαινόμενα να είναι ισχυρά κυρίως στα κεντρικά και νότια τμήματα, ενώ τοπικές χαλαζοπτώσεις αναμένονται στα νησιά του Αιγαίου (σε Κυκλάδες και Κρήτη).</p>
      <p>Παράλληλα, οι ατμοσφαιρικές συνθήκες ευνοούν τη μεταφορά σκόνης από τη Βόρεια Αφρική, με αποτέλεσμα τη δημιουργία του φαινομένου της λασποβροχής.</p>
      <p>Σημειώνεται πως σχετική προειδοποίηση για τους ιδιοκτήτες σκαφών, εξέδωσε και το Κεντρικό Λιμεναρχείο Ρόδου.</p>
      <p>Πηγή: ΑΠΕ - ΜΠΕ</p>
    </article>
  </body>
</html>