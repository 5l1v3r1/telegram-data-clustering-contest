<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AD%DA%A9%D9%88%D9%85%D8%AA-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86%D8%8C-%D8%A7%D9%86%D8%B3-%D8%AD%D9%82%D8%A7%D9%86%DB%8C%D8%8C-%D8%A8%D8%B1%D8%A7%D8%AF%D8%B1-%D8%B1%D9%87%D8%A8%D8%B1-%D8%B4%D8%A8%DA%A9%D9%87-%D8%AD%D9%82%D8%A7%D9%86%DB%8C-%D8%B1%D8%A7-%D8%A2%D8%B2%D8%A7%D8%AF-%D9%85%DB%8C%E2%80%8C%DA%A9%D9%86%D8%AF-20191112/%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-12T19:46:55+00:00"/>
    <meta property="og:title" content="حکومت افغانستان، انس حقانی، برادر رهبر شبکه حقانی را آزاد می‌کند"/>
    <meta property="og:description" content="اشرف غنی، رئیس جمهوری افغانستان، سه‌شنبه ۲۱ عقرب/۱۲ نوامبر در یک نشست خبری اعلام کرد که انس حقانی، برادر رهبر شبکه حقانی را همراه با دو عضو دیگر طالبان، آزاد می‌کند. این آزادی به منظور کسب رهائی دو استاد خارجی دانشگاه آمریکائی کابل که در دست گروه طالبان..."/>
  </head>
  <body>
    <article>
      <h1>حکومت افغانستان، انس حقانی، برادر رهبر شبکه حقانی را آزاد می‌کند</h1>
      <address>
        <time datetime="2019-11-12T19:46:55+00:00">12 Nov 2019, 19:46</time>
      </address>
      <p>
        <b>اشرف غنی، رئیس جمهوری افغانستان، سه‌شنبه ۲۱ عقرب/۱۲ نوامبر در یک نشست خبری اعلام کرد که انس حقانی، برادر رهبر شبکه حقانی را همراه با دو عضو دیگر طالبان، آزاد می‌کند. این آزادی به منظور کسب رهائی دو استاد خارجی دانشگاه آمریکائی کابل که در دست گروه طالبان قرار دارند، صورت می‌گیرد.</b>
      </p>
      <p>رییس جمهوری اشرف غنی در نشست خبری خود تاکید کرد که آزادی این افراد مشروط خواهد بود و آنان را در بدل رهایی دو استاد دانشگاه آمریکایی افغانستان و به هدف زمینه‌سازی گفتگوهای صلح، آزاد می‌کند.</p>
      <p> این سه تن، انس حقانی، برادر سراج‌الدین حقانی، رهبر شبکه حقانی، عبدالرشید و حاجی مالیخان قرار است به زودی در ازای رهایی دو استاد دانشگاه آمریکایی هر یک کوین‌کینگ استرالیایی و تیموتی ویکس آمریکایی آزاد شوند.<br/>این دو استاد دانشگاه آمریکایی افغانستان در سال ۲۰۱۶ از نزدیکی این دانشگاه در غرب کابل توسط طالبان ربوده شده بودند.</p>
      <p>این سه عضو وابسته به طالبان در زندان بگرام افغانستان زندانی هستند. پیش از این بارها درخواست گروه طالبان برای رهایی انس حقانی از سوی حکومت افغانستان رد شده بود. حکومت افغانستان بارها تاکید کرده بود که انس حقانی، خط قرمز حکومت است.<br/>رئیس جمهوری غنی در نشست خبری امروز خود تاکید کرد که گرفتن تصمیم آزادی انس حقانی دشوار بود و نیز افزود که این تصمیم در مشورت با شرکای بین‌المللی افغانستان به ویژه آمریکا گرفته شده است.</p>
      <p>در افغانستان خیلی‌ها انس حقانی را «خطرناک‌ترین فرد شبکه حقانی» می‌دانند و نگران‌اند که مبادا برگشت او به صفوف طالبان، سبب تقویت گروه طالبان شود.<br/>اما رئیس جمهور غنی در پیوند به این نگرانی گفت که کارشیوه‌ی رهایی این سه فرد طالبان، مشروط است و به گونه‌ای ترتیب شده که سبب تقویت صفوف دشمن و تقویت حمله‌های آنان نشود.</p>
      <p>انس حقانی و شبکه حقانی متهم به راه‌اندازی مرگبارترین حمله‌های تروریستی در سراسر افغانستان است که در هر یک از این حمله‌ها شماری زیادی از غیرنظامیان کشته و زخمی شدند. پیش از این، بارها شهروندان افغانستان با راه‌اندازی تظاهرات، خواهان اعدام حقانی شده بودند.</p>
      <p>انس حقانی، فرزند جلال‌الدین حقانی، بنیانگذار شبکه حقانی و برادر رهبر کنونی این شبکه، سراج‌الدین حقانی است. رهبر شبکه حقانی همزمان معاون گروه طالبان نیز هست.<br/>انس حقانی در سال ۱۳۹۳ توسط نیروهای امنیت ملی افغانستان بازداشت شد و تاکنون در زندان امنیت ملی قرار داشت.<br/>حکومت افغانستان درحالی خطرناک‌ترین عضو شبکه حقانی و گروه طالبان را آزاد می‌کند که بار دیگر از آغاز گفتگوهای صلح سخن زده می‌شود و کشورهای گوناگون در تلاش ترتیب و میزبانی گفتگوهای صلح هستند.</p>
    </article>
  </body>
</html>