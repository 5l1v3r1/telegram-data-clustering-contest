<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597040/kontra-zintanntesamp-eleo-mpenzema"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T19:43:00+00:00"/>
    <meta property="og:title" content="Κόντρα Ζιντάν-Ντεσάμπ ελέω Μπενζεμά"/>
    <meta property="og:description" content="Η τελευταία φορά που ο Καρίμ Μπενζεμά αγωνίστηκε με την φανέλα της Εθνικής Γαλλίας ήταν στις 8 Οκτωβρίου του 2015 σε ένα παιχνίδι απέναντι στην Αρμενία,..."/>
  </head>
  <body>
    <article>
      <h1>Κόντρα Ζιντάν-Ντεσάμπ ελέω Μπενζεμά</h1>
      <address><time datetime="2019-11-12T19:43:00+00:00">12 Nov 2019, 19:43</time> by <a rel="author">Sigmalive/sports</a></address>
      <p>Η τελευταία φορά που ο Καρίμ Μπενζεμά αγωνίστηκε με την φανέλα της Εθνικής Γαλλίας ήταν στις 8 Οκτωβρίου του 2015 σε ένα παιχνίδι απέναντι στην Αρμενία, όταν είχε σκοράρει μάλιστα και δύο τέρματα. Από τότε, δεν έχει ξαναπεράσει το κατώφλι της Εθνικής ομάδας και φαίνεται πως δεν θα το ξαναπεράσει όσο προπονητής των "Les Bleus" θα είναι ο Ντιντιέ Ντεσάμπ. <br/> <br/>Ο Γάλλος προπονητής αποφάσισε να αποπέμψει τον επιθετικό των Μαδριλένων, λόγω του σκανδάλου που είχε ξεσπάσει με την υπόθεση του Ματιέ Βαλμπουενά, στην οποία ο Μπενζεμά είχε εμπλακεί. Από τότε, ο ποδοσφαιριστής έχει χάσει δύο μεγάλες διοργανώσεις και μάλιστα το Παγκόσμιο Κύπελλο της Ρωσιάς στο οποίο η Γαλλία κατέκτησε και το τρόπαιο.<br/> <br/>Ο 31χρονος δεν έχει κρύψει την επιθυμία του να επιστρέψει στην Εθνική ομάδα της χώρας του, όμως ο Ντεσάμπ δείχνει αδιάλλακτος στην απόφασή του. "Δεν έχω τίποτα εναντίον του, αλλά νομίζω πως η καριέρα του στην Εθνική Γαλλίας έχει τελειώσει. Είμαστε η καλύτερη ομάδα στον κόσμο, δεν μπορώ να ακούω συνεχώς την ίδια ερωτηση".<br/> <br/>Ο Μπενζεμά, τα τελευταία δύο χρόνια και ιδιαίτερα μετά την φυγή του Κριστιάνο Ρονάλντο για την Γιουβέντους κάνει απίστευτα πράγματα. Δείχνει πιο απελευθερωμένος, σκοράρει κατά ριπάς, ενώ περνά στα ρεκόρ σκοραρίσματος σημαίες του κλαμπ όπως τον Πούσκας. Έτσι, όπως είναι φυσιολογικό, έχει ξεκινήσει μεγάλη κουβέντα για το αν θα πρέπει να επιστρέψει κάποια στιγμή, αφού είναι ο πιο ποιοτικός παίκτης στην γραμμή κρούσης.<br/> <br/>Ο προπονητής του στη Ρεάλ Μαδρίτης, Ζινεντίν Ζιντάν, αποφάσισε να βγει και να μιλήσει δημόσια στηρίζοντας ανοιχτά τον ποδοσφαιριστή του. "Δεν καταλαβαίνω. Πάντα ήθελε να είναι μέλος και να αγωνίζεται στην Εθνική ομάδα. Δεν μπορώ να καταλάβω ακριβώς τι συμβαίνει. Για μένα, ο Μπενζεμά είναι ο καλύτερος ποδοσφαιριστής της Γαλλίας. Πιστεύω πως έχει θέση στο ρόστερ".<br/> <br/>Αργότερα, ήρθε η απάντηση του Ντεσάμπ, που έσφαξε με το γάντι τον συμπατριώτη του. "Δεν τον παρεξηγώ. Δεν έχω κανένα πρόβλημα με αυτά που είπε. Είναι ο προπονητής της Ρεάλ και αυτός είναι ο ρόλος του. Αυτός είναι ο λόγος που το είπε".<br/> <br/>Μάλιστα, τον Οκτώβριο είχε κάνει ξανά δηλώσεις σχετικά με την περίπτωση του Μπενζεμά. "Δεν θα ήταν καλό για την ομάδα εάν επέστρεφε".<br/> <br/>Φαίνεται πως μία νέα κόντρα ξεκινά, με τους άλλοτε συμπαίκτες στην Εθνική Γαλλίας που είχαν σηκώσει και το Παγκόσμο Κύπελλο του 1998 να "βγάζουν τα μαχαίρια" για χάρη του Καρίμ Μπενζεμά.<br/> <br/>Aπό: sport24.gr</p>
    </article>
  </body>
</html>