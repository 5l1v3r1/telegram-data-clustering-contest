<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Boiko-Borisov-Nyama-da-se-promenyat-danucite-913287"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T19:43:00+00:00"/>
    <meta property="og:title" content="Бойко Борисов: Няма да се променят данъците!"/>
    <meta property="og:description" content="Няма да има промяна в данъчната политика, заяви премиерът Бойко Борисов заяви по време на церемоният..."/>
  </head>
  <body>
    <article>
      <h1>Бойко Борисов: Няма да се променят данъците!</h1>
      <address>
        <time datetime="2019-11-12T19:43:00+00:00">12 Nov 2019, 19:43</time>
      </address>
      <p>Няма да има промяна в данъчната политика, заяви премиерът <a href="https://www.plovdiv24.bg/novini/persons/260.html">Бойко Борисов</a> заяви по време на церемонията по връчването на наградите на КРИБ и на списание "Икономика“ – "Мистър и Мисис Икономика“ за 2019 г.</p>
      <p>Данъците си остават тези, мощно инвестираме в образование, здраве, спорт, култура, археология, каза премиерът. Той изтъкна, че правителството внимателно и пестеливо харчи в условията на голямата задлъжнялост в световен мащаб на държавния и частния бизнес, като напомни, че тази задлъжнялост е огромен риск, особено за малките държави.</p>
      <p>Борисов благодари на деловите среди, че с уменията си, волята и с предприемчивостта дават възможност икономиката да продължава да расте, и отчете, че България има ръст близо 4 на сто на износа, предаде БТА.</p>
      <p>"Инвестираме милиарди и пак сме в излишък. Последните 10 години вървим все нагоре. Искам да благодаря на вас, че икономиката расте, обърна се към бизнеса <a href="https://www.plovdiv24.bg/novini/persons/260.html">Бойко Борисов</a>.</p>
      <p>Той увери, че въпреки голямата задлъжнялост в световен мащаб, страната ни се стреми да харчи "внимателно и пестеливо“, но същевременно инвестира в основните си приоритети.</p>
      <p>Борисов реши да се пошегува с факта, че дълго време хубавият път е стигал единствено до Правец, родното място на Тодор Живков: "Аз за Банкя го оставих последен“.</p>
      <p>"Вие давате възможност на икономиката да расте“, благодари той на бизнеса за приноса.</p>
      <p>"Днес вашите фирми, българските работници сигурно още работят, в неделя работеха, и то истински здрави, жизнени хора“, отбеляза Борисов, който бе на инспекция на магистрала "Хемус“ през почивния ден.</p>
      <p>Той не скри задоволството си, че строежът напредва. "От Търговище чак Шумен се вижда вече по магистралата. И на мен ми е кеф“, каза премиерът. И обеща на предприемачите от името на правителството: "Това мога да ви гарантирам – образованието, дуалното обучение, инфраструктурата“. После отново вкара чувството си за хумор, като си взе довиждане с бизнеса, но остави да го заместват на церемонията "моя мистър и мисис – Мариана и Влади“, визирайки министрите си на тържеството.</p>
    </article>
  </body>
</html>