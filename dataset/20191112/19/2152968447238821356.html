<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/12/nzok-shte-plashta-bolnichnata-pomosht-v-bolnicite.429419"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T19:02:00+00:00"/>
    <meta property="og:title" content="НЗОК ще плаща болничната помощ в болниците"/>
    <meta property="og:description" content="Кирил Ананиев показа бюджета за здравето ни | Dnes.bg"/>
  </head>
  <body>
    <article>
      <h1>НЗОК ще плаща болничната помощ в болниците</h1>
      <h2>Кирил Ананиев показа бюджета за здравето ни</h2>
      <address><time datetime="2019-11-12T19:02:00+00:00">12 Nov 2019, 19:02</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Цялата извършена дейност за болнична помощ ще бъде разплатена още тази година, заяви министърът на здравеопазването Кирил Ананиев при приемането на бюджета на Националната здравноосигурителна каса за догодина. Министър Ананиев подчерта, че ако остане ресурс предсрочно, още в края на декември, ще бъде платена част от декемврийската дейност на болниците.</p>
      <p>Министър Ананиев отговори на критиките на БСП и ДПС, които не подкрепиха бюджета за здраве с аргумента, че липсват реформи в него.</p>
      <p>"Много се злоупотребява с това, че в този бюджет не виждаме реформите, които всички ние очакваме. Няма как да ги видим и недейте да политизирате този въпрос. Вие знаете, че дори да сме готови като правителство с проектите на нормативни актове, ние ще ги гледаме заедно с вас в парламента поне шест - седем месеца. След това трябва да създадем съответната организация, да подготвим системата, за да може да работи най-рано от 2021. Недейте злоупотребява, няма ги реформите - няма как да ги има и вие го разбирате много добре това", обърна се Ананиев към опозицията.</p>
      <p>Министър Ананиев подчерта, че в този бюджет на НЗОК са заложени практически мерки, които ще създадат условия този процес по реформиране на модела да се ускори. По думите му така през 2020 г. трябва да се създаде цялата организация, за да влезе промяната в здравноосигурителния модел от 1 януари 2021 г.</p>
      <p>По време на дебата от ГЕРБ определиха бюджета на касата като "предвидим и устойчив". Лъчезар Иванов от управляващото мнозинство коментира, че разходите за здравеопазване у нас и по света нарастват значително във връзка с постиженията на медицината. "Българските граждани получават всички постижения в областта на медицината, като се започне от образната диагностика и персонализираната медицина. Нашите сънародници имат по-добър достъп до медицински услуги от много европейски страни", смята той.</p>
      <p>Иванов отбеляза, че разходите за здравеопазване у нас като размер от БВП са 4,5 на сто. Той посочи, че са увеличени парите за първична медицинска помощ - с 19 млн. лв., специализираната извънболнична медицинска помощ с 14 млн. лв. медикодиагностичната дейност с 4,3 млн. лв., денталните дейности - с 12,8 млн. лв., болничната медицинска помощ с 233,8 млн. лв.</p>
      <p>Нигяр Джафер от ДПС разкритикува предложения законопроект като посочи, че с него "отново се натъкваме на едно дежа вю - нов бюджет със стари затлачени проблеми". Тя каза, че това е "бюджет на купеното време на спокойствие" от страна управляващите.</p>
      <p>Джафер отбеляза, че за поредна година НЗОК изнемогва от задълженията, които й възлагат народните представители всяка година.</p>
      <p>"Миналата година там беше прехвърлен Фондът за лечение на деца в чужбина, тази година ще възложим да се заплащат медицинските пособия за хората с увреждания - все задължения, които всъщност трябва да бъдат покрити със сумата, която ще увеличи бюджетът на НЗОК", коментира тя.</p>
      <p>Джафер настоя, че на първо място трябва да се преосмисли профилактичният пакет, който трябва да стане ефективен, скринингов, да се преосмисли ролята на така наречените регулаторни стандарти или това са така наречените направления за специалисти, както и да се задели достатъчен ресурс за долекуване.<br/>"Продължаваме да твърдим, че има място за по-смели реформи, ние ще ги подкрепим. Тези реформи, обаче не са в този бюджет", категорична бе Джафер.</p>
      <p>Георги Михайлов от "БСП за България" отбеляза, че преди две години, в началото на своя мандат, министърът е обявил, че системата ни е болна и се нуждае от сериозно реформиране и нов начин на работа. "Две години по-късно, получаваме повече от същото. Това в никой случай не може да удовлетворява БСП", констатира Михайлов.<br/>Той коментира, че въпросните 4,5 на сто, които страната ни отделя за здравеопазване, са в пъти по-ниски на фона на БВП като абсолютна цифра и на фона на БВП на глава от населението в сравнение със страните от ЕС.</p>
      <p>Михайлов предупреди, че рязкото намаляване на средствата за лечение на български граждани в чужбина с повече от 50 на сто ще доведе до изключително сериозно напрежение. "Аз съм изключително изненадан, че минаха три години и основните идеи, с които се явихте на изборите нито една от тях не е изпълнена", коментира Михайлов и визира електронното здравеопазване, тръжните процедури, заплащането на медицински изделия, електронната здравна карта.</p>
      <p>"Поглеждайки към този бюджет в областта на здравеопазването ние оставаме не неудовлетворени, а натъжени от това, че нацията не получава решение на един от най-сериозните си проблеми", коментира Михайлов, цитиран от БТА.</p>
      <p>Калин Поповски от "Обединени патриоти" посочи, че сборният дълг на болниците е над 500 млн. лв., неразплатените надлимитни задължения на болниците са за над 150 млн. лв. Той настоя да се помисли с този общ бюджет какво може да бъде направено, така че да се изправят някои от недъзите на здравната система.</p>
    </article>
  </body>
</html>