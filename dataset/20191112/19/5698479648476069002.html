<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/france-to-take-back-11-suspected-jihadists-from-turkey"/>
    <meta property="og:site_name" content="euronews"/>
    <meta property="article:published_time" content="2019-11-12T19:21:02+00:00"/>
    <meta property="og:title" content="فرانسه ۱۱ شهروند زندانی مظنون به افراطی‌گری را از ترکیه پس می‌گیرد"/>
    <meta property="og:description" content="بر اساس آنچه مقامات ترکیه روز سه شنبه اعلام کردند سه نیروی خارجی گروه های جهادی از جمله یک آمریکایی تاکنون از این کشور اخراج شده اند و بیست و سه تن دیگر از جمله شماری از اتباع آلمانی و فرانسوی نیز طی روزهای آینده به کشورشان بازگردانده می شوند."/>
  </head>
  <body>
    <article>
      <h1>فرانسه ۱۱ شهروند زندانی مظنون به افراطی‌گری را از ترکیه پس می‌گیرد</h1>
      <address><time datetime="2019-11-12T19:21:02+00:00">12 Nov 2019, 19:21</time> by <a rel="author">یورونیوز فارسی </a></address>
      <p>یک روز پس از اجرایی شدن تصمیم آنکارا برای پس فرستادن اعضای خارجی و بویژه اروپایی گروه موسوم به خلافت اسلامی، داعش به کشورهایشان، وزیر کشور فرانسه از پذیرش یازده جهادی فرانسوی که در ترکیه زندانی بودند، خبر داده است.</p>
      <p>رویترز با انتشار گزارشی در این خصوص نوشت که کریستف کاستانر، وزیر کشور فرانسه روز سه شنبه طی سخنانی اعلام کرده است که کشورش یازده نیروهای جهادی رانده شده از ترکیه را می پذیرد.</p>
      <p>این خبر در حالی منتشر می شود که مقامات فرانسوی همچون مسئولان بلند پایه چند کشور دیگر اروپایی پیش از این اعلام کرده بودند که حاضر به پذیرش اتباع پیوسته به داعش خود نیستند و این افراد باید در همان محلی که دستگیر شده اند، محاکمه شوند.</p>
      <p>از سوی دیگر تهاجم نظامی ترکیه به شمال سوریه خشم واشنگتن و دیگر متحدان اروپایی آنکارا در سازمان پیمان آتلانتیک شمالی، ناتو را برانگیخته و نگرانی در خصوص ظهور مجدد داعش در منطقه را افزایش داده است.</p>
      <p>کشورهای اروپایی به خصوص نگران بازگشت ستیزه جویان خارجی داعش به اروپا هستند و برهم خوردن شرایط امنیتی در شمال سوریه در پی حمله نظامی ترکیه به این منطقه را عاملی برای افزایش نگرانی های خود می دانند.</p>
      <p>فرانسه که حدود پانصد تن از اتباعش در بازداشتگاه ها و اردوگاه های اسرای داعش در شمال سوریه زندانی هستند پیش از این اعلام کرده بود به افراد بزرگسال این گروه اجازه بازگشت به کشور را نمی دهد. پاریس همچنین خواهان توافقی با عراق برای پذیرش و محاکمه این دسته از شهروندان فرانسوی است که پیشتر به صفوف داعش پیوسته و اکنون در شمال سوریه اسیر هستند.</p>
      <p>گفتنی است که از میان پانصد فرانسوی پیوسته به داعش که در اردوگاه های شمال سوریه اسیرهستند حدود شصت نفر را پیکارجویان تشکیل می دهند و مابقی از نزدیکان و وابستگان آنها به شمار می روند.</p>
      <p>اتباع فرانسوی مظنون به عضویت در گروه های جهادی و رانده شده از ترکیه در حالی قرار است به فرانسه بازگردند که پیشتر نیز به موجب توافق سال ۲۰۱۴ پاریس با آنکارا شهروندان فرانسوی بازداشت شده در ترکیه در پی هماهنگی های انجام شده میان دو کشور به فرانسه بازگردانده شده بودند.</p>
      <p>به گزارش رویترز کریسفت کاستانر، وزیر کشور فرانسه طی سخنان روز سه شنبه خود در پارلمان این کشور تصریح کرده است که یازده فرانسوی جهادی در چارچوب همین توافق به کشور بازگردانده می شوند.</p>
      <p>وزیر کشور فرانسه با امتناع از ارائه جزئیات بیشتر در خصوص هویت افراد یاد شده تنها به این نکته اکتفا کرد که سابقه این افراد توسط دستگاه های مربوطه شناسایی شده و قرار است به محض ورود تحویل مقامات قضایی شوند.</p>
      <p>آقای کاستانر در ادمه تاکید کرده است که در چارچوب توافق پیشین با آنکارا از سال ۲۰۱۴ تاکنون حدود ۲۵۰ تبعه بازداشت شده فرانسوی به کشور بازگردانده شده اند.</p>
      <p>ترکیه جدا از زندانی کردن صدها نفر در خاک خود به جرم عضویت در گروه داعش حدود سیصد نیروهای جهادی را در شمال شرق سوریه دستگیر و بازداشت کرده است. آنکارا کشورهای اروپایی را به طفره رفتن از پذیرش اتباع به داعش پیوسته خود متهم می کند.</p>
      <p>آنکارا هفته گذشته اعلام کرده بود که از روز دوشنبه، یازدهم نوامبر اعضای خارجی گروه موسوم به خلافت اسلامی، داعش از جمله اتباع اروپایی این گروه را که در ترکیه زندانی هستند به کشورهایشان باز می گرداند.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/08/ankara-will-return-from-monday-the-foreign-members-of-the-is-in-their-countries">ترکیه خطاب به اروپا: اعضای سابق داعش از روز دوشنبه به کشورهایشان بازگردانده می شوند</a>
        </li>
        <li>
          <a href="https://farsi.euronews.com/2019/11/11/turkey-starts-repatriation-of-captured-islamic-state-militant">بازگرداندن اعضای داعش؛ دو جنگجوی آمریکایی و آلمانی از ترکیه اخراج شدند</a>
        </li>
        <li>
          <a href="https://farsi.euronews.com/2019/10/31/foreign-fighters-in-syria-is-an-important-challenge-for-eu-commission">کمیسیون اروپا: مساله جنگجویان خارجی داعش چالش مهم اتحادیه اروپا است</a>
        </li>
      </ul>
      <h3>سرگردانی یک تبعه اخراجی آمریکایی در مرز ترکیه با یونان</h3>
      <p>آنکارا در راستای اجرایی کردن این وعده تاکنون چند عضو خارجی داعش را اخراج کرده است. یکی از این افراد یک شهروند آمریکایی است که آنکارا روز دوشنبه بدون فاش کردن هویتش از اخراج وی خبر داد.</p>
      <p>این فرد که مقصد سفرش پس از اخراج از ترکیه اعلام نشده بر اساس آخرین گزارش ها در مرز میان ترکیه و یونان گرفتار شده است. رسانه های ترکیه اندکی بعد فاش کردند که این فرد آمریکایی تبار پس از اخراج به سوی یک ایستگاه مرزی در نزدیکی خاک یونان واقع در استان «ادرنه» هدایت شده است.</p>
      <p>رجب طیب اردوغان، رئیس جمهوری ترکیه روز سه شنبه در واکنش به این ماجرا تصریح کرد که سرنوشت نیروی جهادی آمریکایی مشکل کشورش نیست. این در حالیست که یک مقام دولت ترکیه در گفتگو با خبرگزاری فرانسه اعلام کرد که فرد یاد شده از بازگشت به آمریکا سرباز زده و خواهان عزیمت به یونان شده بود.</p>
      <p>فرد آمریکایی اخراج شده گویا پس از ممانعت ماموران مرزی یونان از ورود وی به کشورشان در همان نقطه مرزی سرگردان شده است. رئیس جمهوری ترکیه تاکید کرده است که سرنوشت این فرد آمریکایی برای کشورش کوچکترین اهمیتی ندارد و اینکه به او اجاره ورود به یونان را نداده اند مشکل کشورش نیست.</p>
      <p>آقای اردوغان در ادامه تصریح کرده است که ترکیه به روند بازدگرداندن اعضای خارجی داعش به کشورشان ادامه می دهد. بر اساس آنچه مقامات ترکیه روز سه شنبه اعلام کردند سه نیروی خارجی گروه های جهادی از جمله یک آمریکایی تاکنون از این کشور اخراج شده اند و بیست و سه تن دیگر از جمله شماری از اتباع آلمانی و فرانسوی نیز طی روزهای آینده به کشورشان بازگردانده می شوند.</p>
    </article>
  </body>
</html>