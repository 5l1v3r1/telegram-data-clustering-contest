<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/drapsoffer-hanes-i-sosiale-medier/71812005"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T19:10:28+00:00"/>
    <meta property="og:title" content="Drapsoffer hånes i sosiale medier"/>
    <meta property="og:description" content="Anonyme personer uttrykker glede over at 15-åringen i Malmö ble skutt og drept. Nå ber familien politiet ta affære."/>
  </head>
  <body>
    <article>
      <h1>Drapsoffer hånes i sosiale medier</h1>
      <h2>Anonyme personer uttrykker glede over at 15-åringen i Malmö ble skutt og drept. Nå ber familien politiet ta affære.</h2>
      <address><time datetime="2019-11-12T19:10:28+00:00">12 Nov 2019, 19:10</time> by <a rel="author">Audun Hageskal</a></address>
      <p>MALMÖ / OSLO (Dagbladet): Mens hundrevis av lys er tent utenfor pizzarestauranten i Malmö, hvor <a href="https://www.dagbladet.no/nyheter/jaffar-15-ble-skutt-og-drept-i-malm/71804618">15 år gamle Jaffar ble skutt og drept lørdag</a>, hånes tenåringen i sosiale medier. Det skriver <a href="https://www.expressen.se/kvallsposten/krim/mordade-jaffar-15-hanas-i-sociala-medier/">Expressen</a> tirsdag kveld.</p>
      <p>Bare dager etter at gutten døde, sirkulerer det ifølge avisa flere profiler på sosiale medier hvor det uttrykkes glede over drapet på 15-åringen. Personene som står bak profilene, som først og fremst befinner seg på Snapchat, forsøker også å få kontakt med vennene hans.</p>
      <p>Pårørende har nå kontaktet politiet og bedt dem ta hånd om situasjonen.</p>
      <h3>- Uttrykker hat</h3>
      <p>- Smerten blir bare større og større. Et barn har dødd, og likevel uttrykker de hat mot ham i stedet for å være lei seg for det som har skjedd, sier avdødes kusine.</p>
      <p>
        <b>Politiet teori er at kamp om marihuanautsalget i Malmö kan ha vært motiv for drapet på Jaffar lørdag kveld. En jevngammel kompis av ham ligger fortsatt på sykehus med livstruende skader etter skytingen.</b>
      </p>
      <p>Ingen er foreløpig pågrepet.</p>
      <h3>Bestevennen sørger</h3>
      <p>Området rundt Möllevångstorget er kjent for sitt tidvis åpne rusmarked. Politiet mener også at ei bilbombe som gikk av en drøy kilometer unna drapsåstedet kort tid før lørdag kveld, kan ha vært en avledningsmanøver i forkant av drapet.</p>
      <p>Tirsdag morgen møtte Dagbladet en av 15-åringens nærmeste venner ved åstedet. Der lå det fremdeles glasskår etter ruta som ble knust da de dødelige skuddene ble avfyrt.</p>
      <p>- Han var en av mine beste venner. Han var en veldig snill gutt og hadde ikke store problemer. Problemene hans var bare med venner eller familie. Vanlige problemer, sa kompisen, som ikke vil ha navn og bilde i avisa, blant annet fordi han frykter reaksjoner fra de kriminelle miljøene i Malmö.</p>
      <h3>Dyster statistikk</h3>
      <p>Lørdagens skyteepisode var lørdag den foreløpig siste i en lang rekke preget av grov gjengdominert kriminalitet i Sveriges tredje største by. Malmö-beboere sier de føler seg utrygge, noen ønsker å flytte.</p>
      <p>
        <b>Mandag kveld smalt det igjen. En gutt på 16 år ble funnet skadd etter hendelsen, men er ikke livstruende.</b>
      </p>
      <p>Tirsdag morgen orienterte politiet om utvikling i saken. Da var en 18-åring og en 17-åring var pågrepet etter hendelsen.</p>
    </article>
  </body>
</html>