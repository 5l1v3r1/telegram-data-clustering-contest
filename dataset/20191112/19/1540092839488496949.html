<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/197143/moria-miden-eis-to-pilikon-gia-prespes-tis-nd-milaei-o-kaklamanis"/>
    <meta property="og:site_name" content="CNN.gr"/>
    <meta property="article:published_time" content="2019-11-12T19:30:38+00:00"/>
    <meta property="og:title" content="Μόρια: Μηδέν εις το πηλίκον – Για «Πρέσπες» της ΝΔ μιλάει ο Κακλαμάνης"/>
    <meta property="og:description" content="Αμείωτες οι αφίξεις προσφύγων"/>
  </head>
  <body>
    <article>
      <h1>Μόρια: Μηδέν εις το πηλίκον – Για «Πρέσπες» της ΝΔ μιλάει ο Κακλαμάνης</h1>
      <h2>Παρά τις συνεχείς μεταφορές προσφύγων στην ενδοχώρα, η αποσυμφόρηση των νησιών του Βορείου Αιγαίου φαίνεται να παραμένει άπιαστος στόχος.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Αλμπάνης Γιάννης, CNN Greece 21:30 , 12 November 2019</p>
      <p>Τις τελευταίες ώρες κατέπλευσαν στο λιμάνι του Πειραιά το οχηματαγωγό Διαγόρας και το επιβατηγό Blue Star Πάρος μεταφέροντας συνολικά 387 πρόσφυγες από τη Μυτιλήνη και Κω. Ωστόσο, τα νούμερα στα νησιά είναι αποκαρδιωτικά αφού συνεχίζονται οι αφίξεις <a href="https://www.cnn.gr/eidhseis/tag/33/prosfyges"><b>προσφύγων</b> </a>και<a href="https://www.cnn.gr/eidhseis/tag/347/metanastes"> <b>μεταναστών</b></a>.</p>
      <h3>Πάνω από 35.000</h3>
      <p>Σύμφωνα με το Εθνικό Συντονιστικό Κέντρο Ελέγχου Συνόρων, στα νησιά του Βορείου Αιγαίου βρίσκονται <b>35.696 άτομα </b>την ώρα που η χωρητικότητα των δομών είναι για 8.888. Δηλαδή ο αριθμός των <b>αιτούντων άσυλο</b> παραμένει στο ιστορικό υψηλά των 35.000. Αναλυτικά, η κατάσταση στις βασικές δομές έχει ως εξής:</p>
      <ul>
        <li><a href="https://www.cnn.gr/eidhseis/tag/5439/moria"><b>Μόρια</b></a>: 14.919 διαμένοντες με χωρητικότητα 3.000.</li>
        <li><b>ΚΥΤ Χίου</b>: 4.776 διαμένοντες με χωρητικότητα 1.014.</li>
        <li><b>ΚΥΤ Σάμου</b>: 6.232 διαμένοντες με χωρητικότητα 644.</li>
        <li><b>ΚΥΤ Λέρου</b>: 2.210 με χωρητικότητα 860.</li>
        <li><b>ΚΥΤ Κω:</b> 3.353 διαμένοντες με χωρητικότητα 816.</li>
      </ul>
      <p>Το προηγούμενο διάστημα η κυβέρνηση περίμενε ότι η επιδείνωση του καιρού θα μείωνε τις αφίξεις. Ο καιρός όμως παραμένει καλός.</p>
      <h3>«Πρέσπες» της ΝΔ</h3>
      <p>Η δυσαρέσκεια στις τάξεις των βουλευτών της Νέας Δημοκρατίας για το προσφυγικό εκδηλώθηκε σήμερα ανοιχτά και μάλιστα με θεαματικό τρόπο. Μιλώντας σήμερα στους Τάκη Χατζή και Λίδα Μπόλα στον Alpha, ο <a href="https://www.cnn.gr/eidhseis/tag/17103/nikhtas-kaklamanhs"><b>Νικήτας Κακλαμάνης</b> </a>είπε ότι το<a href="https://www.cnn.gr/eidhseis/tag/496/prosfgiko"><b> προσφυγικό</b> </a>μπορεί να εξελιχθεί στις «Πρέσπες» της ΝΔ. Συγκεκριμένα, ο βουλευτής της ΝΔ ανέφερε: «Αν συνεχιστεί αυτή η κατάσταση κινδυνεύουμε σαν κυβέρνηση να υποστούμε πολιτικό κόστος μεγαλύτερο από αυτό που υπέστη ο ΣΥΡΙΖΑ με τις «<b>Πρέσπες</b>». Το μεταναστευτικό/προσφυγικό θα γίνουν οι «Πρέσπες» της <b>ΝΔ</b>.»</p>
      <p>Η νεοδημοκρατική δυσαρέσκειας εκφράστηκε με πολύ προσεκτικό τρόπο και από τον <b>Τάκη Θεοδωρικάκο</b> στην άτυπη συνεδρίαση της ΚΟ της ΝΔ το περασμένο Σάββατο. Ο υπουργός Εσωτερικών είπε ότι δεν μπορεί να αντιμετωπίσει τις διαμαρτυρίες των δημάρχων, καθώς δεν έχει ολοκληρωμένη ενημέρωση από το υπουργείο <b>Προστασίας του Πολίτη</b> για το πού ακριβώς θα μεταφερθούν οι πρόσφυγες.</p>
      <h3>Η τοποθέτηση Κουμουτσάκου</h3>
      <p>Από την πλευρά του, ο καθ’ ύλην αρμόδιος <a href="https://www.cnn.gr/eidhseis/tag/3706/giorgos-koymoytsakos"><b>Γιώργος Κουμουτσάκος</b></a> επιχείρησε να ρίξει τους τόνους. Μιλώντας σε εκδήλωση στο Ίδρυμα Νιάρχος, ο αναπληρωτής υπουργός Μεταναστευτικής Πολιτικής ανέφερε ότι «το μεταναστευτικό δεν είναι εύκολο θέμα στον εσωτερικό πολιτικό διάλογο, είναι πολύπλοκο, σύνθετο και δύσκολο. Γι’ αυτόν τον λόγο δεν επιτρέπει υπεραπλουστεύσεις και κάθε είδους λαϊκισμό».</p>
      <p>Αναφερόμενος εμμέσως στα προβλήματα που αντιμετωπίζει η κυβέρνησης με τις τοπικές κοινωνίες, είπε ότι: «Πρέπει να εργαστούμε συστηματικά ώστε να ξεκαθαρίσουν τα πράγματα στην κοινωνία. Διότι όσο παραμένουν ασαφή, τόσο οι κοινωνίες θα γίνονται εύκολα θύματα ή της σκληρά εθνικιστικής ρητορείας ή της υπερβολικά «δικαιωματιστικής».</p>
      <h3>Πυρά του ΣΥΡΙΖΑ</h3>
      <p>Ο ΣΥΡΙΖΑ αυξάνει την πίεση στην κυβέρνηση, συνδέοντας το προσφυγικό με τις αστυνομικές επιχειρήσεις στην ΑΣΟΕΕ. Ο <a href="https://www.cnn.gr/eidhseis/tag/15078/alexhs-xaritshs"><b>Αλέξης Χαρίτσης</b> </a>δήλωσε ότι: «Η προσπάθειά της να εκτρέψει τη δημόσια συζήτηση από την πρωτοφανή ανεπάρκειά της στο προσφυγικό, με ενέργειες βίας και καταστολής, είναι ανεύθυνη και επικίνδυνη.»</p>
      <p>Πάντως, σε συνέντευξή του στον ρ/σ Focus ο <b>Πάνος Σκουρλέτης</b> επανέλαβε τη στήριξη του ΣΥΡΙΖΑ στη μεταφορά προσφύγων στην ενδοχώρα. «Εάν γίνει μία κατανομή του προσφυγικού φορτίου ισόρροπη, σε όλη την Ελλάδα, κανείς μα κανείς δεν θα έχει πρόβλημα. Και σ’ αυτό ο καθένας πρέπει να αναλάβει τις ευθύνες του και πρώτα απ’ όλα οι τοπικές αρχές και οι τοπικές κοινωνίες», υπογράμμισε ο γραμματέας του ΣΥΡΙΖΑ.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197162/sto-mexiko-o-morales-h-maxi-synexizetai">Στο Μεξικό ο Μοράλες: «Η μάχη συνεχίζεται»</a>
        </li>
        <li>
          <a href="https://www.cnn.gr/news/ellada/story/197159/thessaloniki-poines-mamoyth-gia-ypothesi-diakinisis-kai-paranomis-kratisis-metanaston">Θεσσαλονίκη: Ποινές «μαμούθ» για υπόθεση διακίνησης και παράνομης κράτησης μεταναστών</a>
        </li>
        <li>
          <a href="https://www.cnn.gr/oikonomia/story/197046/texnologia-600-ekat-eyro-gia-tin-epitirisi-ton-synoron-tis-ee-ta-provlimata-kai-i-ellada">Τεχνολογία 600 εκατ. ευρώ για την επιτήρηση των συνόρων της ΕΕ – Τα προβλήματα και η Ελλάδα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/33/prosfyges">ΠΡΟΣΦΥΓΕΣ</a>
        </li>
        <li>
          <a href="https://www.cnn.gr/eidhseis/tag/347/metanastes">ΜΕΤΑΝΑΣΤΕΣ</a>
        </li>
        <li>
          <a href="https://www.cnn.gr/eidhseis/tag/81402/rsa">RSA</a>
        </li>
        <li>
          <a href="https://www.cnn.gr/eidhseis/tag/41824/mixalhs-xrysoxoidhs">ΜΙΧΑΛΗΣ ΧΡΥΣΟΧΟΙΔΗΣ</a>
        </li>
        <li>
          <a href="https://www.cnn.gr/eidhseis/tag/7708/asylo">ΑΣΥΛΟ</a>
        </li>
        <li>
          <a href="https://www.cnn.gr/eidhseis/tag/5439/moria">ΜΟΡΙΑ</a>
        </li>
        <li>
          <a href="https://www.cnn.gr/eidhseis/tag/17103/nikhtas-kaklamanhs">ΝΙΚΗΤΑΣ ΚΑΚΛΑΜΑΝΗΣ</a>
        </li>
        <li>
          <a href="https://www.cnn.gr/eidhseis/tag/3706/giorgos-koymoytsakos">ΓΙΩΡΓΟΣ ΚΟΥΜΟΥΤΣΑΚΟΣ</a>
        </li>
        <li>
          <a href="https://www.cnn.gr/eidhseis/tag/15078/alexhs-xaritshs">ΑΛΕΞΗΣ ΧΑΡΙΤΣΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197177/snapshot/2754706.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197183/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197203/snapshot/75356843_419804275359820_878487697281253376_n-1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197196/snapshot/423593.jpg"/>
      </figure>
    </article>
  </body>
</html>