<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kokainpakker-skyller-inn-over-franske-strender/71808625"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T19:54:51+00:00"/>
    <meta property="og:title" content="Kokainpakker skyller inn over franske strender"/>
    <meta property="og:description" content="Over 700 kilo er funnet langs kysten de siste ukene. Politiet vet ikke hvor den kommer fra."/>
  </head>
  <body>
    <article>
      <h1>Kokainpakker skyller inn over franske strender</h1>
      <h2>Over 700 kilo er funnet langs kysten de siste ukene. Politiet vet ikke hvor den kommer fra.</h2>
      <address><time datetime="2019-11-12T19:54:51+00:00">12 Nov 2019, 19:54</time> by <a rel="author">Madeleine Hatlo</a></address>
      <p>Pakker med tilnærmet rein kokain har skylt inn over strender langs den franske atlanterhavskysten de siste ukene.</p>
      <p>
        <b>Inntil søndag var det til sammen funnet 763 kilo langs en strekning på 500 kilometer. Flere strender har blitt stengt for befolkninga, og folk advares på det sterkeste mot å ta på pakkene.</b>
      </p>
      <p>Analyser av stoffet har nemlig vist en renhetsgrad på 83 prosent, og utgjør derfor en betydelig helserisiko, skriver <a href="https://france3-regions.francetvinfo.fr/nouvelle-aquitaine/paquets-cocaine-decouverts-plages-du-littoral-aquitain-1747647.html">France Info</a>.</p>
      <figure>
        <img src="https://dbstatic.no/71810172.jpg?imageId=71810172&amp;x=0&amp;y=18.087318087318&amp;cropw=100&amp;croph=60.49896049896&amp;width=321&amp;height=292"/>
        <figcaption><b>PAKKE:</b> Denne mistenkelige pakka ble funnet på stranda Plage du Gressier mandag. Foto: AFP / NTB Scanpix Vis mer</figcaption>
      </figure>
      <p>- Det er et veldig rent produkt og må ikke inntas, fordi det er en veldig stor risiko for overdose, sier statsadvokat i Rennes, Philippe Astruc.</p>
      <h3>Vet ikke hvor det kommer fra</h3>
      <p>Ifølge <a href="https://www.theguardian.com/world/2019/nov/11/france-puzzled-over-very-pure-cocaine-washing-up-on-atlantic-coast">The Guardian</a> dukker pakkene fortsatt opp daglig, men hvor de kommer fra er foreløpig et mysterium. Statsadvokaten har sagt at de høyst sannsynlig stammer fra Sør-Amerika.</p>
      <p>Politiet undersøker hvorvidt det kan være snakk om et smuglerskip som har truffet på problemer til havs, og sluppet løs lasten.</p>
      <p>
        <b>«Gateverdien» på kokainen som til nå er funnet, er anslått til 60 millioner euro, eller godt over 600 millioner kroner etter dagens kurs.</b>
      </p>
      <p>- Alle funn må umiddelbart rapporteres til politiet uten berøring, heter det i et uttalelse fra statsadvokatens kontor, ifølge <a href="https://www.bbc.com/news/world-europe-50373657">BBC</a>.</p>
      <h3>17-åring tatt</h3>
      <p>Ikke alle har holdt fingrene av fatet etter at advarselen kom ut. Mandag kveld ble en 17 år gammel gutt tatt med fem pakker med til sammen fem kilo kokain i byen Lacanau, melder <a href="https://www.sudouest.fr/2019/11/11/cocaine-sur-les-plages-de-gironde-un-homme-interpelle-avec-cinq-ballots-6811602-2780.php">Sud Oest</a>.</p>
      <p>
        <b>Han sitter varetektsfengslet, og risikerer opptil ti år i fengsel for besittelse og transport av narkotika.</b>
      </p>
      <p>Noen av pakkene som ble funnet fredag hadde påskrevet ordene «Diamante» eller «Brilliante». Tilsvarende påskrift ble funnet på kokainpakker som fløt i land i Florida etter orkanen Durian i september.</p>
      <p>Politiet har derfor kontaktet myndighetene i Florida for bistand i etterforskninga.</p>
    </article>
  </body>
</html>