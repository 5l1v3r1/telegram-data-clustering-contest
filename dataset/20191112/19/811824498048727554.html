<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/bojoval-tvrdo-no-neuspel-drahy-iphone-11-pro-max-neporazil-novinku-od-xiaomi/"/>
    <meta property="og:site_name" content="Android Portal"/>
    <meta property="article:published_time" content="2019-11-12T19:16:59+00:00"/>
    <meta property="og:title" content="Bojoval tvrdo, no neuspel: Drahý iPhone 11 Pro Max neporazil novinku od Xiaomi"/>
    <meta property="og:description" content="Takmer dva mesiace po predstavení iPhone 11 Pro Max experti z DxOMark konečne publikovali výsledky z rozsiahleho testovania foto a video výbavy novinky od Apple."/>
  </head>
  <body>
    <article>
      <h1>Bojoval tvrdo, no neuspel: Drahý iPhone 11 Pro Max neporazil novinku od Xiaomi</h1>
      <address><time datetime="2019-11-12T19:16:59+00:00">12 Nov 2019, 19:16</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Takmer dva mesiace po predstavení <a href="https://www.techbyte.sk/2019/09/iphone-11-pro-max-znicil-konkurenciu-prekonal-note-10-mate-30-pro/">iPhone 11 Pro Max</a> experti z <a href="https://www.techbyte.sk/tag/dxomark/">DxOMark</a> konečne <a href="https://www.dxomark.com/apple-iphone-11-pro-max-camera-review/">publikovali</a> výsledky z rozsiahleho testovania foto a video výbavy novinky od Apple. Zariadenie sa neprekvapivo objavilo vo vrchných priečkach. Na úplný vrchol sa však so 117 bodmi neprebojovalo.</b>
      </p>
      <p>iPhone 11 Pro Max je najnovšou a najprémiovejšou vlajkovou loďou výrobcu. Spolu s jeho cenou by tak mala byť dostupná aj prémiová výbava, čo určite je. Dokáže sa však vyrovnať konkurencii? Ako experti z DxOMark zistili, dokáže, no <b>na vrchol nedosiahne</b>. iPhone 11 Pro Max totiž <b>nedokázal prekonať</b><a href="https://www.techbyte.sk/2019/10/huawei-mate-30-pro-v-europe-spekuluje-sa-o-oficialnej-dostupnosti/">Huawei Mate 30 Pro</a> a dokonca ani <a href="https://www.techbyte.sk/2019/11/xiaomi-mi-cc9-pro-oficialne-108-mpx-fotoaparat-oled-displej-a-5260-mah-bateria/">Xiaomi Mi CC9 Pro Premium Edition</a> so <a href="https://www.techbyte.sk/2019/08/108-mpx-senzor-samsung-isocell-bright-hmx-xiaomi-mi-mix-4/">108 Mpx snímačom</a>.</p>
      <figure>
        <img src="https://www.techbyte.sk/wp-content/uploads/2019/11/dxomark-iphone-11-pro-max.jpg"/>
        <figcaption>Výsledky iPhone 11 Pro Max v teste DxOMark</figcaption>
      </figure>
      <p>Vlajková loď Apple v teste fotoaparátu dosiahla slušných <b>117 bodov</b> (Foto: <b>124</b>; video: <b>102</b>). Práve video je niečo, v čom má Apple v porovnaní s Huawei navrch. Vyrovnáva sa mu však novinka od Xiaomi, ktorá prekvapila svojimi silnými schopnosťami v oboch testoch.</p>
      <p>Tímu DxOMark sa páčila hlavne nová technológia <b>Deep Fusion</b>, ktorá dokáže vykresliť aj najjemnejšie detaily ako pehy, zvieracie chlpy či vzdialené lístie.</p>
      <p>iPhone 11 Pro Max je skvelým nástrojom <b>aj pri natáčaní videa</b>. Expertom sa páčila hlavne implementácia HDR aj dobrá <b>stabilizácia</b>, ktorá však bola prekvapivo <b>horšia než pri iPhone XS Max</b>.</p>
      <p>Celkovo sa tak iPhone 11 Pro Max vyrovnáva <a href="https://www.techbyte.sk/2019/08/recenzia-samsung-galaxy-note10/">Samsung Galaxy Note10+</a>. Na kráľov rebríčka však momentálne nemá. Ak by sa doň Apple rozhodol nasadiť fyzicky väčší senzor a vylepšil zoom, určite by sa mu podarilo ku konkurencii priblížiť alebo ju dokonca prekonať.</p>
    </article>
  </body>
</html>