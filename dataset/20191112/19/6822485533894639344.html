<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821175.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T19:53:00+00:00"/>
    <meta property="og:title" content="پرداخت تسهیلات ارزان‌قیمت به بیکاران دارای مهارت"/>
    <meta property="og:description" content="به گزارش فارس، اقبال عباسی عصر امروز در شورای مهارت چهارمحال و بختیاری با اشاره به ظرفیت‌ها و پتانسیل‌های این استان جهت ایجاد اشتغال پایدار، گفت: ایجاد اشتغال در حوزه‌های گردشگری، کشاورزی، صنایع تبدیلی و تکمیلی نیازمند نیروی متخصص و دارای مهارت است؛ اما باتوجه به بسترهای لازم و نیروهای مستعد، این استان دارای نرخ بیکاری بالایی است."/>
  </head>
  <body>
    <article>
      <h1>پرداخت تسهیلات ارزان‌قیمت به بیکاران دارای مهارت</h1>
      <address>
        <time datetime="2019-11-12T19:53:00+00:00">12 Nov 2019, 19:53</time>
      </address>
      <p>استاندار چهارمحال و بختیاری گفت: تسهیلات ارزان قیمت برای افراد دارای مدارک مهارت فنی و حرفه‌ای در نظر گرفته شده است.</p>
      <p>به گزارش فارس، اقبال عباسی عصر امروز در شورای مهارت چهارمحال و بختیاری با اشاره به ظرفیت‌ها و پتانسیل‌های این استان جهت ایجاد اشتغال پایدار، گفت: ایجاد اشتغال در حوزه‌های گردشگری، کشاورزی، صنایع تبدیلی و تکمیلی نیازمند نیروی متخصص و دارای مهارت است؛ اما باتوجه به بسترهای لازم و نیروهای مستعد، این استان دارای نرخ بیکاری بالایی است.</p>
      <p>استاندار چهارمحال و بختیاری با بیان اینکه دانشگاه‌ها با هدف تربیت نیروی کار متخصص برای صنایع تأسیس شدند، خاطرنشان کرد: حال این سؤال مطرح می‌شود که آیا فارغ‌التحصیلان ما مهارت و تخصص لازم برای ورود به بازار کار و کارآفرینی را دارند.</p>
      <p>وی ادامه داد: مراکز فنی و حرفه‌ای یک ظرفیت بسیار خوب برای آموزش نیروی کار با مهارت برای ورود به بازار کار است، دانش و تلاش در کنار هم منتج به نتیجه می‌شود؛ در امر مهارت‌آموزی بانوان نیز در کنار آقایان می‌توانند در مشاغلی مانند جوشکاری موفق عمل کنند.</p>
      <p>عباسی ادامه داد: برگزاری سمینارهای علمی در چهارمحال و بختیاری فرصت مغتنمی برای معرفی ظرفیت‌های این استان است؛ برگزاری سمینار جوش در این استان موجب می‌شود هفشجان در صنعت جوش جایگاه واقعی خود را پیدا کند، استانداری آمادگی حمایت از انواع سمینارهای ملی را دارد.</p>
      <p>استاندار چهارمحال و بختیاری ادامه داد: تسهیلات ارزان قیمت برای افراد دارای مدارک مهارت فنی و حرفه‌ای در نظر گرفته شده است و باید این تسهیلات باتوجه به آموزش‌های فنی و حرفه‌ای به سوی افراد جویای کار هدایت شود.</p>
      <p>وی با تأکید بر تسریع در تدوین سند مهارت چهارمحال و بختیاری، اظهار کرد: این سند باید با اسناد بالادستی از جمله سند اشتغال، سند آمایش و سند اشتغال روستایی منطبق باشد.</p>
      <p>عباسی افزود: برنامه‌ریزی لازم برای برگزاری المپیاد ملی جوش در چهارمحال و بختیاری و تعریف دپارتمان جوش در مرکز ملی تربیت مربی انجام شود.</p>
      <p>استاندار چهارمحال و بختیاری در پایان تأکید کرد: اقدامات لازم برای انعقاد تفاهم‌نامه توسط استانداری و سازمان فنی و حرفه‌ای برای برندسازی صنعت جوش هفشجان در کشور انجام شود.</p>
    </article>
  </body>
</html>