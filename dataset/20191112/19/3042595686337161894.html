<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/til-nm-finale-etter-sterk-borteseier/71812399"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T19:57:19+00:00"/>
    <meta property="og:title" content="Til NM-finale etter sterk borteseier"/>
    <meta property="og:description" content="Haslums håndballherrer er klar for NM-finale i romjulen etter å ha banket FyllingenBergen 27-16 på bortebane i tirsdagens semifinale."/>
  </head>
  <body>
    <article>
      <h1>Til NM-finale etter sterk borteseier</h1>
      <h2>Haslums håndballherrer er klar for NM-finale i romjulen etter å ha banket FyllingenBergen 27-16 på bortebane i tirsdagens semifinale.</h2>
      <address><time datetime="2019-11-12T19:57:19+00:00">12 Nov 2019, 19:57</time> by <a rel="author">NTB I</a></address>
      <p>I en målfattig affære, som på mange måter ble keepernes kamp, var Haslum hele veien et lite hakk foran vertene.</p>
      <p>En god Trond Tjemsland i Haslum-målet sørget for at FyllingenBergen bare scoret én gang i løpet av de første ti minuttene av kampen.</p>
      <p>
        <b>Noe tilsvarende gjentok seg etter pause, der bergenserne brukte drøyt elleve minutter på å score sitt andre mål for omgangen.</b>
      </p>
      <p>Haslum ledet flere ganger med tre mål i første omgang, men en liten sluttspurt fra FyllingenBergen sørget for at hjemmelaget var under kun 7-8 til pause.</p>
      <h3>Het kantspiller</h3>
      <p>Etter hvilen pilte gjestene fra Bærum ifra. Vingen Thomas Kristensen scoret fem mål på ganske kort tid da Haslum gikk fra 9-8 til 17-11-ledelse.</p>
      <p>Inge Aas Eriksen bidro sterkt for hjemmelaget på målfronten og skapte håp med sine seks fulltreffere før han deretter måtte ut med skade. På stillingen 14-19 satte vertene inn den 50 år gamle keeperen Jan Stankiewicz i et håp om å stenge buret, men det hjalp ikke nevneverdig.</p>
      <p>Haslum økte ledelsen til 23-15 med fem minutter igjen og kunne kontrollere inn seier og finalebillett. Ellevemålsseieren kom etter en svært solid forsvarskamp der laget også tok mange utvisninger, blant annet et rødt kort etter ti minutter.</p>
      <h3>Elverum-gjensyn?</h3>
      <p>For gjestene ble Kristensen toppscorer med hele ti mål. Han scoret alle målene i annen omgang og hadde treffprosent på 91.</p>
      <p>
        <b>I finalen skal han og Haslum møte enten Halden eller Elverum. Elverum slo nettopp Halden i fjorårets finale, og onsdag gjester de haldenserne til semifinalen.</b>
      </p>
      <p>NM-finalen spilles i Oslo Spektrum 29. desember. Der kan Haslum få reprise mot Elverum, som de slo 28-26 i finalen da de tok sitt siste NM-gull i 2016.</p>
    </article>
  </body>
</html>