<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/gerashchenko-dav-ocinku-arsenu-avakovu-novini-ukrajini-50053166.html"/>
    <meta property="og:site_name" content="НВ"/>
    <meta property="article:published_time" content="2019-11-12T19:10:00+00:00"/>
    <meta property="og:title" content="Антон Геращенко назвав Авакова «гарантом Конституції» і заявив, що той зберіг посаду через «мудрість і професіоналізм»"/>
    <meta property="og:description" content="Голова МВС Арсен Аваков зберіг свою посаду при президенті Володимирі Зеленському через свою «мудрість і професіоналізм», заявив в ефірі Радіо НВ заступник міністра Антон Геращенко."/>
  </head>
  <body>
    <article>
      <h1>Антон Геращенко назвав Авакова «гарантом Конституції» і заявив, що той зберіг посаду через «мудрість і професіоналізм»</h1>
      <h2>Голова МВС Арсен Аваков зберіг свою посаду при президенті Володимирі Зеленському через свою «мудрість і професіоналізм», заявив в ефірі Радіо НВ заступник міністра Антон Геращенко.</h2>
      <address>
        <time datetime="2019-11-12T19:10:00+00:00">12 Nov 2019, 19:10</time>
      </address>
      <p>Також, на думку чиновника, Аваков виступив "гарантом Конституції" під час президентських і парламентських виборів в Україні 2019 року.</p>
      <p>"Тому що він мудра і професійна людина [він залишився на посаді, - Ред.]. І тому що такими кадрами складно розкидатися. Арсен Аваков зробив те, що він повинен був зробити: він став гарантом чесності виборів, фактично гарантом Конституції, і забезпечив можливість провести вибори і президентські, і парламентські чесно", - сказав Геращенко.</p>
      <p>Співрозмовник НВ також зазначив, що експрезидент Петро Порошенко нібито доручив "сфабрикувати" кримінальні справи щодо сина Авакова Олександра (головного фігуранта так званої "справи рюкзаків"), аби той пішов у відставку за власним бажанням.</p>
      <p>Нагадаємо, 29 серпня Верховна Рада затвердила склад нового Кабінету міністрів. Прем'єр-міністром став Олексій Гончарук. Свої пости зберегли глава МВС Арсен Аваков і міністр фінансів Оксана Маркарова.</p>
      <p>До цього Аваков був міністром внутрішніх справ в уряді Володимира Гройсмана.</p>
      <p>Як повідомляв міністр закордонних справ України Вадим Пристайко, <a href="https://nv.ua/ukr/ukraine/politics/pristayko-poyasniv-chomu-avakov-zalishivsya-v-kabmini-novini-ukrajini-50043357.html">очільник МВС Арсен Аваков залишився на своєму посту після формування нового Кабміну, оскільки провів успішну реформу поліції</a>.</p>
    </article>
  </body>
</html>