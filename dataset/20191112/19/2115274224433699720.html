<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/matteo_salvini_tiktok-6535610/news/2019-11-12/"/>
    <meta property="og:site_name" content="Agi"/>
    <meta property="article:published_time" content="2019-11-12T19:05:00+00:00"/>
    <meta property="og:title" content="Salvini ha aperto un profilo ufficiale anche su TikTok, con due video"/>
    <meta property="og:description" content="Il leader del Carroccio sbarca sul social diventato molto popolare tra gli adolescenti con due video, e un hashtag: #Primagliitaliani"/>
  </head>
  <body>
    <article>
      <h1>Salvini ha aperto un profilo ufficiale anche su TikTok, con due video</h1>
      <h2>Il leader del Carroccio sbarca sul social diventato molto popolare tra gli adolescenti con due video, e un hashtag: #Primagliitaliani</h2>
      <address><time datetime="2019-11-12T19:05:00+00:00">12 Nov 2019, 19:05</time> by <a rel="author" href="https://www.agi.it/authors/arcangelo-rociola/" target="_blank">arcangelo rociola</a></address>
      <p>Matteo Salvini ha aperto un canale ufficiale su TikTok, il social network cinese di proprietà di ByteDance. Il leader della Lega ha scelto come nome sul social @matteosalviniufficiale e nella descrizione oltre a "Leader della Lega" ha inserito l'hashtag #Primagliitaliani. Due i video caricati nelle prime 4 ore sul canale: il primo è dedicato alle forze dell'ordine e si vede Salvini stringere la mano a dei carabinieri; il secondo è sul tema immigrazione e il leader leghista sottolinea che "in Italia si arriva solo se si ha diritto, altrimenti si torna da dove si è venuti". Stando a quanto si vede sul social, Salvini è il primo politico nazionale ad aver deciso di <a href="https://www.tiktok.com/@matteosalviniufficiale?language=it&amp;sec_uid=MS4wLjABAAAAmHWcvrzz4D8f1Fqr-8zCLobY4CQUmXUUbE4U0WpNjll8xPMWHAn0LCs6Tn7X5hKP&amp;u_code=d8h6bljf5ie6bm&amp;utm_campaign=client_share&amp;app=musically&amp;utm_medium=ios&amp;user_id=6744257549741638662&amp;tt_from=copy&amp;utm_source=copy&amp;enter_from=h5_m">sbarcare sul TikTok</a>. <br/><br/>TikTok negli ultimi mesi è diventato molto popolare tra gli adolescenti in Europa, Italia compresa. Oggi ha circa un miliardo di utenti, un numero raggiunto a una velocità mai raggiunta prima da altri social network. Su TikTok si condividono soprattutto video brevi e divertenti, sfide con gli amici, contenuti video virali raccolti intorno ad hashtag popolari. Insieme alla popolarità, TikTok ha raccolto anche molti dubbi e critiche nelle istituzioni. In prima linea c'è il Congresso americano che da mesi cerca di indagare se l'app sia una minaccia alla sicurezza nazionale degli Usa.</p>
    </article>
  </body>
</html>