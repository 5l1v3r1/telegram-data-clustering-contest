<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/12/bsp-iska-vremenna-komisiia-v-ns-da-promenia-izborniia-kodeks.429378"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T19:09:00+00:00"/>
    <meta property="og:title" content="БСП иска временна комисия в НС да променя Изборния кодекс"/>
    <meta property="og:description" content="Настоява за машинно преброяване, изчистване на списъците... | Dnes.bg"/>
  </head>
  <body>
    <article>
      <h1>БСП иска временна комисия в НС да променя Изборния кодекс</h1>
      <h2>Настоява за машинно преброяване, изчистване на списъците...</h2>
      <address><time datetime="2019-11-12T19:09:00+00:00">12 Nov 2019, 19:09</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Да се създаде временна комисия в парламента, която да промени изборното законодателство, поиска БСП.</p>
      <p>Това стана ясно, че инициирания от левицата дебат за подобряване на правилата за вота, на който се отзоваха всички група от НС без ГЕРБ.</p>
      <p>Според червената шефка Корнелия Нинова местните избори са показали редица проблеми, които изкривяват вота и не отразяват обективното гласуване на хората.</p>
      <p>"Ето защо поканихме представители на всички парламентарни групи, за да обсъдим проблемите в изборното законодателство. Това, което е нашата работа, на депутатите, да гарантираме през ИК честността и прозрачността на изборите. Изразяваме общо съжаление, че колегите от ГЕРБ не се отзоваха. Оставаме отворени към тях и ги каним да се присъединят към тези разговори", заяви тя.</p>
      <p>Искането е на БСП е за машинно гласуване, за машинно преброяване, за изчистване на списъците.</p>
      <p>Според Нинова временната комисия ще разгледа проблемите, ще обобщи и ще  направи предложения за решение, които да влязат в залата като общи предложения за промени в Изборния кодекс.</p>
      <p>"Не бива да се променя сега действащата норма за 100 % машинно гласуване, да търсим вариант за машинно преброяване и начини за изчистване на списъците. Оттам нататък има различни предложения и детайли. Ще предложим и на ГЕРБ заедно в една комисия да решаваме проблемите, като целта е обща: гарантиране на честен и прозрачен вот, възможност българският гражданин да гласува свободно, спокойно и да изрази волята си, каквато е", заяви още лидерът на БСП.</p>
      <p>Йордан Цонев от ДПС също призна, че има проблеми в Изборния кодекс и в изборния процес.</p>
      <p>Според него обаче тези промени могат да бъдат предложени и от постоянната правна комисия в НС.</p>
      <p>"Обединихме се около това, че има два механизма, през които може да се реши проблемът. Единият е през постоянната правна комисия, като се отвори въпрос с внасяне на съответни изменения на ИК и оттам да почне дебата, а другият механизъм е да съставим нарочна комисия. Такава имаше при съставянето на този Изборен кодекс. Можем да го поправим с такава нарочна комисия", заяви още Цонев.</p>
    </article>
  </body>
</html>