<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/nove-info-o-galaxy-s11-pridu-vacsie-displeje-a-az-5-verzii/"/>
    <meta property="og:site_name" content="Android Portal"/>
    <meta property="article:published_time" content="2019-11-12T19:23:04+00:00"/>
    <meta property="og:title" content="Nové INFO o Galaxy S11: Prídu väčšie displeje a až 5 verzií!"/>
    <meta property="og:description" content="Nové vlajkové lode Samsung Galaxy S11 budú síce predstavené až niekedy vo februári alebo v marci budúceho roka, no už teraz sa na verejnosti objavujú prvé informácie."/>
  </head>
  <body>
    <article>
      <h1>Nové INFO o Galaxy S11: Prídu väčšie displeje a až 5 verzií!</h1>
      <address><time datetime="2019-11-12T19:23:04+00:00">12 Nov 2019, 19:23</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Nové vlajkové lode <a href="https://www.techbyte.sk/2019/11/samsung-galaxy-s11-na-obzore-pat-verzii-a-este-vacsie-displeje/">Samsung Galaxy S11</a> budú síce predstavené až niekedy vo februári alebo v marci budúceho roka, no už teraz sa na verejnosti objavujú prvé informácie.</b>
      </p>
      <p>Zatiaľ sa <a href="https://www.techbyte.sk/2019/11/samsung-galaxy-s11-108-mpx-fotak/">špekuluje</a> o výkonnom<b> 108 Mpx fotoaparáte s 5x optickým priblížením</b>, ktorý by mal dopĺňať nový senzor – <a href="https://www.techbyte.sk/2019/10/samsung-galaxy-s11-prinesie-revolucny-senzor-spektrometer-zmeria-zlozenie-potravin/">spektrometer.</a> Pre začiatok je však dobré najskôr vedieť, koľko modelov uvidíme a aké veľké vlastne budú.</p>
      <p>S takýmito podrobnosťami <a href="https://twitter.com/evleaks/status/1192975629148475393">vyrukoval</a> spoľahlivý informátor <i>Evan Blass</i>, na sociálnej sieti Twitter známy ako <a href="https://twitter.com/evleaks/status/1192975629148475393">@evleaks</a>. Sám o informáciách hovorí ako o predbežných, preto sa na ne zatiaľ netreba úplne spoliehať.</p>
      <figure>
        <img src="https://www.techbyte.sk/wp-content/uploads/2019/11/samsung-galaxy-S11.jpg"/>
        <figcaption>Vizualizácia jednej z možných podôb vlajkového modelu Galaxy S11 od <a href="https://www.phonearena.com/news/Samsung-Galaxy-S11-display-5G-launch-date-leak_id120284#media-352978">PhoneArena</a>.</figcaption>
      </figure>
      <p>Ak sa potvrdia, najväčší <b>Samsung Galaxy S11</b> bude mať väčšiu obrazovku ako <a href="https://www.techbyte.sk/2019/08/top-5-veci-vybava-samsung-galaxy-note-10/">Galaxy Note 10 Plus</a>. Pokiaľ sa budeme držať označení súčasných generácií, model <b>Galaxy S11 Plus</b> bude dostupný so <b>6,9-palcovou obrazovkou</b>, typ <b>Galaxy S11</b> so <b>6,7-palcovým displejom</b> a najdostupnejší model <b>Galaxy S11e/S11 Lite</b> so <b>6,2</b> alebo <b>6,4-palcovým displejom</b>.</p>
      <p>Každá z jednotlivých verzií bude mať <b>displej so zahnutými okrajmi</b>. Celkovo by sa na trh malo dostať až päť verzií nového vlajkového smartfónu. Samsung Galaxy S11 Plus bude dostupný <b>len v 5G prevedení</b>.</p>
      <p>5G si osvoja aj dvaja menší súrodenci, no zároveň by mali existovať aj v klasických LTE verziách. Ich dostupnosť sa bude, zatiaľ teoreticky, pravdepodobne líšiť od jednotlivých krajín.</p>
      <figure>
        <img src="https://www.techbyte.sk/wp-content/uploads/2019/11/samoled.jpg"/>
        <figcaption>Zdroj: <a href="https://nl.letsgodigital.org/smartphones/samsung-galaxy-s11-samoled-display/">letsgodigital.org</a></figcaption>
      </figure>
      <p>Displeje pre nadchádzajúce vlajkové lode môžu dostať nové označenie. Samsung <a href="https://nl.letsgodigital.org/smartphones/samsung-galaxy-s11-samoled-display/">si zaregistroval</a> ochrannú známku <b>SAMOLED</b>. Očakávame, že výrobca nasadí displeje s vyššou frekvenciou obnovovania, za ktorú zožali chválu aj napríklad vlajkové lode od OnePlus.</p>
      <p>S rastúcimi uhlopriečkami obrazoviek by sa rad Galaxy S ešte viac priblížil k línii Galaxy Note. Kľúčový rozdiel by tak zrejme reprezentovalo len <b>dotykové pero S Pen</b>. Samsung by mohol obe línie zariadení zlúčiť do jednej, čo však v tomto roku ešte neočakávame.</p>
      <p>Ak by sa tak niekedy stalo, Samsung by nové vlajkové lode predstavoval len raz ročne. Ich výskum a vývoj by zároveň prebiehal efektívnejšie. V tejto chvíli však musíme čakať na ďalšie presnejšie informácie.</p>
    </article>
  </body>
</html>