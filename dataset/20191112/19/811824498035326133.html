<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/xiaomi-prinasa-svoje-tv-do-europy-dostupnost-na-slovensku-je-neista/"/>
    <meta property="og:site_name" content="Android Portal"/>
    <meta property="article:published_time" content="2019-11-12T19:10:40+00:00"/>
    <meta property="og:title" content="Xiaomi prináša svoje TV do Európy. Dostupnosť na Slovensku je neistá"/>
    <meta property="og:description" content="Okrem toho, že Xiaomi predstavil novú vlajkovú loď so 108 Mpx fotoaparátom, Xiaomi Mi Note 10, došlo k predstaveniu aj ďalších produktov."/>
  </head>
  <body>
    <article>
      <h1>Xiaomi prináša svoje TV do Európy. Dostupnosť na Slovensku je neistá</h1>
      <address><time datetime="2019-11-12T19:10:40+00:00">12 Nov 2019, 19:10</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Okrem toho, že Xiaomi predstavil novú vlajkovú loď so 108 Mpx fotoaparátom, <a href="https://www.techbyte.sk/2019/11/xiaomi-mi-note-10-108-mpx-450-eur/">Xiaomi Mi Note 10</a>, došlo k predstaveniu aj ďalších produktov. Nejde síce o úplné novinky, no Európanov určite potešili. Reč je samozrejme o televízoroch Xiaomi Mi TV radu „4“. Do Európy tak mieria modely <a href="https://www.techbyte.sk/2019/04/xiaomi-mi-tv-extremne-tenucke-ramiky-nizku-cenu/">Mi TV 4S</a> s 55-palcovou uhlopriečkou, Mi TV 4S so 43-palcovou uhlopriečkou a lacný Mi TV 4A s 32-palcovou uhlopriečkou.</b>
      </p>
      <p>Dva väčšie modely (43“ aj 55“) ponúkajú <b>4K HDR</b> panel a technológiu <b>MEMC</b> pre čo najplynulejší obraz. Poháňa ich štvorjadrový procesor <b>Mediatek 6886, 2 GB</b> operačnej pamäte <b>RAM</b> a <b>8 GB</b> úložiska.</p>
      <p>Televízory bežia na <b>Android 9 Pie</b> s podporou pre <b>Bluetooth LE</b>, vďaka čomu k nim hravo pripojíte aj bezdrôtovú klávesnicu, myšku či bezdrôtové slúchadlá. Najväčší model má na zadnej strane <b>3 HDMI</b> a <b>3 USB porty</b> (43“ má len 2 USB porty). Samozrejmosťou je aj podpora <b>Wi-Fi</b> (2.4 GHz a 5 GHz).</p>
      <figure>
        <img src="https://www.techbyte.sk/wp-content/uploads/2019/11/mi-tv-4s-2.jpg"/>
      </figure>
      <p>Keďže televízory poháňa <b>Android 9 Pie</b>, tešiť sa môžete aj na natívnu podporu aplikácií ako <b>Netflix, YouTube a Amazon</b>. K televízorom dostanete Bluetooth ovládač s tlačidlom, ktoré aktivuje <b>Google asistenta</b>.</p>
      <figure>
        <img src="https://www.techbyte.sk/wp-content/uploads/2019/11/mi-tv-4s.jpg"/>
      </figure>
      <p>Najmenší model, <b>Mi TV 4A</b> ponúka <b>32-palcovú uhlopriečku</b>, <b>HD</b> rozlíšenie (1 366 x 720), štvorjadrový procesor a <b>1 GB RAM</b>. Podporuje všetky najvyužívanejšie typy video súborov a nechýbajú mu ani porty pre pripojenie set top boxov či herných konzol. Taktiež ide o Android TV, takže o aplikácie nebude núdza.</p>
      <figure>
        <img src="https://www.techbyte.sk/wp-content/uploads/2019/11/mi-tv-4s-4.jpg"/>
      </figure>
      <p><b>Mi TV 4S (55“)</b> stojí <b>449 €</b>, <b>Mi TV 4S (43“)</b> stojí <b>349 €</b> a <b>Mi TV 4A (32“)</b> stojí len <b>179 €</b>. Predobjednávky štartujú už <b>25. novembra</b> a samotný predaj <b>2. decembra</b>. Predpokladáme, že televízory budú dostupné aj na území Slovenska. Na niektorých trhoch dochádza v prípade predobjednania najväčšej verzii k výraznej zľave. Namiesto 449 € totiž stojí len <b>399 €</b>.</p>
    </article>
  </body>
</html>