<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597041/enisxysi-sxeseon-kyprouportogalias-se-themata-epistimis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T19:50:00+00:00"/>
    <meta property="og:title" content="Ενίσχυση σχέσεων Κύπρου-Πορτογαλίας σε θέματα Επιστήμης"/>
    <meta property="og:description" content="Σημαντικές συγκλίσεις για ενίσχυση της συνεργασίας μεταξύ Κύπρου και Πορτογαλίας σε τομείς που αφορούν την έρευνα, την καινοτομία και τον ψηφιακό..."/>
  </head>
  <body>
    <article>
      <h1>Ενίσχυση σχέσεων Κύπρου-Πορτογαλίας σε θέματα Επιστήμης</h1>
      <address><time datetime="2019-11-12T19:50:00+00:00">12 Nov 2019, 19:50</time> by <a rel="author">sigmalive</a></address>
      <p>Σημαντικές συγκλίσεις για ενίσχυση της συνεργασίας μεταξύ Κύπρου και Πορτογαλίας σε τομείς που αφορούν την έρευνα, την καινοτομία και τον ψηφιακό μετασχηματισμό επιτεύχθηκαν κατά την διάρκεια της επίσκεψης του Επικεφαλής Επιστήμονα για Έρευνα και Καινοτομία της Κυπριακής Δημοκρατίας, Κυριάκου Κόκκινου στη Λισαβόνα. </p>
      <p>Σύμφωνα με σχετικό δελτίο Τύπου, οι συγκλίσεις αφορούν, ειδικότερα, στον καταρτισμό σχεδίου δράσης για υλοποίηση από κοινού δράσεων μετά από συμφωνία μεταξύ των δύο μερών. Το σχέδιο δράσης συζητήθηκε σε συνάντηση που πραγματοποιήθηκε στην Πρεσβεία της Κύπρου στη Λισαβόνα, παρουσία του Κύπριου Πρέσβη, Ανδρέα Ιγνατίου, και αφορά στην υλοποίηση του πλαισίου συνεργασίας, το οποίο είχε συμφωνηθεί με την ευκαιρία της επίσκεψης του Πρωθυπουργού της Πορτογαλίας, Αντόνιο Κόστα, στην Κύπρο τον περασμένο Ιανουάριο.<br/><br/>Το πλαίσιο συνεργασίας στοχεύει στην ενίσχυση των διμερών σχέσεων των δύο χωρών σε θέματα κοινού ενδιαφέροντος, συμπεριλαμβανομένων των τομέων των επιστημών, της καινοτομίας και της ψηφιακής τεχνολογίας. Για σκοπούς υλοποίησής του, έχει οριστεί ομάδα εργασίας με εκπροσώπους των δύο χωρών, η οποία θα προχωρήσει, στην κατάρτιση σχεδίου δράσης και την Υπογραφή Μνημονίου Συναντίληψης για υλοποίηση της συνεργασίας.</p>
      <p>Παράλληλα, προγραμματίζεται η ανταλλαγή διμερών επισκέψεων, με την πρώτη επίσκεψη να τοποθετείται χρονικά εντός του πρώτου τριμήνου του 2020, ενώ προβλέπεται, επίσης, η διοργάνωση ενός επιχειρηματικού φόρουμ διανοίγοντας δίαυλο συνεργασίας ανάμεσα στον επιχειρηματικό κόσμο και τα οικοσυστήματα καινοτομίας των δύο χωρών.<br/><br/>Σε δηλώσεις του, ο Επικεφαλής Επιστήμονας ανέφερε πως οι διακρατικές συνεργασίες με χώρες όπως η Πορτογαλία, οι οποίες έχουν καταφέρει μέσα σε σύντομο χρονικό διάστημα να κτίσουν ένα λειτουργικό οικοσύστημα καινοτομίας και νεοφυούς επιχειρηματικότητας, διευκολύνουν την ανταλλαγή βέλτιστων πρακτικών και τη διεύρυνση των ευκαιριών για ανάπτυξη καινοτόμου επιχειρηματικότητας. Σημείωσε, δε, πως προκειμένου να διασφαλιστεί η βιώσιμη ανάπτυξη, η επένδυση στην έρευνα, την καινοτομία και την επιχειρηματικότητα αποτελεί απαραίτητη προϋπόθεση.<br/><br/>Από πλευράς του, ο Πρέσβης της Κύπρου στην Λισαβόνα, κ. Ιγνατίου, αναφέρθηκε στην σημασία της κατάρτισης του σχεδίου δράσης μεταξύ των δύο χωρών, το οποίο θα ενδυναμώσει περαιτέρω τις ήδη άριστες σχέσεις τους, θέτοντας παράλληλα τις βάσεις για ενίσχυση των αμοιβαία επωφελών και παραγωγικών επιχειρηματικών σχέσεων μεταξύ Κύπρου - Πορτογαλίας. Παράλληλα, ο κ. Ιγνατίου, εξέφρασε την ικανοποίησή του για τη δυναμική που δημιουργείται γύρω από θέματα σημαντικά για την ενίσχυση της ανταγωνιστικότητας της χώρας μας, όπως η έρευνα, η καινοτομία και η ψηφιακή διακυβέρνηση και ανέφερε την πρόθεση της Πρεσβείας της Κύπρου στην Πορτογαλία να υποστηρίξει τις όποιες προσπάθειες και πρωτοβουλίες κρίνονται σκόπιμες.  <br/><br/>Η συνάντηση πραγματοποιήθηκε στο πλαίσιο της επίσκεψης του Επικεφαλής Επιστήμονα στην πορτογαλική πρωτεύουσα, στην οποία παρέστη ως επικεφαλής της κυπριακής αποστολής στο Web Summit 2019. Το Web Summit αποτελεί ένα από τα μεγαλύτερα και πλέον σημαντικά φόρουμ τεχνολογίας και επιχειρηματικότητας στον κόσμο, το οποίο πραγματοποιείται σε ετήσια βάση με την συμμετοχή χιλιάδων επιχειρήσεων, νεοφυών επιχειρήσεων και επενδυτών.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>