<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546886.html/%D8%A2%DB%8C%D8%AA-%D8%A7%D9%84%D9%84%D9%87-%D8%AC%D9%86%D8%AA%DB%8C--%D8%AD%D8%A7%D8%B4%DB%8C%D9%87-%D8%B3%D8%A7%D8%B2%DB%8C-%D9%88-%D8%AF%D8%AE%D8%A7%D9%84%D8%AA-%D8%AF%D9%88%D9%84%D8%AA-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA--%D8%AE%D9%84%D8%A7%D9%81-%D8%AD%D9%82-%D8%A7%D9%84%D9%86%D8%A7%D8%B3-%D8%A7%D8%B3%D8%AA--%D8%A7%D8%B2-%D9%85%D8%AC%D9%84%D8%B3-%D8%A8%D8%A7%D8%A8%D8%AA-%D8%B9%D8%AF%D9%85-%D8%A7%D8%B5%D9%84%D8%A7%D8%AD-%D9%82%D8%A7%D9%86%D9%88%D9%86-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%DA%AF%D9%84%D8%A7%DB%8C%D9%87-%D8%AF%D8%A7%D8%B1%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T19:21:00+00:00"/>
    <meta property="og:title" content="آیت‌الله جنتی: حاشیه‌سازی و دخالت دولت در انتخابات، خلاف حق‌الناس است/ از مجلس بابت عدم اصلاح قانون انتخابات گلایه دارم"/>
    <meta property="og:description" content="دبیر شورای نگهبان در همایش هیأت‌های نظارت بر انتخابات یازدهمین دوره مجلس شورای اسلامی در مشهد گفت: حاشیه‌سازی و دخالت دولت در انتخابات، محدود کردن حق انتخاب مردم و خلاف حق‌الناس است."/>
  </head>
  <body>
    <article>
      <h1>آیت‌الله جنتی: حاشیه‌سازی و دخالت دولت در انتخابات، خلاف حق‌الناس است/ از مجلس بابت عدم اصلاح قانون انتخابات گلایه دارم</h1>
      <h2>در همایش هیأت‌های نظارت در مشهد؛</h2>
      <address>
        <time datetime="2019-11-12T19:21:00+00:00">12 Nov 2019, 19:21</time>
      </address>
      <p>دبیر شورای نگهبان در همایش هیأت‌های نظارت بر انتخابات یازدهمین دوره مجلس شورای اسلامی در مشهد گفت: حاشیه‌سازی و دخالت دولت در انتخابات، محدود کردن حق انتخاب مردم و خلاف حق‌الناس است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ همایش سراسری هیات‌های نظارت بر انتخابات یازدهمین دوره مجلس شورای اسلامی با حضور آیت الله جنتی دبیر شورای نگهبان تالار قدس حرم رضوی در مشهد مقدس آغاز شد.  در این همایش سه روزه، رؤسای هیأت‌های نظارت استان‌ها و شهرستان‌های سراسر کشور حضور دارند و قرار است برخی از مسئولان کشور در این همایش حضور یابند.</p>
      <p> براساس قانون نظارت شورای نگهبان بر انتخابات مجلس شورای اسلامی، پیش از شروع انتخابات، شورای نگهبان باید پنج نفر از افراد مسلمان و مطلع و مورد اعتماد را با اکثریت آراء انتخاب و به عنوان هیأت مرکزی نظارت بر انتخابات به وزارت کشور معرفی نماید.</p>
      <p>هیأت مرکزی نظارت بر انتخابات باید در هر استان، هیأتی مرکب از پنج نفر را جهت نظارت بر انتخابات آن استان تعیین کند که این هیأت نظارت استان نیز موظف است با موافقت هیأت مرکزی، برای هر حوزه‌ انتخابیه هیأتی مرکب از سه نفر را به عنوان هیأت نظارت شهرستان به منظور نظارت بر انتخابات حوزه‌ مربوطه تعیین و به هیأت مرکزی نظارت معرفی کند.</p>
      <p>آیت‌الله احمد جنتی عصر امروز در این همایش طی سخنانی گفت: انتخابات بسیار مهم است و شما ناظرین انتخابات هستید؛ در این انتخابات بسیاری از شرکت‌کنندگان، افراد باصداقت و سالمی هستند که دروغ نمی‌گویند، وعده پوچ نمی‌دهند و رأی نمی‌خرند؛ اما متأسفانه افرادی هم وجود دارند که این حدود را رعایت نمی‌کنند و قانون را زیر پا می‌گذارند.</p>
      <p><b>از مجلس بابت عدم اصلاح قانون انتخابات گلایه دارم</b><br/>دبیر شورای نگهبان افزود: من بابت عدم اصلاح قانون انتخابات بر مبنای سیاست‌های کلی انتخابات از مجلس گلایه دارم و نمایندگان مجلس آنچه که باید انجام می‌دادند را انجام ندادند.<br/>آیت‌الله جنتی با بیان اینکه در بعضی جا‌ها نقص قانون داریم که البته باید مرتفع شود، افزود: یکی از شرایط مهمی که در قانون انتخابات فعلی پیش‌بینی نشده شایستگی افراد برای نمایندگی مجلس است که باید در اصلاح قانون انتخابات به صورت جدی به این مهم پرداخته شود تا افراد شایسته‌ای وارد مجلس شوند.</p>
      <p>وی خاطرنشان کرد: بر اساس قانون فعلی انتخابات، شایستگی و شایسته‌سالاری افراد اصلاً مطرح نیست، ما اگر گفتیم فلانی تأیید صلاحیت شده است، معنی آن این است که وی از شروط حداقلی مصرح در قانون انتخابات برخوردار است نه اینکه شایستگی نمایندگی مجلس شورای اسلامی را دارد.</p>
      <p>دبیر شورای نگهبان در ادامه به نمونه‌ای از نقص قانون فعلی انتخابات اشاره کرد و افزود: برخی مصادیق خرید و فروش رأی را نمی‌توان احراز کرد و این خرید رأی اینطوری نیست که بگویند صد هزار رأی بخریم بلکه به در خانه‌های مردم می‌روند، پول می‌دهند، لباس و لوازم زندگی می‌دهند؛ این اقدامات اگر چه خرید رأی عرفی نیست، اما در واقع نوعی خرید رأی محسوب می‌شود.</p>
      <p>وی تأکید کرد: شورای نگهبان خطوط قرمزی دارد که به پای آن‌ها ایستاده است و از این خطوط قرمز نیز عبور نخواهد کرد.</p>
      <p><b> مشارکت حداکثری با افزایش امید محقق می‌شود نه با کاندیداتوری عناصر بی‌صلاحیت</b><br/>آیت‌الله جنتی افزود: لازمه مشارکت حداکثری مردم در انتخابات، افزایش امید در جامعه است نه باز شدن راه کاندیداتوری عناصر فاسد و بی‌صلاحیت؛ اگر دولت بتواند وضع نامناسب اقتصادی را سروسامان بدهد، مردم امیدوار می‌شوند که رأی آن‌ها در انتخابات مؤثر بوده و بار دیگر هم پر شور پای صندوق‌ها می‌آیند.</p>
      <p>وی یکی از عوامل ایجاد یأس در جامعه را بگومگو‌ها و حاشیه‌سازی‌ها دانست و گفت: البته ملت هوشیار است و این تاکتیک که در آستانه انتخابات، عده‌ای با سروصدا و هیاهو بخواهند حواس مردم را از مسائل اصلی پرت کنند، جواب نمی‌دهد.</p>
      <p><b>سعه صدر و روحیه پاسخگویی لازمه مسئولان است نه عصبانیت و درشت‌گویی</b><br/>دبیر شورای نگهبان تأکید کرد: حضور در مناصب بالا نیازمند سعه صدر و روحیه پاسخگویی است. مردم بحق از مسئولان توقع شفاف‌سازی دارند؛ این توقع باید پاسخ منطقی داده شود، عصبانیت و درشت‌گویی پاسخ مناسبی به این مطالبه نیست. بالاخره این سؤال وجود دارد که ۱۸ میلیارد دلار مداخله ارزی در سال ۹۶ با چه منطقی انجام شد و چه نتیجه‌ای داشت؟<br/>وی افزود: حاشیه‌سازی و دخالت دولت در انتخابات، محدود کردن حق انتخاب مردم و خلاف حق‌الناس است.</p>
      <p><b> مسئولان نباید با حرف‌های تحریک‌آمیز کشور را دچار تنش کنند</b><br/>آیت‌الله جنتی ادامه داد: امروز همه باید در کنار یکدیگر و با اتحاد کلمه، نقشه آمریکا برای تضعیف توان داخلی ما را خنثی کنند؛ مردم نمی‌پذیرند که یک مقام ارشد بلافاصله پس از برخورد با فساد بخواهد هر روز با سخنان تحریک‌آمیز کشور را دچار تنش کند.</p>
      <p><b>هشدار آیت‌الله جنتی درباره تغییر استانداران و فرمانداران با گرایش جناحی در آستانه انتخابات</b><br/>وی در ادامه ضمن تقدیر و تشکر از وزیر کشور بابت همکاری و تعامل با شورای نگهبان خاطرنشان کرد: متأسفانه از مدت‌ها قبل تغییر گسترده استانداران و فرمانداران را شاهد هستیم و این احتمالاً برای این است که خط آن‌ها را پیگیری کنند و خیلی از این افراد جناحی هستند.</p>
      <p>آیت‌الله جنتی یادآور شد: در دوره قبل انتخابات، تخلفاتی از برخی استانداران و فرمانداران وجود داشت که آن‌ها را دادگاهی کردند، در این دوره از انتخابات باید مراقبت کرد تا چنین اتفاقاتی تکرار نشود که اگر خدایی نکرده تخلف و جرمی صورت بپذیرد، باید با آن برخورد جدی شود.</p>
      <p>دبیر شورای نگهبان تأکید کرد: دخالت در انتخابات از طرف مجریان، جرم است و ناظران شورای نگهبان در صورت مشاهده با این موارد و مصادیق، باید به صورت مستند گزارش خود را تحویل ما بدهند تا آن‌ها را جهت رسیدگی و صدور حکم به دستگاه قضا ارجاع بدهیم.</p>
      <p><b>قوه قضائیه با تخلفات انتخاباتی برخورد جدی کند</b><br/>رئیس هیأت مرکزی نظارت بر انتخابات یازدهمین دوره مجلس شورای اسلامی تصریح کرد: از آقای رئیسی می‌خواهیم که با دقت بیشتر به تخلفات انتخاباتی رسیدگی کنند و اگر مسلّم شد که مسئولی در انتخابات دخالت کرده و مرتکب جرمی شده، باید هرچه زودتر رسیدگی و محاکمه شود.</p>
      <p>آیت‌الله جنتی با بیان اینکه من همین‌جا از آقای رئیسی رئیس قوه قضاییه و قضات صالح واقعاً تشکر می‌کنم، افزود: سال‌های سال بود که مردم آرزو داشتند که با مفسدین دانه درشت اقتصادی و با افرادی که زور و پول دارند و آن‌هایی که پست می‌خرند، برخورد شود که آقای رئیسی تا حد زیادی در این عرصه موفق عمل کرده است.</p>
      <p>دبیر شورای نگهبان درباره تلاش عده‌ای در کشور برای مذاکره مجدد با آمریکا پس از خروج از برجام، گفت: اگر ایستادگی و مقاومت مقام معظم رهبری برای این بی‌تدبیری وجود نداشت، عده‌ای راه مذاکره با آمریکا را باز کرده بودند؛ اما با بیانات معظم‌له در خصوص عدم مذاکره با آمریکا، ظاهراً مذاکراتی انجام نشد.</p>
      <p>وی در پایان تأکید کرد: مردم، نظام و امام و رهبری را قبول دارند و پیرو خط رهبری هستند.</p>
      <p>انتهای پیام/</p>
    </article>
  </body>
</html>