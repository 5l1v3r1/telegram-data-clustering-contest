<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/rates-obliguen-tancar-zona-Glories_0_2342765857.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T19:15:06+00:00"/>
    <meta property="og:title" content="Les rates obliguen a tancar la zona de jocs de les Glòries"/>
    <meta property="og:description" content="La presència de rosegadors s'ha disparat des de fa un mes i mig"/>
  </head>
  <body>
    <article>
      <h1>Les rates obliguen a tancar la zona de jocs de les Glòries</h1>
      <h2>La presència de rosegadors s'ha disparat des de fa un mes i mig</h2>
      <address>
        <time datetime="2019-11-12T19:15:06+00:00">12 Nov 2019, 19:15</time>
      </address>
      <p>La zona de jocs del Parc de les Glòries, que va obrir les seves portes al mes d'abril, té un dels tobogans més divertits de la ciutat. És tan ample que s'hi poden tirar, alhora, una desena de nens. Els alumnes de les dues escoles que hi ha a menys de 50 metres del parc -els Encants i Gaia- es tiren cada dia incansablement per la rampa, però des de fa deu dies s'han de conformar amb mirar-se-la des de l'altra banda de la tanca. Les rates han obligat l'Ajuntament de Barcelona a tancar el parc des de fa 12 dies.</p>
      <p>Els problemes van començar el 4 d'octubre arran d'una inspecció que va realitzar el Servei de Vigilància i Control de Plagues (SVIPLA) de l’Agència de Salut Pública de Barcelona (ASPB) en un local del carrer Cartagena número 160, a petició del districte, que havia advertit que s'hi acumulaven moltes deixalles i sospitava que hi podia haver rates. I n'hi havia a dojo. Al retirar tota la runa, els rosegadors van sortir corrents i s'han distribuït per la zona. "Aquella mateixa nit ja es veien rates per tot arreu", explicava aquesta tarda un veí que visita l'espai a diari. </p>
      <p>L'ASPB va iniciar el tractament per matar les rates i Parcs i Jardins va precintar la zona de jocs davant les cares llargues dels petits fans incondicionals del tobogan. "Aquest espai és el niu perfecte per a les rates", explica un altre veí. I és que en un dels accessos a la zona hi ha una mena de tarima flotant que, a més, és on s'ha instal·lat el xiringuito del parc. "Aquí sota hi cau de tot..., també menjar, i està tapat. Deu estar ple de rates", comenta un client. Un altre assegura haver vist rates fins i tot dalt de les palmeres. Els rosegadors també s'ha fet forts al fossar que envolta la clariana del parc. Aquesta tarda se'n podia trobar alguna de morta, segurament a causa de la desratització que està fent l'ASPB. "L'altre dia mentre estava aquí assegut van passar dues rates tranquil·lament. Era al vespre. Com que no hi ha gaire gent, passegen tranquil·líssimes per aquí", diu el Joan.</p>
      <p>Una de les principals queixes dels veïns i dels usuaris de l'espai és la falta de comunicació. Enlloc posa per quin motiu s'ha tancat l'espai. Només es pot trobar, amagat entre les plantes, un petit cartell que avisa que hi ha "treballs de sanejament en curs" i que s'està controlant la presència de rates, però en cap cas ho relaciona amb el tancament de l'espai.</p>
      <p>L'Ajuntament no gosa dir encara quan reobrirà la zona infantil. "És de preveure que mentre persisteixi l’estat de l’entorn i la zona estigui en obres, hi haurà activitat de múrids", asseguren fonts municipals.</p>
    </article>
  </body>
</html>