<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740838"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T03:30:00+00:00"/>
    <meta property="og:title" content="ข้ามถนนเสี่ยงอันตราย! 'สายไหม56/2'ทางม้าลายสีจาง"/>
    <meta property="og:description" content="ข้ามถนนสุดลุ้น! 'ชุมชนเมือง-เดลินิวส์' ได้รับเรื่องร้องเรียนจาก 'ซอยสายไหม 56/2' แจ้งปัญหา 'ทางม้าลายข้ามถนนสีจาง' แถมอยู่ใกล้สะพาน จุดนี้รถยิ่งขับเร็ว"/>
  </head>
  <body>
    <article>
      <h1>ข้ามถนนเสี่ยงอันตราย! 'สายไหม56/2'ทางม้าลายสีจาง</h1>
      <address>
        <time datetime="2019-11-12T03:30:00+00:00">12 Nov 2019, 03:30</time>
      </address>
      <figure>
        <img src="https://www.dailynews.co.th/admin/upload/20191109/news_HlPvQdTGUM194210_533.jpg?v=20191113082"/>
      </figure>
      <p>
        <b>ข้ามถนนสุดลุ้น! "ชุมชนเมือง-เดลินิวส์" ได้รับเรื่องร้องเรียนจาก "ซอยสายไหม 56/2" แจ้งปัญหา "ทางม้าลายข้ามถนนสีจาง" แถมอยู่ใกล้สะพาน จุดนี้รถยิ่งขับเร็ว</b>
      </p>
      <p>เส้นจราจรถือเป็นส่วนสำคัญในการตีกรอบการจราจรในพื้นที่บริเวณต่าง ๆ มีไว้เพื่อกำหนดสิทธิบนท้องถนนให้แก่ผู้ใช้รถใช้ถนน และผู้สัญจรเดินทางเท้า ไม่ว่าจะเป็นเส้นแบ่งเลนบนถนน เส้นตีขอบทางเท้า หรือแม้แต่เส้นทางม้าลายข้ามถนน<br/><br/>ล่าสุด <b>“ชุมชนเมือง-เดลินิวส์”</b> ได้รับการแจ้งเรื่องร้องเรียนจากชาวบ้านในพื้นที่เขตสายไหม ชี้พิกัดปัญหาอยู่ที่ <b>ซอยสายไหม 56/2</b> บริเวณจุดสัญญาณไฟจราจร เมื่อก่อนมีเส้นทางม้าลายไว้ชัดเจน แต่ปัจจุบันเลือนหายไปตามกาลเวลา หากไม่สังเกตดีๆ แทบจะมองด้วยตาเปล่าไม่เห็น ทำให้คนในพื้นที่ที่ข้ามถนนรู้สึกไม่ค่อยปลอดภัยและเสี่ยงอันตราย ซึ่งในจุดดังกล่าวอยู่ใกล้สะพานข้ามคลองหม้อแตก ทำให้รถทั้งเล็กและใหญ่สัญจรไปมาด้วยความเร็วสูง หลายครั้งข้ามถนนลำบาก และเกิดอุบัตเหตุขึ้นบ่อย จึงอยากให้หน่วยงานที่เกี่ยวข้องช่วยลงพื้นที่มาตรวจสอบแก้ไข บรรเทาความเดือดร้อนให้แก่ชาวบ้าน</p>
      <figure>
        <img src="https://www.dailynews.co.th/admin/upload/20191109/news_eBfKZrDeKp193944_533.jpg?v=20191113082?v=3864"/>
      </figure>
      <p>ผู้สื่อข่าวจึงติดต่อสอบถามไปที่ <b>นายยอดขวัญ จุณณะปิยะ ผู้อำนวยการเขตสายไหม</b> ได้รับเรื่องไปเพื่อดำเนินการตรวสอบ โดยชี้แจงว่าบริเวณพื้นที่ผิวการจราจรเป็นหน้าที่ความรับผิดชอบของทางสำนักการจราจรจะเป็นผู้ดูแล ซึ่งทางเขตจะทำหนังสือช่วยประสานส่งต่อเรื่องให้ เบื้องต้นทราบว่าเมื่อปี 61 ที่ผ่านมา ทางสำนักการจราจรได้เข้าตรวจสอบถนนสายไหมทั้งเส้น เพราะมีปัญหาเส้นการจราจรหลายจุดเลือนรางมาก ต้องทำการตีเส้นถนนใหม่ โดยต้องดำเนินการไปตามขั้นตอนของงานจราจร เมื่อได้รับหนังสือแจ้งความจำนงจะมีการจัดจ้างบริษัทรับเหมาจากภายนอก เข้าทำการปรับปรุงแก้ไข ซึ่งเรื่องนี้จะเร่งดำเนินการให้โดยด่วน เพราะเกี่ยวกับเรื่องความปลอดภัยของชาวบ้านในพื้นที่<br/><br/>สำหรับข้อกำหนดเรื่องการเดินบนถนน การข้ามถนน มีสิทธระบุไว้ว่า 1.คนเดินเท้าที่กำลังเดินข้ามถนนในทางม้าลายมีสิทธิไปก่อนรถ 2.ถึงแม้ว่าคนขับรถจะหยุดให้ข้าม ต้องข้ามด้วยความระมัดระวัง 3.การข้ามถนนในช่องทางข้ามที่บริเวณทางแยก ให้ระวังรถที่จะเลี้ยว 4.ถ้ามีเกาะกลางถนนทำไว้ที่ทางม้าลาย ให้ข้ามถนนไปทีละครึ่งถนน ผู้ใช้รถที่ฝ่าฝืนกฎจราจรไม่หยุดรถให้คนข้ามทางม้าลาย ถือมีความผิดตามพระราชบัญญัติจราจร โทษจำคุกไม่เกิน 3 ปี ปรับไม่เกิน 1,000 บาท </p>
      <figure>
        <img src="https://www.dailynews.co.th/admin/upload/20191109/news_rHseuQLkEd193945_533.jpg?v=20191113082?v=3873"/>
      </figure>
      <p>นอกจากนี้กฎหมายได้ระบุสิ่งที่ผู้ใช้ทางม้าลายควรปฏิบัติตามพระราชบัญญัติจราจรทางบก มาตรา 104 ระบุไว้ว่า ภายในระยะไม่เกิน 100 เมตร นับจากทางข้าม ห้ามมิให้คนเดินเท้าข้ามทางนอกทางข้าม นั่นหมายความว่า หากมีทางม้าลายหรือสะพานลอยในระยะ 100 เมตรจากจุดที่จะข้าม เราจำเป็นต้องเดินไปข้ามยังทางม้าลายนั้น ๆ เมื่อคนเดินเท้าข้ามถนนโดยให้ทางม้าลาย สะพานลอยให้ความเคารพต่อกฎหมาย ผู้ขับขี่รถยนต์ รถจักรยานยนต์ก็ควรให้ความเคารพต่อผู้ใช้เดินทางเท้าบนถนน โดยการหยุดรถ เบาคันเร่ง เพื่อสังคมที่สามารถอยู่ร่วมกันอย่างแบ่งปัน ปลอดภัย และช่วยลดอุบัติเหตุได้ในระยะยาว.</p>
    </article>
  </body>
</html>