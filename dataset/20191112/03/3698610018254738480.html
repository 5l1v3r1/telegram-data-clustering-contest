<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/kolishniy-prezident-boliviyi-morales-otrimav-politichniy-pritulok-u-meksici-329299_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T03:22:00+00:00"/>
    <meta property="og:title" content="Колишній президент Болівії Моралес отримав політичний притулок у Мексиці"/>
    <meta property="og:description" content="Мексиканський уряд повідомив, що надав йому притулок з гуманітарних міркувань"/>
  </head>
  <body>
    <article>
      <h1>Колишній президент Болівії Моралес отримав політичний притулок у Мексиці</h1>
      <h2>Мексиканський уряд повідомив, що надав йому притулок "з гуманітарних міркувань"</h2>
      <address>
        <time datetime="2019-11-12T03:22:00+00:00">12 Nov 2019, 03:22</time>
      </address>
      <p>В Болівії тривають масові протести і <a href="https://dt.ua/WORLD/vische-kerivnictvo-boliviyi-pishlo-u-vidstavku-slidom-za-prezidentom-329201_.html"><b>відставка всієї верхівки влади</b></a>, яка отримала "ефект доміно". А лівий за поглядами президент Моралес і зовсім втік з країни, що дало можливість світовим ЗМІ провести паралель з Україною і Януковичем.</p>
      <p>Колишній президент Болівії Ево Моралес отримав політичний притулок в Мексиці. Про це повідомив глава мексиканського Міністерства закордонних справ Марсело Ебрард, передають закордонні ЗМІ в понеділок, 11 листопада.   Зазначається, що рішення "було прийнято з гуманітарних міркувань". За словами Ебрарда, президент Болівії, який подав у відставку,  вже телефонував йому і прийняв цю пропозицію.   Нагадаємо, 10 листопада на тлі акцій протесту і заворушень Моралес оголосив про свою відставку після 13 років перебування при владі. Пізніше пішло у відставку вище керівництво Болівії.   Масові акції в Болівії почались  після президентських виборів, які відбулися 20 жовтня. Протестуючі звинуватили владу країни в шахрайстві під час підрахунку голосів, пізніше це підтвердили в  доповіді спостерігачі Організації американських держав.</p>
      <p>Ево Моралес подав у відставку на тлі масових протестів у Болівії, коли до протестувальників приєдналися армія і поліцейські підрозділи.</p>
      <p>Протести у Болівії спалахнули 20 жовтня, коли Вищий виборчий суд оголосив <b><a href="https://dt.ua/WORLD/u-boliviyi-proyshli-vibori-lidiruye-chinniy-prezident-evo-morales-327287_.html">переможцем першого туру президентських виборів Ево Моралеса</a></b>, незважаючи на численні порушення й фальсифікації, зафіксовані спостерігачами.</p>
      <p>Опозиційний кандидат Карлос Меса оголосив, що не визнає результатів виборів, звинувативши владу в шахрайстві.</p>
      <p>Протестувальники підпалили будинок губернатора департаменту Оруро Віктора Васкеса, а також розграбували і підпалили будинок сестри Моралеса Естер, взяли в облогу центральні офіси загальнонаціональної державної радіостанції Radio Patria Nueva і державного телеканалу Bolivia TV у Ла-Пасі.</p>
      <footer>За матеріалами: <a href="https://dt.ua/go/aHR0cDovL3VhLmtvcnJlc3BvbmRlbnQubmV0Lw==">Корреспондент.net</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>