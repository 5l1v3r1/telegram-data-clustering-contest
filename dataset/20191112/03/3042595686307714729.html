<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/venter-regn-klar-oppfordring/71807900"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T03:54:41+00:00"/>
    <meta property="og:title" content="Venter regn: Klar oppfordring"/>
    <meta property="og:description" content="Det ventes nedbør som kan gi glatte veier på Østlandet tirsdag."/>
  </head>
  <body>
    <article>
      <h1>Venter regn: Klar oppfordring</h1>
      <h2>Det ventes nedbør som kan gi glatte veier på Østlandet tirsdag.</h2>
      <address><time datetime="2019-11-12T03:54:41+00:00">12 Nov 2019, 03:54</time> by <a rel="author">Marthe Ihle</a></address>
      <p>
        <i>Glatte veier eller trøbbel der du er? Send tips eller bilder til <a href="mailto:2400@db.no">2400@db.no</a>!</i>
      </p>
      <p>Mandag rykket politiet ut til en rekke trafikkulykker i Sør-Norge etter et massivt snøfall natt til mandag.</p>
      <p>
        <b>Tirsdag er det <a href="https://www.dagbladet.no/nyheter/varsler-mer-kaos-tirsdag/71805027">varslet enda mer kaos</a>. Det foreligger <a href="https://www.yr.no/farevarsel/">gult farevarsel</a> for is flere steder i landet, blant annet Telemark, Vestfold, Østfold, Oslo, Akershus og Buskerud.</b>
      </p>
      <p>«Tirsdag ventes lokalt is i lavereliggende områder, på grunn av regn som fryser på bakken og overgang til mildvær,» heter det i farevarselet.</p>
      <p>Meteorolog ved Meteorologisk institutt, Kristian Gislefoss, oppfordret mandag trafikanter til å beregne god tid. Gislefoss advarte om lokalt vanskelige kjøreforhold som følge av at regnet sannsynligvis vil fryse og skape isdannelser på veiene.</p>
      <h3>Klar oppfordring</h3>
      <p>Rett før klokka 05.00 tirsdag, ser veiene på Østlandet fine ut, sier trafikkoperatør i Vegtrafikksentralen, Jeanette Andresen, til Dagbladet.</p>
      <p>- Det har blitt saltet godt, og vi ser ikke noe regn i kamerasekvensene våre nå, sier Andresen.</p>
      <p>
        <b>Om det meldte regnet skal komme, har hun likevel en klar oppfordring til de som skal ut og kjøre:</b>
      </p>
      <p>- Veier som blir saltet, er saltet godt. Men ikke alle veier blir det. Hvis du oppdager at det kommer regn på bilruta, vær ekstra varsom og oppmerksom, og test litt forsiktig med bremsen for å se om det er glatt. Det kan være vanskelig å se en tynn ishinne på en hovedvei, da asfalten jo er svart i utgangspunktet, sier Andresen.</p>
      <p>Ellers oppfordrer hun til å være ekstra oppmerksom på at det kan være vanskelige kjøreforhold lokalt.</p>
      <h3>- Ta det med ro</h3>
      <p>Natt til tirsdag er det blant annet meldt om en ulykke ved Lunde i Nome, der en person kjørte av veien. Selv om operasjonsleder i Sør-Øst politidistrikt, Merete Kvaal, ikke kan bekrefte om det er derfor, er veien snødekt på grunn av fallende nysnø på stedet.</p>
      <p>
        <b>Også hun har en klar oppfordring til de som skal på jobb på Østlandet tirsdag morgen:</b>
      </p>
      <p>- Ta det med ro og avpass farten. De som ikke har lagt om til vinterdekk, bør la bilen stå. Det er bedre å komme litt for seint, enn å ikke komme fram i det hele tatt. Hold god avstand til forankjørende, og vurder om du <i>må</i> kjøre. Kanskje kan du ta andre alternativer for transport, sier Kvaal til Dagbladet.</p>
      <p>
        <i>Dagbladet følger saken.</i>
      </p>
    </article>
  </body>
</html>