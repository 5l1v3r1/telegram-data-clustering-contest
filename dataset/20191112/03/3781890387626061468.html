<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741224"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T03:38:00+00:00"/>
    <meta property="og:title" content="รมว.ยธ.เชื่อดีเอสไอมีหลักฐานออกหมายจับ&quot;ชัยวัฒน์&quot;"/>
    <meta property="og:description" content="รมว.ยธ.เชื่อดีเอสไอมีหลักฐานรัดกุมส่งศาลออกหมายจับ'ชัยวัฒน์'ได้ รอศาลชี้ให้หยุดทำหน้าที่หรือไม่"/>
  </head>
  <body>
    <article>
      <h1>รมว.ยธ.เชื่อดีเอสไอมีหลักฐานออกหมายจับ"ชัยวัฒน์"</h1>
      <address>
        <time datetime="2019-11-12T03:38:00+00:00">12 Nov 2019, 03:38</time>
      </address>
      <p>
        <b>รมว.ยธ.เชื่อดีเอสไอมีหลักฐานรัดกุมส่งศาลออกหมายจับ"ชัยวัฒน์"ได้ รอศาลชี้ให้หยุดทำหน้าที่หรือไม่</b>
      </p>
      <p>เมื่อวันที่ 12 พ.ย. ที่มหาวิทยาลัยราชภัฏกาญจนบุรี จ.กาญจนบุรี นายสมศักดิ์ เทพสุทิน รมว.ยุติธรรม กล่าวก่อนการประชุมคณะรัฐมนตรี (ครม.) ถึงกรณีที่ศาลอาญาออกหมายจับนายชัยวัฒน์ ลิ้มลิขิตอักษร ผู้อำนวยการ สำนักบริหารพื้นที่อนุรักษ์ที่ 10 อุบลราชธานี ในฐานะอดีตหัวหน้าอุทยานแห่งชาติแก่งกระจาน ว่า ขณะนี้ยังไม่มีอะไรคืบหน้า เพราะเป็นการดำเนินการไปตามกระบวนยุติธรรม ที่มีการออกหมายจับหมายค้น ซึ่ง กรมสอบสวนคดีพิเศษ(ดีเอสไอ)ก็ต้องดำเนินการไปตามคำสั่งของศาล ที่ให้ไปตรวจค้นหรือกระทำการใดก็แล้วแต่ ซึ่งจะเป็นการสืบหาประเด็นหลักฐานเพิ่มเติมให้ครบถ้วน<br/><br/>ผู้สื่อข่าวถามว่าเมื่อนายไชยวัฒน์ถูกออกหมายจับแล้วต้องระงับการปฎิบัติหน้าที่หรือออกจากราชการก่อนหรือไม่ นายสมศักดิ์ กล่าวว่า  หากถูกออกหมายจับ บุคคลนั้นต้องมอบตัว หรือดีเอสไอเข้าไปจับกุม  ส่วนการควบคุมตัวนั้น อยู่ที่ศาลว่าจะให้ประกันตัวหรือไม่ หรือควรจะต้องถูกระงับการปฏิบัติหน้าที่ หรือควรจะทำอย่างไร ทั้งนี้ สำหรับรายละเอียดของคดีนั้น ตนไม่ทราบ แต่เมื่อศาลออกหมายจับก็แสดงว่ามีมูล และพยานหลักฐานต่างๆที่ดีเอสไอมีอยู่นั้น มีความรัดกุม แต่ที่ต้องไปหาหลักฐานเพิ่มเติมก็เป็นเรื่องของกระบวนการที่ต้องทำให้การดำเนินคดีมีความสมบูรณ์.</p>
    </article>
  </body>
</html>