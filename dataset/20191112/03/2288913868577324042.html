<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191112_04711487"/>
    <meta property="og:site_name" content="De Standaard"/>
    <meta property="article:published_time" content="2019-11-12T03:34:00+00:00"/>
    <meta property="og:title" content="Chinezen redden British Steel"/>
    <meta property="og:description" content="Het Chinese industriebedrijf Jingye Group neemt het in problemen geraakte British Steel over, inclusief het Nederlandse FN Steel in Alblasserdam. Dat meldt..."/>
  </head>
  <body>
    <article>
      <h1>Chinezen redden British Steel</h1>
      <address>
        <time datetime="2019-11-12T03:34:00+00:00">12 Nov 2019, 03:34</time>
      </address>
      <p>Het Chinese industriebedrijf Jingye Group neemt het in problemen geraakte British Steel over, inclusief het Nederlandse FN Steel in Alblasserdam. Dat meldt een Britse overheidswebsite.</p>
      <p>Recent kwamen topbestuurders van Jingye naar Groot-Brittannië om een bezoek te brengen aan British Steel. Volgens omroep <i>BBC</i> hebben de Chinezen voor meer dan 1 miljard pond aan investeringen toegezegd. De deal met Jingye moet nu worden goedgekeurd door toezichthouders. Verder moet nog aan enkele andere voorwaarden worden voldaan.</p>
      <p>
        <b>Duizenden banen gered</b>
      </p>
      <p>British Steel is de tweede staalproducent van het Verenigd Koninkrijk. In 2016 werd het voor 1 symbolische euro overgenomen van Tata Steel, maar de investeerder Greybull slaagde er nooit in het nood­lijdende bedrijf weer op de rails te krijgen.</p>
      <p>In mei balanceerde het Britse staalconcern op het randje van failliet. Bijna 5.000 arbeiders dreigden hun job te verliezen. Bij de toeleveranciers zouden nog eens 20.000 banen op de tocht komen te staan. Toen schoot de Britse overheid het bedrijf te hulp met een noodkrediet van 300 miljoen pond. In de zomer werd bekend dat het Turkse militaire pensioenfonds Oyak British Steel zou willen kopen. Die gesprekken liepen uiteindelijk met een sisser af. </p>
      <p> </p>
    </article>
  </body>
</html>