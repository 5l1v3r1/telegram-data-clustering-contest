<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741229"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T03:52:00+00:00"/>
    <meta property="og:title" content="อดีตผู้นำโบลิเวียไปลี้ภัยในเม็กซิโก"/>
    <meta property="og:description" content="อดีตประธานาธิบดีอีโว โมราเลส เดินทางออกจากโบลิเวียเพื่อไปลี้ภัยทางการเมืองในเม็กซิโกแล้ว หลังลาออกจากตำแหน่งเมื่อวันอาทิตย์ ท่ามกลางแรงกดดันของกองทัพ จากผลเลือกตั้งเมื่อเดือนที่แล้วซึ่ง 'น่ากังขา' และเป็นชนวนของการประท้วงครั้งใหญ่"/>
  </head>
  <body>
    <article>
      <h1>อดีตผู้นำโบลิเวียไปลี้ภัยในเม็กซิโก</h1>
      <address>
        <time datetime="2019-11-12T03:52:00+00:00">12 Nov 2019, 03:52</time>
      </address>
      <p>
        <b>อดีตประธานาธิบดีอีโว โมราเลส เดินทางออกจากโบลิเวียเพื่อไปลี้ภัยทางการเมืองในเม็กซิโกแล้ว หลังลาออกจากตำแหน่งเมื่อวันอาทิตย์ ท่ามกลางแรงกดดันของกองทัพ จากผลเลือกตั้งเมื่อเดือนที่แล้วซึ่ง "น่ากังขา" และเป็นชนวนของการประท้วงครั้งใหญ่</b>
      </p>
      <p>สำนักข่าวต่างประเทศรายงานจากกรุงลาปาซ ประเทศโบลิเวีย เมื่อวันที่ 12 พ.ย. ว่าอดีตประธานาธิบดีอีโว โมราเลส ทวีตข้อความเมื่อวันจันทร์ ว่าเขากำลังเดินทางออกจากโบลิเวียไปยังเม็กซิโก หลังได้รับการอนุมัติสถานะผู้ลี้ภัยจากรัฐบาลเม็กซิโก โดยกล่าวด้วยว่าเขา "เป็นเรื่องเจ็บปวด" ที่ต้องออกจากบ้านเกิดเมืองนอนของตัวเอง "ด้วยเหตุผลทางการเมือง" แต่ยืนยันว่า "จะกลับมาให้เร็วที่สุด ด้วยความแข็งแกร่งและพลังที่มากกว่าเดิม"<br/> </p>
      <figure>
        <iframe data-src="https://twitter.com/evoespueblo/status/1194064700075589638?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/camilateleSUR/status/1194011983332478976?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>หลังจากนั้นไม่นาน กระทรวงการต่างประเทศเม็กซิโกออกแถลงการณ์ยืนยันว่า เครื่องบินของโมราเลสเดินทางออกจากท่าอากาศยานในกรุงลาปาซแล้ว โดยรัฐบาลเม็กซิโกอนุมัติสถานะผู้ลี้ภัยทางการเมืองให้แก่อดีตผู้นำโบลิเวีย เนื่องจากพิจารณาสถานการณ์อย่างละเอียดแล้ว พบว่าชีวิตของโมราเลส "มีความเสี่ยงตกอยู่ในอันตราย" ทางการเม็กซิโกจึงตัดสินใจมอบความช่วยเหลือให้แก่อีกฝ่าย "บนพื้นฐานของหลักมนุษยธรรม" ทั้งนี้ การเข้ามามีบทบาทอย่างรวดเร็วของเม็กซิโกต่อสถานการณ์ในโบลิเวียได้รับการวิเคราะห์ว่า เม็กซิโกต้องการประกาศตัวในฐานะ "ฐานที่มั่น" ของแนวคิดฝ่ายซ้ายทางการเมืองในลาตินอเมริกา ที่เหลือน้อยลงทุกขณะ<br/> <br/>ด้านนายอัลแบร์โต เฟอร์นันเดซ ว่าที่ประธานาธิบดีอาร์เจนตินา เผยว่าได้ประสานงานกับรัฐบาลเปรู เพื่อการอนุญาตให้เครื่องบินของโมราเลสแวะเติมเชื้อเพลิงที่สนามบินแห่งหนึ่งในกรุงลิมา ก่อนออกเดินทางต่อไปยังจุดหมายด้วย อนึ่ง เฟอร์นันเดซซึ่งเป็นนักการเมืองฝ่ายซ้าย เตรียมรับตำแหน่งผู้นำอาร์เจนตินาคนใหม่ในวันที่ 10 ธ.ค. นี้ หลังชนะการเลือกตั้งเมื่อปลายเดือนที่แล้ว และเพิ่งเยือนเม็กซิโกเมื่อสัปดาห์ที่แล้วด้วย<br/> </p>
      <figure>
        <img src="https://www.dailynews.co.th/admin/upload/20191112/news_TIKsdabfJf110445_533.jpg?v=20191112208?v=8329"/>
      </figure>
      <p><b>นางเจนีน อาเนซ รองประธานวุฒิสภาโบลิเวียคนที่ 2<br/></b><br/>ทั้งนี้ การพ้นจากตำแหน่งผู้นำโบลิเวียของโมราเลส จาก "แรงกดดัน" ของกองทัพ แม้เชื่อมโยงกับผลการเลือกตั้งประธานาธิบดีเมื่อปลายเดือนที่แล้ว ซึ่งหลายฝ่ายมองว่า "น่ากังขา" เป็นชนวนให้เกิดการประท้วงทั่วประเทศ และยังส่งผลให้สถานการณ์ภายในโบลิเวียเผชิญกับ "สุญญากาศ" ทันที จากการที่บรรดาผู้สืบทอดตำแหน่งประธานาธิบดีตามกฎหมายพากันลาออกไปหมด แม้ต่อมานางเจนีน อาเนซ รองประธานวุฒิสภาคนที่ 2 จากฝ่ายค้าน ประกาศตัวว่าเธอจะทำหน้าที่รักษาการประธานวุฒิสภา และอาจขึ้นสู่การรักษาการในตำแหน่งประธานาธิบดี แต่ยังไม่ชัดเจนว่าเธจะได้รับการยอมรับจากรัฐสภา ที่พรรคฝ่ายซ้ายยังครองเสียงข้างมากหรือไม่.<br/><br/><b>เครดิตภาพ : REUTERS</b></p>
    </article>
  </body>
</html>