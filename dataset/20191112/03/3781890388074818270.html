<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741153"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T03:00:00+00:00"/>
    <meta property="og:title" content="มหัศจรรย์ตัวเลขจับคู่กัน บ่งบอกความเป็นตัวคุณได้"/>
    <meta property="og:description" content="สัปดาห์นี้ไปดูความสำคัญกับตัวเลข คู่เลข และเชื่อว่าตัวเลขทุกตัวเลขนั้น มีอิทธิพลต่อการดำเนินชีวิตอย่างไร"/>
  </head>
  <body>
    <article>
      <h1>มหัศจรรย์ตัวเลขจับคู่กัน บ่งบอกความเป็นตัวคุณได้</h1>
      <address>
        <time datetime="2019-11-12T03:00:00+00:00">12 Nov 2019, 03:00</time>
      </address>
      <p>
        <b>สัปดาห์นี้ไปดูความสำคัญกับตัวเลข คู่เลข และเชื่อว่าตัวเลขทุกตัวเลขนั้น มีอิทธิพลต่อการดำเนินชีวิตอย่างไร</b>
      </p>
      <p>ปัจจุบันผู้คนในสังคมต่างก็ให้ความสำคัญกับ<b>ตัวเลข คู่เลข</b> และเชื่อว่าตัวเลขทุกตัวเลขนั้น มีอิทธิพลต่อการดำเนินชีวิต โดยหลักการแล้วตัวเลขตั้งแต่เลข 1 ถึงเลข 0 นั้น เมื่อได้จับคู่กันแล้ว เช่น เลข1 จับคู่กับเลข 5 / เลข 2 จับคู่กับเลข 4 ไม่ว่าจะเป็นคู่เลขไหน ที่วนเวียนอยู่รอบๆ ตัวคุณ หรือเป็นคู่เลขที่คนให้ความสนใจเป็นพิเศษ<br/><br/><b>คู่เลขต่างๆ เหล่านี้ยังสามารถบอกถึงเรื่องราวในตัวคุณได้ เช่นว่า ตัวเลขสามารถบอกได้ว่า คุณมีอุปนิสัยอย่างไร ความรักเป็นอย่างไร<br/><br/>หากคุณชอบคู่เลขใดแล้ว คู่เลขคู่นั้นๆ ก็สามารถส่งอิทธิพล สร้างเรื่องราวอย่างนี้อย่างนั้นให้เกิดขึ้นกับชีวิตของคุณได้อย่างไม่น่าเชื่อ</b><br/><br/>เรามาค้นหาความจริงจากเรื่องราวในบทความต่อไปนี้กันดีกว่าครับ<br/><br/><b>***ผู้ที่ชอบคู่เลข 1 กับ 5</b><br/><br/>หรือผู้ที่มีตัวเลข 1 กับ 5 วนเวียนอยู่ในชีวิต<br/><br/>คุณเป็นคนที่มากด้วยประสบการณ์ มีความรอบรู้ในการให้คำปรึกษาแก่ใครต่อใครได้เป็นอย่างดี เก่งในเรื่องการเข้าหาผู้ใหญ่ เป็นที่รักแก่คนทั่วไป แต่ก็จะมีนิสัยขี้เบื่อ ไม่ชอบอะไรที่จำเจ ในด้านความรัก มักไม่ค่อยสมหวังในรักแรก บางรายมีการเลิกราหย่าร้าง เพราะผู้หลักผู้ใหญ่แนะนำคนรักให้ แต่สุดท้ายมักได้คู่ครองที่ต่างวัยกัน<br/><br/><b>***ผู้ที่ชอบคู่เลข 2 กับ 4</b></p>
      <figure>
        <img src="https://www.dailynews.co.th/admin/upload/20191111/news_fDFbkWlwJP233224_533.jpg?v=201911121010?v=9520"/>
      </figure>
      <p>หรือผู้ที่มีคู่เลข 2 กับ 4 วนเวียนอยู่ในชีวิต<br/><br/>คุณเป็นคนมีความอ่อนไหว พูดคุยเก่ง มีสัมผัสพิเศษ มีผู้อุปถัมภ์ดี มีความคิดสร้างสรรดี ชอบเรียนรู้ในสิ่งใหม่ๆ หรือไม่ก็ชอบศึกษาวิชาโบราณ ศาสตร์เร้นลับ ไปเลยก็ได้ แต่ก็เป็นคนอ่อนไหวชอบเปลี่ยนใจ จึงทำให้มีความเปลี่ยนแปลงบ่อย ในด้านความรัก คุณเป็นคนมีเสน่ห์ จึงทำให้มีคนเข้าหามาก แต่ความรักก็มักจะไม่ค่อยสมบูรณ์ บางรายมักเจอคนมีคู่แล้วชอบเข้ามาข้องแวะ บางรายก็มีเพศเดียวกันเข้ามาให้ความสนใจ<br/><br/><b>***ผู้ที่ชอบคู่เลข 3 กับ 6</b><br/><br/>หรือผู้ที่มีคู่เลข 3 กับ 6 วนเวียนอยู่ในชีวิต<br/><br/>คุณเป็นคนที่พร้อมจะสร้างฐานะแบบค่อยๆเป็นค่อยๆไป ชีวิตมีความเจริญไปตามลำดับ เมื่อต้องการทำสิ่งใด ก็มักมีคนจากหลายๆฝ่ายเข้ามาให้ความช่วยเหลือ สนับสนุน แม้นจะต้องมีความเหนื่อยยากอยู่บ้าง ความสำเร็จจะไม่เร็วมากนัก แต่รับรองได้เลยว่า คุณจะถึงจุดหมายที่คุณวางไว้อย่างแน่นอน ในด้านความรัก เมื่อได้ใช้ชีวิตคู่แล้ว คุณก็มักจะแบกรับภาระอะไรทุกอย่างไว้ ดูออกจะมากกว่าคู่ครองของคุณซะอีก<br/><br/><b>***ผู้ที่ชอบคู่เลข 4 กับ 5</b><br/><br/>หรือผู้ที่มีคู่เลข 4 กับ 5 วนเวียนอยู่ในชีวิต <br/><br/>คุณมักจะชอบการเป็นเจ้าของกิจการ ไม่ชอบรับฟังคำสั่งจากใคร ถึงแม้นจะเป็นพนักงานประจำ เป็นลูกจ้าง แต่ในที่สุดคุณเองก็คิดเลือกแนวทางที่จะเป็นตัวของตัวเอง หรือชอบงานด้านการต่างประเทศ ชอบเดินทาง ไม่ชอบอยู่นิ่ง แต่บางครั้งก็อาจจะมีเหตุผลมากเกินไป ในด้านความรัก มักเป็นคนเจ้าชู้ ไปไหนมาไหนก็มักมีผู้คนให้ความสนใจ แต่เมื่อแต่งงานแล้ว ก็มักมีความคิดเห็นที่ขัดแย้งกับคู่ครองอยู่บ่อยครั้ง จนเห็นได้ชัด<br/><br/><b>***ผู้ที่ชอบคู่เลข 5 กับ 6</b></p>
      <figure>
        <img src="https://www.dailynews.co.th/admin/upload/20191111/news_fKhPoxDCSG233224_533.jpg?v=201911121010?v=4720"/>
      </figure>
      <p>หรือผู้ที่มีคู่เลข 5 กับ 6 วนเวียนอยู่ในชีวิต<br/><br/>คุณมักจะดูมีความคิดความอ่านเป็นผู้ใหญ่มากกว่าคนในรุ่นเดียวกัน แต่ก็มักจะมีความจู้จี้จุกจิกติดตัวอยู่เสมอ แต่ก็เป็นผู้ที่มีความรับผิดชอบสูง แบกรับภาระต่างๆไว้ได้ โดยไม่ปริปากบ่น การใช้จ่ายก็มักจะมีสติรอบครอบเสมอ ในด้านความรัก มักแต่งงานช้า หรือผู้หลักผู้ใหญ่ชอบเข้ามาจัดการในเรื่องความรักของเรา บางรายก็ชอบแอบรักชอบ โดยไม่ยอมแสดงออก ให้ฝ่ายนั้นได้รับรู้<br/> <br/><b>***ผู้ที่ชอบคู่เลข 6 กับ 8</b><br/><br/>หรือผู้ที่มีคู่เลข 6 กับ 8 วนเวียนอยู่ในชีวิต<br/><br/>อาจพูดได้ว่า คุณเป็นคนในกลุ่ม <b>"สุขนิยม"</b> คือชอบแสวงหาความสุขให้กับตัวเอง ส่วนในเรื่องการทำงานนั้น คุณเป็นผู้ที่ชอบทำงานคนเดียว แต่ก็มักชอบหาทีมงานมาช่วยงาน หรือส่งงานให้กับพวกพ้อง โดยที่มีผลประโยชน์แบบวินวิน ชอบงานที่มีการตกลงในข้อสัญญาที่แน่นอน ในด้านความรัก จะเป็นผู้ที่รักแรงเกลียดแรง มีคนเข้ามาพัวพันอยู่ไม่น้อย แต่ก็มักไม่ค่อยประสบความสำเร็จในเรื่องรักสักเท่าไหร่ <br/><br/><b>***ผู้ที่ชอบคู่เลข 7 กับ 8</b><br/><br/>หรือผู้ที่มีคู่เลข 7 กับ 8 วนเวียนอยู่ในชีวิต<br/><br/>คุณเป็นคนรักพวกพ้อง คบคนได้หลายระดับชั้น แต่ก็มักจะได้ผลประโยชน์จากคนใหญ่คนโต ผู้มีอิทธิพล ผู้กว้างขวาง คนระดับสูง คุณเป็นคนที่รู้จักการปรับตัวให้เข้ากับสังคมที่คุณเข้าไปร่วม ถนัดในการแก้ปัญหา ชอบทำงานเกี่ยวกับการเดินทาง หรืองานที่มีความท้าทาย ในด้านความรัก มักไม่ค่อยมีเวลาให้คนรัก อยู่กับคนรักได้แป๊ปๆ หากอยู่ด้วยกันนานๆ ก็มักจะรู้สึกเบื่อหน่าย หากต้องการให้ชีวิตรักยืดยาว ก็ควรอยู่ห่างๆกันบ้าง<br/>.<br/><b>***ผู้ที่ชอบคู่เลข 8 กับ 9</b><br/><br/>หรือผู้ที่มีคู่เลข 8 กับ 9 วนเวียนอยู่ในชีวิต<br/><br/>คุณเป็นคนเก่งในเรื่องงาน โดยเฉพาะกับการบริหารพื้นที่ การจัดการกับคนหมู่มาก มีความคล่องตัวดี มีความแม่นยำในการคาดคะเน งานหนักงานเบาสู้ไม่ถอย เป็นคนไม่ยอมคน ใครคิดร้ายมาก็จะโต้ตอบกลับทันที บางรายจะมีการทำงานสลับเวลากับผู้อื่น หรือ ทำงานกลางคืน ในด้านความรัก  ด้วยเหตุที่คุณเป็นคนมีความคิดสุดโต่ง เชื่ออะไรก็มักจะปักใจเชื่อในสิ่งนั้น และก็ชอบที่จะสงสัยในตัวคนรัก เกิดความหึงหวงได้ง่าย ชอบคาดคั้นหาความจริงกับคนรัก ความรักจึงมักเปราะบาง<br/><br/><b>***ผู้ที่ชอบคู่เลข 9 กับ 5</b></p>
      <figure>
        <img src="https://www.dailynews.co.th/admin/upload/20191111/news_coprcUgBUJ233224_533.jpg?v=201911121010?v=7694"/>
      </figure>
      <p>หรือผู้ที่มีคู่เลข 9 กับ 5 วนเวียนอยู่ในชีวิต<br/><br/>คุณเป็นคนที่มีความรอบรู้ในหลายด้าน มักเป็นที่ปรึกษาที่ดี มีความเป็นครูอยู่ในสายเลือด คอยชี้แนะช่วยเหลือผู้คนด้วยความเต็มใจ  แต่ไปไหนมาไหนได้ไม่นาน  ก็มักจะต้องรีบกลับ เพราะมีความเป็นห่วงคนที่บ้าน ไม่ว่าจะเป็นเด็ก คนแก่ สัตว์เลี้ยง หรือแม้นแต่ต้นไม้ที่ปลูกไว้ ในด้านความรัก มักแต่งงานช้า หรือบางรายก็มีความเข็ดกลัวในเรื่องความรัก จะไม่คิดที่จะตัดสินใจลงเอยกับใครง่ายๆ<br/><br/><b>***ผู้ที่ชอบเลข 0 หลายๆตัว</b><br/><br/>หรือผู้ที่มีตัวเลขตองศูนย์  000 วนเวียนอยู่ในชีวิต<br/><br/>คุณเป็นคนแก้ไขสถานการณ์เก่ง ปรับตัวไปตามสังคมที่เปลี่ยนแปลงไปได้อย่างรวดเร็ว พัฒนาตัวเองในทุกๆด้านอยู่ตลอดเวลา เมื่อคาดหวังอะไรมากจนเกินไป ก็มักจะได้รับความผิดหวัง แต่หากไม่คาดหวังอะไร ก็มักจะได้รับผลลัพธ์ที่ดีกลับมาเสมอ ในด้านความรัก เอาแน่เอานอนอะไรไม่ได้ เวลาไม่มีความรัก ก็ดูช่างเงียบเชียบ แต่พอมีความรักเข้ามา ก็กลับกลายเป็นว่า มีตัวเลือกเข้ามามากมายจนวุ่นวายไปหมด<br/><br/><b>พบกันใหม่ในสัปดาห์หน้า นะครับ.</b><br/>............................................<br/>คอลัมน์ : <mark><b>พยากรณ์สอนกันได้</b></mark><br/>โดย<mark><b> “อ.พราหมณ์เมศ วาสุเทพ”</b></mark><br/><a href="https://www.dailynews.co.th/article/%E0%B8%9E%E0%B8%A2%E0%B8%B2%E0%B8%81%E0%B8%A3%E0%B8%93%E0%B9%8C%E0%B8%AA%E0%B8%AD%E0%B8%99%E0%B8%81%E0%B8%B1%E0%B8%99%E0%B9%84%E0%B8%94%E0%B9%89">คลิกติดตามอ่านคอลัมน์พยากรณ์สอนกันได้ทั้งหมดที่นี่</a></p>
    </article>
  </body>
</html>