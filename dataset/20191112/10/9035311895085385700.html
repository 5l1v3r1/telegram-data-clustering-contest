<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/afganistan-2-yabanci-ogretim-gorevlisi-karsiliginda-3-taliban-uyesini-serbest-birakti"/>
    <meta property="og:site_name" content="euronews"/>
    <meta property="article:published_time" content="2019-11-12T10:30:37+00:00"/>
    <meta property="og:title" content="Afganistan 2 yabancı profesör karşılığında 3 Taliban üyesini bıraktı"/>
    <meta property="og:description" content="Afganistan'da tutuklu bulunan 2 Taliban militanı ve 1 Hakkani örgütü lideri serbest bırakıldı. Kabil hükümetinin bu yolla Taliban'ın kaçırdığı iki yabancı öğretim görevlisiyle esir takası yapacağı kaydedildi."/>
  </head>
  <body>
    <article>
      <h1>Afganistan 2 yabancı profesör karşılığında 3 Taliban üyesini bıraktı</h1>
      <address><time datetime="2019-11-12T10:30:37+00:00">12 Nov 2019, 10:30</time> by <a rel="author">Kerem Congar</a></address>
      <p>Afganistan'da tutuklu bulunan 2 Taliban mensubu ve 1 Hakkani örgütü lideri serbest bırakıldı. Kabil hükümetinin bu yolla Taliban'ın kaçırdığı iki yabancı öğretim görevlisiyle esir takası yapacağı kaydedildi.</p>
      <p>Taliban, 2016 Ağustos'unda Kabil'de bulunan Afganistan Amerikan Üniversitesi'nde görev yapan ABD'li Kevin King ve Avustralyalı Timothy Weekes adlarındaki iki profesörü kaçırmıştı.</p>
      <p>Afganistan Cumhurbaşkanı Eşref Gani'nin ofisinden yapılan açıklamada, Hakkani örgütünün önde gelen komutanlarından Enes Hakkani ile birlikte iki Taliban üyesinin serbest bırakılacağı, bu eylemle birlikte Kabil yönetimi ve Taliban arasında süregelen ancak çıkmaza giren barış görüşmelerinin de yeniden canlandırılmasının istendiği kaydedildi.</p>
      <figure>
        <iframe data-src="https://twitter.com/euronewses/status/877537984194760705" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>Taliban tarafından kaçırılan öğretim görevlileri ABD'li Kevin King (solda) ve Avustralyalı Timothy Weekes (sağda uzun sakallı)</figcaption>
      </figure>
      <p>Eşref Gani televizyonda canlı yayınlanan konuşmasında Afgan halkının yararına olacak esir takasının çok zor bir karar olduğunu belirterek, "Hakkani örgütü bağlantılı Enes Hakkani ile birlikte Hacı Mali Han ve Hafız Raşid isimli militanları, iki yabancı öğretim görevlisi için serbest bırakacağız." dedi.</p>
      <p>Hakkani örgütü, 80'lerdeki Sovyet işgaline karşı savaşan Afgan mücahit komutanlardan Celaleddin Hakkani tarafından kuruldu. Celaleddin Hakkani ülkedeki Rus işgali sona erdikten sonra 90'lı yıllarda Taliban hükümetinde bakanlık yapmıştı. Amerikan istihbarat kaynakları, son yıllarda Afganistan'da düzenlenen tüm büyük saldırıların ardında Hakkaniler'in bulunduğunu, buradaki Batılı güçlere en büyük tehdidin bu örgütten geldiğini söylüyor.</p>
      <ul>
        <li>
          <b>
            <a href="https://tr.euronews.com/2019/11/02/okul-yolunda-patlayan-mayin-9-ilkokul-cocugunun-olumune-neden-oldu">Okul yolunda patlayan mayın 9 ilkokul çocuğunun ölümüne neden oldu</a>
          </b>
        </li>
        <li>
          <a href="https://tr.euronews.com/2019/10/18/afganistan-da-cuma-namazina-bombal-saldiri-en-az-60-olu">
            <b>Afganistan'da cuma namazına bombalı saldırı: En az 60 ölü</b>
          </a>
        </li>
      </ul>
      <p>Ek kaynaklar<b> • AP, Reuters</b></p>
    </article>
  </body>
</html>