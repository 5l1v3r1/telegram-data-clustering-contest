<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460235/%E0%A6%AE%E0%A7%8B%E0%A6%A6%E0%A6%BF%E0%A6%B0-%E0%A6%B8%E0%A6%AE%E0%A6%BE%E0%A6%B2%E0%A7%8B%E0%A6%9A%E0%A6%A8%E0%A6%BE-%E0%A6%95%E0%A6%B0%E0%A6%BE%E0%A7%9F-%E0%A6%B8%E0%A6%BE%E0%A6%82%E0%A6%AC%E0%A6%BE%E0%A6%A6%E0%A6%BF%E0%A6%95%E0%A7%87%E0%A6%B0-%E0%A6%A8%E0%A6%BE%E0%A6%97%E0%A6%B0%E0%A6%BF%E0%A6%95%E0%A6%A4%E0%A7%8D%E0%A6%AC-%E0%A6%AC%E0%A6%BE%E0%A6%A4%E0%A6%BF%E0%A6%B2"/>
    <meta property="og:site_name" content="Daily Janakantha"/>
    <meta property="article:published_time" content="2019-11-12T10:41:00+00:00"/>
    <meta property="og:title" content="মোদির সমালোচনা করায় সাংবাদিকের নাগরিকত্ব বাতিল"/>
    <meta property="og:description" content="অনলাইন ডেস্ক ॥ ভারতীয় বংশোদ্ভূত ব্রিটিশ সাংবাদিক আতিশ তাসিরের নাগরিকত্ব কেড়ে নিল ভারত। সম্প্রতি ভারতের প্রধানমন্ত্রী নরেন্দ্র মোদির নেতৃত্বের তীব্র সমালোচনা করে একটি প্রতিবেদন প্রকাশ করেছিলেন তাসির। মূলত সেই প্রতিবেদনকে কেন্দ্র করে তার বিরুদ্ধে এমন সিদ্ধান্ত করলো মোদি সরকার। শুধু নাগরিকত্ব বাতিল নয়, পাশাপাশি ভারতে ..."/>
  </head>
  <body>
    <article>
      <h1>মোদির সমালোচনা করায় সাংবাদিকের নাগরিকত্ব বাতিল</h1>
      <address>
        <time datetime="2019-11-12T10:41:00+00:00">12 Nov 2019, 10:41</time>
      </address>
      <figure>
        <img src="http://www.dailyjanakantha.com/files/201911/1573558884_04.jpg"/>
      </figure>
      <p>অনলাইন ডেস্ক ॥ ভারতীয় বংশোদ্ভূত ব্রিটিশ সাংবাদিক আতিশ তাসিরের নাগরিকত্ব কেড়ে নিল ভারত। সম্প্রতি ভারতের প্রধানমন্ত্রী নরেন্দ্র মোদির নেতৃত্বের তীব্র সমালোচনা করে একটি প্রতিবেদন প্রকাশ করেছিলেন তাসির। মূলত সেই প্রতিবেদনকে কেন্দ্র করে তার বিরুদ্ধে এমন সিদ্ধান্ত করলো মোদি সরকার। শুধু নাগরিকত্ব বাতিল নয়, পাশাপাশি ভারতে তার প্রবেশও নিষিদ্ধ করা হয়েছে।</p>
      <p>গত বৃহস্পতিবার তাসিরের নাগরিকত্ব কেড়ে নেওয়া হয়। নাগরিকত্ব হারানোর পর গত রবিবার (১০ নবেম্বর) ব্রিটিশ গণমাধ্যম ‘দ্য গার্ডিয়ানকে’ একটি সাক্ষাৎকার দিয়েছেন তিনি। সেই সাক্ষাতকারে তাসির বলেন, ‘ভারত সরকারের এই পদক্ষেপ ভীষণ সন্দেহজনক। তারা মূলত আমাকে উদাহরণ হিসেবে ব্যবহার করছে। আমার মাধ্যমে অন্য সাংবাদিকদের কাছেও এই বার্তা দেওয়াই তাদের প্রধান উদ্দেশ্য।’</p>
      <p>তিনি আরও জানান, ‘আমার ক্ষেত্রে যা হয়েছে তা থেকে বোঝা যায়, যারা মনে করেন যে তারা বিদেশে থাকেন বা বিদেশি প্রকাশনায় লেখা ছাপাবেন, তারাও আর নিরাপদ নন’</p>
      <p>এর আগে গত মে মাসে ‘দ্য টাইম ম্যাগাজিনের’ প্রথম পাতায় একটি নিবন্ধ লিখেছিলেন তাসির। সেখানে তিনি নরেন্দ্র মোদির নেতৃত্বের ব্যাপক সমালোচনা করেন। সেই প্রতিবেদনকে কেন্দ্র করে ভারতে ব্যাপক সমালোচনা হয়। এমনকি মোদি নিজেও বিষয়টি নিয়ে মন্তব্য করেন।</p>
      <p>এদিকে,আতিশ তাসিরের নাগরিকত্ব বাতিল প্রসঙ্গে ভারতীয় স্বরাষ্ট্র মন্ত্রণালয় বলছে, আতিশ তাসির তার নাগরিকত্বের জন্য করা আবেদনে বেশকিছু তথ্য লুকিয়েছিলেন। তিনি কর্তৃপক্ষকে জানাননি যে তার মৃত বাবা ছিলেন একজন পাকিস্তানি বংশোদ্ভূত। যে কারণে তিনি বৈদেশিক নাগরিকত্বের জন্য অযোগ্য বলে বিবেচিত হন।</p>
    </article>
  </body>
</html>