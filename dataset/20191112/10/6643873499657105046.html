<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T10:31:33+00:00"/>
    <meta property="og:title" content="Elev døde etter ulykke på skoletur i Israel"/>
    <meta property="og:description" content="Det var Håvard Jonassen (22) fra Bergen som døde etter en badeulykke på skoletur."/>
  </head>
  <body>
    <article>
      <h1>Elev døde etter ulykke på skoletur i Israel</h1>
      <h2>Det var Håvard Jonassen (22) fra Bergen som døde etter en badeulykke på skoletur.</h2>
      <address><time datetime="2019-11-12T10:31:33+00:00">12 Nov 2019, 10:31</time> by <a rel="author">Torunn A. Aarøy</a></address>
      <p>Bildøy bibelskole på Sotra bekrefter at den 22 år gamle Håvard Jonassen fra Fana i Bergen er død etter at han ble alvorlig skadet i en badeulykke i Israel tirsdag 5. november.</p>
      <p>Han var da på skoletur med bibelskolen, som ligger på Sotra.</p>
      <p>«Det er med sorg vi meddeler at studenten som ble alvorlig skadet i en badeulykke i Israel tirsdag 5.11.2019 i dag tidlig tirsdag 12.11.2019 er erklært død av legepersonell ved sykehuset i Afula, Israel», skriver bibelskolen på sine hjemmesider.</p>
      <h3>Nærmeste familie i Israel</h3>
      <p>De informerer om identiteten til avdøde i forståelse med familien.</p>
      <p>Den nærmeste familie er nå ved sykehuset i Afula.</p>
      <p>«Våre tanker og vår forbønn går i dag til de som nå har mistet en av sine kjære. Skolen er representert på sykehuset og vil være tilgjengelig med støtte for de pårørende der», skriver de.</p>
      <h3>Reiste hjem</h3>
      <p>Ulykken skjedde i den sørlige delen av Galilea, ved Gan HaShlosha nasjonalpark, som også er kjent under det arabiske navnet Sakhne.</p>
      <p>Skolen opplyste i forrige uke om at de andre studentene reiste hjem til Norge som planlagt med fly fra Tel Aviv natt til onsdag.</p>
      <p>BT har vært i kontakt med rektor Gunnar Ferstad, men han ønsker ikke å gi ytterligere kommentarer.</p>
      <figure>
        <img src="https://images.sacdn.no/v2/images/9d54bc90-4e7c-4aa5-9228-1f6653720d30?fit=crop&amp;h=1264&amp;w=1900&amp;s=23aa37e9592b09c5af0a2c17d7e98ef1a1612118"/>
        <figcaption>INTERNATSKOLE: En elev ved Bildøy bibelskole ble innlagt på sykehus i Israel etter en alvorlig badeulykke. Tirsdag døde han på sykehuset.<cite>Ørjan Deisz</cite></figcaption>
      </figure>
      <h3>«Vil skape et stort tomrom og savn»</h3>
      <p>På nettsiden skriver bibelskolen også at den nærmeste familie ønsker å uttrykke takknemlighet til alle som har «stått med dem i forbønn og omtanke» etter ulykken.</p>
      <p>De skriver også at «studentens bortgang vil skape et stort tomrom og savn i studentmiljøet. Mange har nå mistet en kjær venn og medstudent.»</p>
      <p>Skolen vil nå ha en samling med kriseteam og bedriftshelsetjenesten for å ivareta studenter og ansatte.</p>
      <p>Senere vil det bli arrangert en minnestund for Håvard Jonassen.</p>
      <p>«Vi takker for forståelse for at vi i denne krevende situasjonen ønsker å skjerme studenter og ansatte», skriver skolen.</p>
      <related>
        <h4>Les også</h4>
        <a href="https://www.bt.no/nyheter/lokalt/i/AdBqex/elev-alvorlig-skadet-etter-bading-paa-skoletur"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
        <a href="https://www.bt.no/btmeninger/debatt/i/kJxrkB/mammahjarte-meg-her-og-der-kvar-blei-mammahovudet-av-eigentleg"/>
        <a href="https://www.bt.no/sprek/i/OpXdrw/floating-blir-stadig-mer-populaert-for-legen-nils-40-har-det-blitt-l"/>
        <a href="https://www.bt.no/kultur/i/QoXk9A/flere-leger-og-tannleger-husker-ikke-at-de-har-blitt-kontaktet-av-forf"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/kommentar/i/RRXegd/politivoldssaken-er-ikke-over-selv-om-forfatterne-hevder-det"/>
      </related>
    </article>
  </body>
</html>