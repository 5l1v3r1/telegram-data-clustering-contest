<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/jeg-er-glad-i-deg-for-alltid/71809694"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T10:12:57+00:00"/>
    <meta property="og:title" content="«Jeg er glad i deg for alltid»"/>
    <meta property="og:description" content="Tirsdag ble det tent lys for drepte Oscar André (15)."/>
  </head>
  <body>
    <article>
      <h1>«Jeg er glad i deg for alltid»</h1>
      <h2>Tirsdag ble det tent lys for drepte Oscar André (15).</h2>
      <address><time datetime="2019-11-12T10:12:57+00:00">12 Nov 2019, 10:12</time> by <a rel="author">Frode Andresen</a></address>
      <p>Tirsdag tente medelever lys for 15 år gamle Oscar André Ocampo Overn, som døde av skadene han ble påført på Toten tidligere i høst, melder <a href="https://www.tv2.no/nyheter/10983144/">TV 2</a>.</p>
      <p>
        <b>15-åringen var elev ved Gjøvik videregående skole. Tirsdag ble det arrangert minnestund for Oscar André i skolens gymsal.</b>
      </p>
      <p>- Det var et sjokk, og en stor sorg. Vi gikk inn i ei tung tid, sier rektor Marie Holenbakken til TV 2.</p>
      <p>Nesten samtlige av skolens 1200 elever deltok på minnestunden som startet klokka 11 tirsdag.</p>
      <p>- Vi kjenner at ordene ikke strekker til. Våre tanker går til familien og Oscar Andrés nærmeste venner, sa sogneprest i Hoff kirke på Toten, Eystein Elde, ifølge <a href="https://www.nrk.no/innlandet/medelevene-sorger-over-oscar-andre-ocampo-overn-1.14778265">NRK</a>.</p>
      <p>I dødsannonsen skriver familien følgende:</p>
      <p>«Jeg er glad i deg for alltid, og vil alltid like deg. Så lenge som jeg lever vil jeg alltid elske deg.»</p>
      <h3>Voldshendelse</h3>
      <p>Det var 9. oktober at 15 år gamle Oscar ble utsatt for det politiet da karakteriserte som en «alvorlig voldshendelse» i familiens hjem på Kapp i Østre Toten.</p>
      <p>
        <b>15-åringen ble ført til Ullevål sykehus, og døde av skadene 4. november.</b>
      </p>
      <p>Politiets foreløpige obduksjonsrapport viser at den 15 år gamle gutten døde av kvelning.</p>
      <h3>Erkjenner straffskyld</h3>
      <p>Guttens 44 år gamle far er siktet for drapet, og for å ha begått overgrep mot sønnen før han var 14 år gammel. Han er også siktet for frihetsberøvelse etter å ha låst sin kone, avdødes mor, ute på terrassen mens han utøvde volden mot sønnen inne i huset.</p>
      <p>
        <b>Faren erkjenner straffskyld for drapet og for seksuell omgang med sønnen.</b>
      </p>
      <p>Gutten skal ha fortalt en venn om overgrepene fra sin egen far. Vennen til avdøde skal deretter ha overtalt ham til å betro seg til sin mor, og deretter skal faren ha blitt konfrontert med anklagene. Ifølge <a href="https://www.vg.no/nyheter/innenriks/i/JoXJg8/polititeori-om-toten-drapet-soenn-15-drept-etter-aa-ha-varslet-om-overgrep?utm_source=vgfront&amp;utm_content=row-1">VG</a> er politiets teori at faren deretter la planer om å drepe sønnen, og om morgenen 9. oktober gikk han til angrep på sønnen.</p>
      <h3>Varetektsfengslet</h3>
      <p>Den siktede trebarnsfaren ble på nytt varetektsfengslet i forrige uke. Han samtykket da til fortsatt varetekt og avhør.</p>
      <p>Etterforskningsleder John Eivind Melbye bekreftet overfor <a href="https://www.oa.no/siktelsen-utvidet-volden-barer-preg-av-noe-planlegging/s/5-35-985765">Oppland Arbeiderblad</a> funn av strips og andre gjenstander i og ved boligen som kan tyde på at voldshendelsen ikke skjedde i affekt.</p>
      <p>- Det er forhold som bærer preg av noe planlegging, sa Melbye til avisa.</p>
    </article>
  </body>
</html>