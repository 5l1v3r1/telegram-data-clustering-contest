<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/cherez-skandal-navkolo-budivnictva-eksmer-irpenya-zablokuvav-robotu-miskradi-639374.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T10:28:02+00:00"/>
    <meta property="og:title" content="Через скандал навколо будівництва ексмер Ірпеня заблокував роботу міськради"/>
    <meta property="og:description" content="Депутати Ірпінської міськради оголосили бойкот 13 листопада через кримінальні справи"/>
  </head>
  <body>
    <article>
      <h1>Через скандал навколо будівництва ексмер Ірпеня заблокував роботу міськради</h1>
      <address>
        <time datetime="2019-11-12T10:28:02+00:00">12 Nov 2019, 10:28</time>
      </address>
      <h4>Депутати Ірпінської міськради оголосили бойкот 13 листопада через кримінальні справи</h4>
      <p>Колишній мер Ірпеня Володимир Карплюк намагається саботувати роботу Ірпінської міськради і натиснути на прокуратуру Києво-Святошинського району, щоб уникнути кримінальної відповідальності і продовжити будівництво скандального ЖК «Синергія сіті».</p>
      <p>Про це на сторінці в Facebook <a href="https://www.facebook.com/nik.spiridonov.7/posts/2398636866922572">повідомив</a> політичний експерт Микола Спірідонов.</p>
      <p>За його словами, бойкот депутатів Ірпінської міськради 13 листопада пов'язаний із кримінальними справами, які прокуратура завела на ексмера Ірпеня Володимира Карплюка.</p>
      <p>«Таку технологію використовує колишній міський голова Ірпеня Володимир Карплюк, якому на п'яти зараз щільно наступає прокуратура Києво-Святошинського регіону. Зі зміною центральної влади скандальний мер залишився без впливових покровителів (в тому числі, Петра Порошенка, за якого він і його партія «Нові обличчя» так активно агітували на виборах), і тепер намагається уникнути кримінальної відповідальності за допомогою інформаційних атак на всіх своїх опонентів. Замовні матеріали, інформаційні вкидання, а тепер до «шоу» ще й підключилися тамтешні депутати - люди Карплюка з міськради», - пояснив експерт.</p>
      <p>Він також вважає, що до окремих схем Карплюка можуть бути причетні діючі депутати міської ради Ірпеня, і тому вони зважилися брати участь в інформаційній атаці на прокуратуру. На думку експерта, мова йде про ЖК «Синергія сіті», заради будівництва якого Ірпінська міськрада протиправно внесла зміни до Генплану міста.</p>
      <p>«Напередодні прокуратура призупинила будівництво найбільшого в регіоні ЖК «Синергія Сіті», який належить «кишеньковому забудовнику» Карплюка - Ігорю Оверку. Спеціально під цей проект Карплюк навіть ініціював будівництво набережної за 75 мільйонів. На пару з Оверком він збирався заробити на цьому об'єкті близько 260 млн доларів, а тепер - будівництво заморозили, землі заарештували. Таке рішення прокуратура обґрунтувала тим, що будівництво зазначеного ЖК ведеться незаконно: щоб його легалізувати, депутати Ірпінської міськради внесли зміни до Генплану міста. Тобто, причини переживати зараз є не лише у Карплюка», - пояснив Спірідонов.</p>
      <p>Нагадаємо, що Карплюк має репутацію одного і найскандальніших мерів України. Посаду міського голови Ірпеня він займав з жовтня 2014-го по серпень 2018 року. За цей час його звинувачували в незаконній передачі земельних ділянок під забудову, йому приписували зв'язок із найскандальнішими об'єктами будівництва в Ірпені і в регіоні (ЖК «Новатор», «Центральний», «Варшавський двір», Rich Town, «Буча Квартал», «Полтавський», «Сімейний», «Центральний», «Лісова Буча» та «Парковий»), а також - незаконне збагачення (в декларації Карплюк вказав до сотні квартир і нерухомість за кордоном). Також у період президентської кампанії партію Володимира Карплюка «Нові обличчя» звинувачували в підкупі виборців на користь Петра Порошенка.</p>
      <p>Раніше повідомлялося, що <a href="https://glavcom.ua/news/sud-zaareshtuvav-zemlyu-pid-rk-sinergiya-siti-v-irpeni-zmi-626055.html">суд заарештував землю під будівництво найбільшого в Ірпені ЖК «Синергія Сіті».</a></p>
      <related>
        <a href="https://glavcom.ua/kyiv/news/zabudova-irpenya-inspektori-zupinili-roboti-na-troh-skandalnih-objektah--638749.html"/>
        <a href="https://glavcom.ua/news/sud-zaareshtuvav-zemlyu-pid-rk-sinergiya-siti-v-irpeni-zmi-626055.html"/>
        <a href="https://glavcom.ua/kyiv/news/skandalna-zabudova-irpenya-prokuratura-vimagaje-skasuvati-onovleniy-genplan-mista-621264.html"/>
      </related>
    </article>
  </body>
</html>