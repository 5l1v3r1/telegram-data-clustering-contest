<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741308"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T10:03:00+00:00"/>
    <meta property="og:title" content="พ่อ&quot;เอ๋ ปารีณา&quot;ร่ำให้!ลูกสาวเจอฤทธิ์'แม้ว'เล่นเกมการเมือง"/>
    <meta property="og:description" content="พ่อ“เอ๋ ปารีณา” ร่ำให้ ขอความเป็นธรรม ลูกสาวถูกดิสเครดิต เจออิทธิฤทธิ์ “แม้ว” หลังขุดคุ้ยไปอยู่ต่างประเทศเสวยสุข ลูกน้องติดคุก ยันไม่ได้บุกรุกที่ส.ป.ก. แต่ซื้อต่อจากเกษตรกร"/>
  </head>
  <body>
    <article>
      <h1>พ่อ"เอ๋ ปารีณา"ร่ำให้!ลูกสาวเจอฤทธิ์'แม้ว'เล่นเกมการเมือง</h1>
      <address>
        <time datetime="2019-11-12T10:03:00+00:00">12 Nov 2019, 10:03</time>
      </address>
      <p>
        <b>พ่อ“เอ๋ ปารีณา” ร่ำให้ ขอความเป็นธรรม ลูกสาวถูกดิสเครดิต เจออิทธิฤทธิ์ “แม้ว” หลังขุดคุ้ยไปอยู่ต่างประเทศเสวยสุข ลูกน้องติดคุก ยันไม่ได้บุกรุกที่ส.ป.ก. แต่ซื้อต่อจากเกษตรกร</b>
      </p>
      <p>เมื่อวันที่ 13 พ.ย. ที่รัฐสภา นายทวี ไกรคุปต์  อดีต รมช.คมนาคม และบิดาของน.ส.ปารีณา ไกรคุปต์ ส.ส.ราชบุรี พรรคพลังประชารัฐ  ได้เดินทางมาที่รัฐสภาเพื่อขอความเป็นธรรมกับผู้สื่อข่าว จากกรณีที่บุตรสาว น.ส.ปารีณา ถูกร้องเรียนบุกรุกที่ดินป่าสงวน ว่า ความจริงลูกสาวอยากให้อยู่เฉยๆ แต่เห็นว่าข่าวดังกล่าวสร้างความเสียหายให้ลูกสาวและวงศ์ตระกูล ในฐานะที่ตนเป็นพ่อและรู้เรื่องนี้ดี จึงขอความเป็นธรรม ขอเรียนว่าน.ส.ปรีณาไม่ได้บุกรุกป่าสงวนตามที่ปรากฏเป็นข่าว เขาถือครองที่ดินแปลงดังกล่าวและทำประโยชน์เป็นเวลานานมาก<br/><br/>“สิ่งที่เกิดขึ้นครั้งนี้เพราะเอ๋เล่นแรง พูดถึงสองอดีตนายกรัฐมนตรีที่หนีคดี ติดคุก เสวยสุขต่างประเทศ ลูกน้องติดคุกหัวโต เอ๋เขากล้าพูด จึงสะท้อนว่าที่โดนร้องเรียนเป็นเกมการเมือง ทำให้เอ๋เสียหาย เป็นการดิสเครดิตกัน จึงขอความเป็นธรรมให้กับลูกสาวด้วย และ คนที่ร้องก็รู้กันอยู่ว่าเป็นแกนนำของพรรคการเมืองใด เขาไม่ได้บุกรุก เขาเป็นเกษตรกร และไม่ใช่เกษตรกรเถื่อน” นายทวี กล่าว<br/><br/>นายทวี กล่าวอีกว่า เขาได้มาจากการซื้อต่อเกษตรกรที่ทำประโยชน์อยู่แล้ว เป็นที่ดินปลูกอ้อย ปลูกมันสำปะหลัง ปลูกสับปะรด จึงไม่ใช่ผู้บุกรุกใดๆทั้งสิ้น แต่ซื้อตามประมวลกฎหมายที่ดิน พ.ศ. 2497 แต่มีการอ้างพ.ร.บ.ป่าสงวนแห่งชาติ ซึ่งเขาไม่ได้นำกฎหมายที่ดินดังกล่าวมาประกอบ จึงทำให้เกิดปัญหาขึ้นในขณะนี้  และที่บอกว่าน.ส.ปารีณา ไม่ใช่เกษตรกร และไม่มีคุณสมบัติเป็นเกษตรกรถือว่าทำให้เสียหาย  เพราะความจริงเขามีฟาร์มไก่ ฟาร์มวัว ทำมานานแล้ว ถือว่าเป็นปศุสัตว์ ก็คือเกษตรกร  ไม่ใช่เกษตรกรเถื่อน ดังนั้นจึงไม่เป็นธรรมที่กล่าวหากันแบบนี้<br/><br/>นายทวี กล่าวต่อว่า ยืนยันว่าที่ดินครอบครองมานาน ได้มาโดยสุจริต ไม่ได้บุกรุก แต่ตอนออกประกาศเป็นที่ดินส.ป.ก.เมื่อปี 2537 พื้นที่ตรงนี้ไม่ใช่เขตส.ป.ก.เพราะเขาเห็นว่ามีการครอบครองและทำประโยชน์อยู่แล้ว จึงไม่ประกาศให้เป็นส.ป.ก. ต่อมาปี 2554 ซึ่งกรมป่าไม้ยกที่ดินบริเวณดังกล่าวให้เป็น ส.ป.ก. และทาง ส.ป.ก.ก็ประกาศเป็นเขตปฏิรูปในปีเดียวกัน แต่เราได้ทักท้วงไปแล้ว เพราะในพื้นที่ดังกล่าวได้ทำประโยชน์ทางปศุสัตว์ก่อนปี 2554 อยู่แล้ว จึงถือว่าเราครอบครองตามสิทธิ์ เราไม่ได้หัวหมอ เพราะทำปศุสัตว์ตั้งนานแล้วไม่ใช่สร้างรีสอร์ทเหมือนวังน้ำเขียวที่เป็นการขัดวัตถุประสงค์ในการถือครองที่ดิน หากเห็นว่าน.ส.ปารีณาทำผิด ทำไมไม่แจ้งจับตั้งแต่ตอนนั้น แต่กลับเพิ่งมาเป็นประเด็นตอนนี้ ถือเป็นเกมการเมืองเล่นงานน.ส.ปารีณา นี่คือฤทธิ์ของนายทักษิณ ชินวัตร อดีตนายกรัฐมนตรี อีกทั้งที่ร้องเรียนเรื่องนี้รู้กันอยู่ว่าเป็นแกนนำพรรคการเมืองใด ไม่ใช่ชาวบ้านเป็นผู้ร้อง เพราะเขารู้มานานแล้วว่า น.ส.ปารีณาเป็นเกษตรกร<br/><br/>ผู้สื่อข่าวรายงานว่า ในช่วงท้ายของการพูดคุยนายทวี ได้พูดเสียงสั่น น้ำตาคลอ โดยระบุว่า “ลูกสาวโดนดิสเครดิตการเมือง”<br/><br/><br/> <br/><br/> </p>
    </article>
  </body>
</html>