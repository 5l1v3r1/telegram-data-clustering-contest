<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/news/metro/6-na-tsino-hinuli-sa-paghalay-sa-kababayan"/>
    <meta property="og:site_name" content="Journal Online"/>
    <meta property="article:published_time" content="2019-11-12T10:51:55+00:00"/>
    <meta property="og:title" content="6 na Tsino hinuli sa paghalay sa kababayan"/>
    <meta property="og:description" content="MAHIGIT dalawang buwan matapos ang kalbaryong dinanas sa kamay ng anim na kababayang Tsino na halinhinang humalay sa kanya at sa apat pang kaibigan, nagpasiya ang 24-anyos na babaing Chinese na maghain ng reklamo sa pulisya laban sa mga suspek kahapon ng madaling araw sa Makati City."/>
  </head>
  <body>
    <article>
      <h1>6 na Tsino hinuli sa paghalay sa kababayan</h1>
      <address><time datetime="2019-11-12T10:51:55+00:00">12 Nov 2019, 10:51</time> by <a rel="author" href="https://journal.com.ph/authors/edd-reyes" target="_blank">Edd Reyes</a></address>
      <h3>MAHIGIT dalawang buwan matapos ang kalbaryong dinanas sa kamay ng anim na kababayang Tsino na halinhinang humalay sa kanya at sa apat pang kaibigan, nagpasiya ang 24-anyos na babaing Chinese na maghain ng reklamo sa pulisya laban sa mga suspek kahapon ng madaling araw sa Makati City.</h3>
      <p>Kaagad namang nadakip ng mga tauhan ni Makati police chief P/Col Rogelio Simon ang isa sa anim na suspek na nakilalang si Xiao Ming Wei, nasa hustong edad, sa kanyang tinutuluyang maliit na hotel sa Dela Rosa St., Ayala Southbound, Legaspi Village habang tinutugis pa ang lima niyang kasamahan.</p>
      <p>Batay sa reklamo ng biktimang itinago sa alyas “Maling” nagta-trabaho bilang waitress, kasama niyang naglalakad ang apat pang kababayang Tsina noong Setyembre 9 ng alas-3 ng madaling araw sa bisinidad ng Okada Casino Resort and Hotel sa Paranaque city nang bigla silang harangin ng anim na kababayan sa pangunguna ni Xiao.</p>
      <p>Naunahan umano ng takot ang mga biktima nang paligiran sila ng mga suspek bago puwersahang isinakay sila sa isang van.</p>
      <p>Dinala umano ang mga biktima ng kanilang mga kababayang suspek sa isang condominium sa Greenbelt, Ayala Center, Bgy. San Lorenzo at dito ay halinhinan silang ginahasa ng anim na kababayan.</p>
      <p>Nagbanta umano ang mga suspek na may mangyayaring masama sa kanila kapag nagsumbong sila sa mga awtoridad kaya’t ipinasiya nilang manahimik at sarilinin ang kahayupang dinanas sa kamay ng kanilang mga kababayan.</p>
      <p>Gayunman, sa kabila ng pagnanais na kalimutan ang mapait na karanasan, laging nagbabalik sa ala-ala ng biktima ang kahayupang dinanas sa kamay ng mga kababayan na nagpasasa ng husto sa kanyang pagkababae kaya’t ipinasiya na niyang maglakas-loob na magsuplong sa pulisya.</p>
      <p>Ayon naman kay Makati Police Women and Children’s Protection Desk (WCPD) P/SMSgt, Joann Baldos na may hawak ng usapin, kasong forcible abduction at rape ang direktang isinampa sa piskalya laban kay Xiao at sa mga nakakalaya pang suspek.</p>
    </article>
  </body>
</html>