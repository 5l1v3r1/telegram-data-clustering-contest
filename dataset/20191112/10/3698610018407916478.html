<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-rf-shistoh-figurantiv-spravi-hizb-ut-tahrir-zasudili-do-uv-yaznennya-v-koloniyi-suvorogo-rezhimu-329315_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T10:52:00+00:00"/>
    <meta property="og:title" content="У РФ шістьох фігурантів &quot;справи Хізб ут-Тахрір&quot; засудили до ув'язнення в колонії суворого режиму"/>
    <meta property="og:description" content="Російський прокурор просив на всіх майже 100 років в'язниці, але кримчан засудили до меншого терміну."/>
  </head>
  <body>
    <article>
      <h1>У РФ шістьох фігурантів "справи Хізб ут-Тахрір" засудили до ув'язнення в колонії суворого режиму</h1>
      <h2>Російський прокурор просив на всіх майже 100 років в'язниці, але кримчан засудили до меншого терміну.</h2>
      <address>
        <time datetime="2019-11-12T10:52:00+00:00">12 Nov 2019, 10:52</time>
      </address>
      <p>У Росії Південний окружний суд Ростова-на-Дону засудив до ув'язнення в колонії суворого режиму шістьох <b><a href="https://dt.ua/UKRAINE/sud-u-krimu-zalishiv-pid-areshtom-vismoh-figurantiv-spravi-hizb-ut-tahrir-329307_.html">фігурантів "справи Хізб ут-Тахрір"</a></b>. Під час засідання суду підтримати кримських татар приїхали більше сотні людей.</p>
      <p>Так суд засудив <b>Муліма Алієва</b> до 19 років ув'язнення, <b>Інвер Бекіров</b> отримав 18 років, <b>Емір-Усейн Куку </b>– 12 років, <b>Вадим Сірук</b> – 12 років, <b>Арсен Джеппаров</b> – 7 років і<b> Рефат Алімов </b>– 8 років.</p>
      <p>Підтримати кримчан на засідання приїхали більше ста осіб. Крім того, до суду приїхав представник міжнародної неурядової організації Amnesty International та генеральний консул України в Ростові-на-Дону Тарас Малишевський.</p>
      <p>Раніше російський прокурор запросив на всіх шістьох кримчан <a href="https://dt.ua/UKRAINE/yaltinska-sprava-hizb-ut-tahrir-prokuor-na-shistoh-osib-zaprosiv-mayzhe-100-rokiv-v-yaznici-326058_.html"><b>98,5 років позбавлення волі в цілому</b></a>.</p>
      <p>Від початку анексії українського Криму в 2014 році Росія проводить послідовну політику тиску на кримських татар за їхню проукраїнську позицію. Російські силовики регулярно приходять з обшуками до їхніх будинків, кримських татар заарештовують і судять за сфабрикованими обвинуваченнями в нібито "тероризмі" і "екстремізмі".</p>
      <p>Генеральна Асамблея ООН у своїх резолюціях неодноразово засуджувала незаконні дії країни-окупанта і закликала її дотримуватися прав людини. 22 грудня 2018 року Генеральна Асамблея ООН прийняла нову <b><a href="https://dt.ua/POLITICS/genasambleya-oon-priynyala-rezolyuciyu-pro-porushennya-prav-lyudini-v-krimu-297818_.html">резолюцію "Ситуація з правами людини в Автономній Республіці Крим і місті Севастополь, Україна"</a></b>.</p>
      <p>Вона стала третьою ініційованої Україною і прийнятою Генасамблеєю ООН за останні два роки. При цьому Росія не виконала жодної вимоги попередніх резолюцій, ситуація лише погіршилася. У зв'язку з чим у новій резолюції вперше окремо міститься заклик до Генерального секретаря ООН підготувати спеціальну доповідь про її виконання до наступної сесії ГА ООН.</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>