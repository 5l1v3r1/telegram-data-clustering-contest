<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/valverde-te-un-problema-de-laterals/noticia/2962739/"/>
    <meta property="og:site_name" content="CCMA"/>
    <meta property="article:published_time" content="2019-11-12T10:27:23+00:00"/>
    <meta property="og:title" content="Valverde té un problema de laterals"/>
    <meta property="og:description" content="Amb Semedo i Alba lesionats i Sergi Roberto sancionat, Valverde només té Júnior Firpo i Wagué disponibles per al partit contra el Leganés"/>
  </head>
  <body>
    <article>
      <h1>Valverde té un problema de laterals</h1>
      <h2>Amb Semedo i Alba lesionats i Sergi Roberto sancionat, Valverde només té Júnior Firpo i Wagué disponibles per al partit contra el Leganés</h2>
      <address><time datetime="2019-11-12T10:27:23+00:00">12 Nov 2019, 10:27</time> by <a rel="author">Francesc Latorre</a></address>
      <p>Encara queden dies per a que el Barça reprengui el seu camí a la Lliga. Serà <b>el 23 de novembre (13.00) a Leganés</b>, un cop s'acabi l'aturada de seleccions. Però Valverde ja sap que haurà de fer mans i mànigues a l'hora de confeccionar la defensa.</p>
      <p>Ara mateix,<b> tres dels jugadors que normalment ocupen la demarcació de lateral estan fora de combat</b>. Dos van caure en el darrer partit contra el Celta, un amb forma de lesió i l'altre de sanció. <b>Sergio Busquets va substituir Nelson Semedo</b> a l'equador de la primera part. El portuguès té <a href="https://www.ccma.cat/esport3/nelson-semedo-te-una-lesio-muscular-al-soli-de-la-cama-esquerra/noticia/2962235/">una lesió al soli de la cama esquerra i en té per 5 setmanes</a>. No reapareixerà doncs fins a mitjans de desembre i <b>el clàssic contra el Madrid </b>és ara el seu gran objectiu.</p>
      <p><b>Sergi Roberto</b>, per la seva banda, <b>va veure la cinquena targeta groga</b> i per tant haurà de complir un partit de sanció. Amb aquest panorama, la única opció natural que té Valverde a la recàmera és la de <b>Moussa Wagué</b>. El senegalès, que aquests dies està concentrat amb la seva selecció, té fitxa del primer equip aquesta temporada però fins al moment no ha jugat ni un sol minut. En una roda de premsa recent,<b> Valverde es va referir explícitament a Wagué</b>, de qui en va destacar la seva feina diària, la integració a l'equip i es va mostrar convençut que tindria alguna oportunitat. Doncs aquesta oportunitat podria arribar ben aviat, al camp del Leganés.</p>
      <p>Valverde també té complicacions a l'altra banda de la defensa. <b>Jordi Alba</b> va notar molèsties en el darrer partit contra l'Slavia de Praga i les proves van posar de manifest<b> una recaiguda de la lesió que es va fer al setembre al bíceps femoral</b> de la cuixa esquerra. Llavors el jugador de l'Hospitalet va estar-se tres setmanes de baixa. Ara el Barça no ha anunciat cap termini per a la seva reaparició, però en tractar-se d'una recaiguda, des del club no es vol córrer cap tipus de risc. El relleu natural d'Alba en aquesta posició és <b>Júnior Firpo.</b> L'ex jugador del Betis ja va ser titular en la darrera jornada de lliga contra el Celta.</p>
      <p> </p>
    </article>
  </body>
</html>