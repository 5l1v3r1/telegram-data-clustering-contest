<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/v-izoli-usposabljanje-za-ponudnike-prevozov-preko"/>
    <meta property="og:site_name" content="Primorske novice"/>
    <meta property="article:published_time" content="2019-11-12T10:39:11+00:00"/>
    <meta property="og:title" content="V Izoli usposabljanje za ponudnike prevozov preko aplikacije"/>
    <meta property="og:description" content="V Izoli bodo 26. novembra pripravili prvo brezplačno strokovno usposabljanje za ponudnike prevozov preko aplikacije Wayv, ki bo omogočila iskanje in ponujanje morskih prevozov z različnih točk slovenske obale."/>
  </head>
  <body>
    <article>
      <h1>V Izoli usposabljanje za ponudnike prevozov preko aplikacije</h1>
      <address><time datetime="2019-11-12T10:39:11+00:00">12 Nov 2019, 10:39</time> by <a rel="author">Spletno uredništvo</a></address>
      <p>
        <b>V Izoli bodo 26. novembra pripravili prvo brezplačno strokovno usposabljanje za ponudnike prevozov preko aplikacije Wayv, ki bo omogočila iskanje in ponujanje morskih prevozov z različnih točk slovenske obale.</b>
      </p>
      <figure>
        <img src="https://static.primorske.si/foto/highres/gnweb/719389_prevoz.jpg"/>
        <figcaption>Foto: Jaka Ivančič</figcaption>
      </figure>
      <p><b>IZOLA</b> &gt; Prihodnje leto bo začela delovati aplikacijska platforma, s katero bo mogoče iskati in ponujati morske prevoze. Aplikacija Wayv bo povezala potnike in lastnike plovil ter omogočala prevoz z različnih točk slovenske obale. Sistem je zasnovan po vzoru kopenskega sistema Uber s prilagoditvami na morski prevoz, so pojasnili v Turističnem združenju Portorož.</p>
      <p>“Vsa komunikacija in plačila bodo potekali preko aplikacije, kar bo omogočalo nadzor, hkrati pa bo tudi varneje in zanesljiveje za uporabnike”, so pojasnili. Za varnost bodo poskrbeli tudi z izobraževanji. Ta bodo vsak mesec od novembra 2019 do maja 2020.</p>
      <blockquote>Aplikacijska platforma Wayv bo za uporabnike mobilnih naprav z operacijskim sistemom android na voljo od junija 2020, za tiste z operacijskim sistemom iOS pa približno leto kasneje. Obvezni pogoji za vse sodelujoče prevoznike bodo ustrezen izpit in oprema, sklenjeno zavarovanje potnikov ter registrirana gospodarska dejavnost.</blockquote>
      <p>Prvo brezplačno strokovno usposabljanje za opravljanje varnega prevoza ljudi bo v torek, 26. novembra, od 17. do 20. ure v dvorani pod recepcijo marine v Rotundi. Udeleženci se bodo seznanili z osnovami navigacije, mornarskimi deli in pomorstvom, izogibanjem trčenj na morju, varstvom pri delu in varstvom morja pred onesnaženjem ter osnovami meteorologije. V okviru usposabljanja bodo predstavili tudi aplikacijo Wayv. Udeleženci izobraževanj se bodo lahko udeležili tudi brezplačnih predavanj za voditelja čolna, upravljanje z VHF GMDSS radijsko postajo in pridobitev naziva mornar motorist. Prijave so možne preko spletne <a href="https://docs.google.com/forms/d/1pES29YlTv5dZWAw6IGD5FuT3iO6dzwPWogkBSlPE2QQ/viewform?edit_requested=true">povezave</a> ali na elektronski naslov info@porporella.si. Več informacij na telefonski številki 041 687 105 (Arturo Steffé).</p>
      <blockquote>Projekt je namenjen razvitju prometne povezave med kraji ob slovenskem morju, kar bi omogočilo dodaten vir prihodka ribičem in obstoječim ponudnikom morskih prevozov. Gre tudi za razbremenitev obstoječih prometnih tokov po kopnem ter lažjo dostopnost do zavarovanih območij.</blockquote>
    </article>
  </body>
</html>