<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/usa-boliwia-donald-trump-o-ustapieniu-evo-moralesa,984660.html"/>
    <meta property="og:site_name" content="TVN24"/>
    <meta property="article:published_time" content="2019-11-12T10:54:44+00:00"/>
    <meta property="og:title" content="&quot;Wydarzenia w Boliwii to silny sygnał dla nielegalnych reżimów w Wenezueli i Nikaragui&quot;"/>
    <meta property="og:description" content="Stany Zjednoczone składają wyrazy szacunku narodowi boliwijskiemu za to, że domagał się wolności oraz boliwijskiej armii za to, że dotrzymała swej przysięgi, by chronić nie pojedynczą osobę, ale ko..."/>
  </head>
  <body>
    <article>
      <h1>"Wydarzenia w Boliwii to silny sygnał dla nielegalnych reżimów w Wenezueli i Nikaragui"</h1>
      <address><time datetime="2019-11-12T10:54:44+00:00">12 Nov 2019, 10:54</time> by <a rel="author">asty//rzw</a></address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/b9bb0770-4a42-4516-8de5-8b7db0bdcc97.jpg?type=1&amp;srcmode=3&amp;srcx=0/1&amp;srcy=0/1&amp;srcw=970&amp;srch=546&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/42ebeaef-25f0-48a5-a478-672a7cc5f3f3-480p.mp4"/>
          <figcaption>Zamieszki i napady na sklepy w Boliwii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/64c5a960-dc1a-40ca-8d44-a8c7f7118470-480p.mp4"/>
          <figcaption>Prezydent Evo Morales podał się do dymisji</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/650aec65-ba5e-45a3-9e41-680589f887c9-480p.mp4"/>
          <figcaption>Prezydent Boliwii Evo Morales podał się do dymisji</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/4e1eca6a-aac1-48a0-9693-92920e3150d2-480p.mp4"/>
          <figcaption>Trybunał Wyborczy ogłosił Moralesa zwycięzcą wyborów w Boliwii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/2f7ca1da-328c-4d30-90b8-8ffe35c93a51-480p.mp4"/>
          <figcaption>Evo Morales ogłosił się zwycięzcą wyborów prezydenckich w...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/7236261d-57cd-4ac9-9099-5dd13950c8bc-480p.mp4"/>
          <figcaption>Evo Morales prowadzi w wyścigu po fotel prezydencki</figcaption>
        </figure>
        <figcaption>Sytuacja w Boliwii nadal napięta<cite>Foto: JUAN CARLOS TORREJON / PAP/EPA | Video: Reuters</cite></figcaption>
      </slideshow>
      <h3>"Stany Zjednoczone składają wyrazy szacunku narodowi boliwijskiemu za to, że domagał się wolności oraz boliwijskiej armii za to, że dotrzymała swej przysięgi, by chronić nie pojedynczą osobę, ale konstytucję Boliwii" - napisał prezydent Donald Trump po ustąpieniu prezydenta Boliwii Evo Moralesa. Oświadczył, że wydarzenia w tym kraju to silny sygnał dla "nielegalnych reżimów" w Wenezueli i Nikaragui.</h3>
      <p>Prezydent USA Donald Trump ustąpienie prezydenta Boliwii nazwał w poniedziałek "znaczącym momentem dla demokracji na zachodniej półkuli". Dodał, że rezygnacja Evo Moralesa ocaliła demokrację dla Boliwijczyków.</p>
      <h3>Waszyngton nie uznaje wydarzeń w Boliwii za zamach stanu</h3>
      <related>
        <a href="https://www.tvn24.pl/wiadomosci-ze-swiata,2/prezydent-morales-zrezygnowal,984365.html"/>
      </related>
      <p>"Stany Zjednoczone składają wyrazy szacunku narodowi boliwijskiemu za to, że domagał się wolności oraz boliwijskiej armii za to, że dotrzymała swej przysięgi, by chronić nie pojedynczą osobę, ale konstytucję Boliwii" - napisał prezydent Trump w komunikacie.</p>
      <p>Wysokiej rangi przedstawiciel Departamentu Stanu powiedział, że USA apelują do Wielonarodowego Zgromadzenia Legislacyjnego - parlamentu Boliwii - by zebrało się szybko, aby przyjąć rezygnację Moralesa i postępowało zgodnie z konstytucją, starając się wypełnić "polityczną próżnię", jaka powstała po odejściu prezydenta.</p>
      <p>Przedstawiciel amerykańskiej dyplomacji dodał, że USA wzywają wszystkie strony konfliktu w Boliwii, aby powstrzymały się od przemocy i respektowały rządy prawa. Podkreślił, że Waszyngton nie uważa rezygnacji Moralesa za wynik zamachu stanu, ale postrzega jego odsunięcie od władzy jako wyraz woli narodu, który miał dość ignorowania jego woli.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/46c41bd4-fb78-4819-ad46-3fdada55134f.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Splądrowany dom Evo Moralesa<cite>Źródło: PAP/ EPA/JORGE ABREGO</cite></figcaption>
      </figure>
      <h3>Ustąpienie Moralesa i ucieczka do Meksyku</h3>
      <p>Tuż po <a href="https://www.tvn24.pl/wiadomosci-ze-swiata,2/boliwia-prezydent-evo-morales-zrezygnowal-podal-sie-do-dymisji,984365.html">telewizyjnym oświadczeniu prezydenta w niedzielę o rezygnacji z urzędu dowódca boliwijskich sił zbrojnych generał Williams Kaliman oświadczył, że to armia zmusiła Moralesa do ustąpienia</a>.</p>
      <p><a href="https://www.tvn24.pl/wiadomosci-ze-swiata,2/byly-prezydent-boliwii-evo-morales-otrzymal-azyl-w-meksyku,984682.html">Morales odleciał w poniedziałek późnym wieczorem czasu lokalnego do Meksyku, który udzielił mu azylu, na pokładzie meksykańskiego samolotu wojskowego</a>.</p>
      <p>"Udaję się do Meksyku wdzięczny za otwartość braci, którzy zaoferowali mi azyl... Boli mnie to, że opuszczam kraj z powodów politycznych. Powrócę wkrótce z nową siłą i energią" - napisał na Twitterze były prezydent. Wcześniej oświadczył, że "padł ofiarą zamachu stanu".</p>
      <related>
        <a href="https://www.tvn24.pl/wiadomosci-ze-swiata,2/unia-przyglada-sie-sytuacji-w-boliwii-najwazniejsze-jest-unikniecie-przemocy,984605.html"/>
      </related>
      <p>Prezydent Meksyku Andres Manuel Lopez Obrador oraz szef tamtejszej dyplomacji Marcelo Ebrard ogłosili w poniedziałek, że zmuszenie Moralesa do ustąpienia było puczem. Również prezydent elekt Argentyny Alberto Fernandez uznał sposób odsunięcia prezydenta Boliwii od władzy za zamach stanu.</p>
      <p>Organizacja Państw Amerykańskich (OPA) poinformowała, że jej nadzwyczajne spotkanie w sprawie sytuacji w Boliwii zostanie zwołane we wtorek w jej biurze w Waszyngtonie. Sesja została zorganizowana na apel USA, Wenezueli, Brazylii, Kanady, Kolumbii, Gwatemali, Peru i Dominikany.</p>
      <h3>Kryzys polityczny w Boliwii</h3>
      <p>Siły zbrojne Boliwii wydały komunikat, w którym zapewniają, że będą chronić "najważniejsze usługi publiczne".</p>
      <p>W La Paz już w nocy z niedzieli na poniedziałek doszło do zamieszek i napadów na sklepy. Zwolennicy Moralesa ustawili barykady na głównej drodze prowadzącej na najważniejsze lotnisko w kraju. Wielki mural w pobliżu portu lotniczego głosi "Evo: naród cię potrzebuje".</p>
      <p>Według Reutersa gangi wszczęły zamieszki nie tylko w La Paz, ale też i innych miastach kraju, podpalano prywatne firmy i rezydencje, a zwolennicy Moralesa starli się z przedstawicielami opozycji. Transport publiczny został wstrzymany w La Paz, zamknięto większość szkół i sklepów.</p>
      <related>
        <h4>Evo Morales obalony</h4>
        <a href="https://www.tvn24.pl/wiadomosci-ze-swiata,2/siostry-i-bracia-wyjezdzam-do-meksyku-morales-otrzymal-azyl-polityczny,984682.html"/>
        <a href="https://www.tvn24.pl/wiadomosci-ze-swiata,2/unia-przyglada-sie-sytuacji-w-boliwii-najwazniejsze-jest-unikniecie-przemocy,984605.html"/>
        <a href="https://www.tvn24.pl/wiadomosci-ze-swiata,2/meksyk-wyciaga-dlon-do-prezydenta-boliwii-proponuje-mu-azyl,984495.html"/>
        <a href="https://www.tvn24.pl/wiadomosci-ze-swiata,2/tchorzliwy-zamach-przeciwko-demokracji-sojusznicy-murem-za-moralesem,984496.html"/>
        <a href="https://www.tvn24.pl/wiadomosci-ze-swiata,2/prezydent-morales-zrezygnowal,984365.html"/>
      </related>
    </article>
  </body>
</html>