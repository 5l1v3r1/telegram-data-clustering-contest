<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/havard-22-dode-pa-skoletur-i-israel/71808125"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T10:40:04+00:00"/>
    <meta property="og:title" content="Håvard (22) døde på skoletur i Israel"/>
    <meta property="og:description" content="Håvard Jonassen var elev ved Bildøy bibelskole. Han omkom etter en drukningsulykke mens de var på skoletur i Israel."/>
  </head>
  <body>
    <article>
      <h1>Håvard (22) døde på skoletur i Israel</h1>
      <h2>Håvard Jonassen var elev ved Bildøy bibelskole. Han omkom etter en drukningsulykke mens de var på skoletur i Israel.</h2>
      <address><time datetime="2019-11-12T10:40:04+00:00">12 Nov 2019, 10:40</time> by <a rel="author">Marte Klausen</a></address>
      <p>Håvard Jonassen (22) fra Fana i Bergen døde etter ulykke på skoletur i Israel. Det melder <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel">Bergens Tidende</a>.</p>
      <p>
        <b>Jonassen var elev Bildøy Bibelskole på Sotra i Fjell kommune, og døde etter en badeulykke på skoleturen 5. november, skriver avisa.</b>
      </p>
      <p>«Det er med sorg vi meddeler at studenten som ble alvorlig skadet i en badeulykke i Israel tirsdag 5.11.2019 i dag tidlig tirsdag 12.11.2019 er erklært død av legepersonell ved sykehuset i Afula, Israel», skriver bibelskolen på sine hjemmesider.</p>
      <p>De informerer om identiteten til avdøde i forståelse med familien. Den nærmeste familie er nå ved sykehuset i Afula.</p>
      <p>På nettsiden skriver bibelskolen også at den nærmeste familie «ønsker å uttrykke takknemlighet til alle som har stått med dem i forbønn og omtanke i den krevende uken som har gått siden ulykken fant sted.»</p>
      <p>De legger til at deres tanker og forbønn går til de som nå har mistet en av sine kjære.</p>
      <p>«Skolen er representert på sykehuset og vil være tilgjengelig med støtte for de pårørende der», skriver de.</p>
      <p>Det blir samtidig opplyst at det ikke vil bli gitt noen ytterligere informasjon til pressen, etter ønske fra mannens nærmeste pårørende.</p>
      <p>Det var skolen som varslet om hendelsen i en pressemelding på sine <a href="https://www.bildoybibelskole.no/nyheter/pressemelding">nettsider</a>. Der presiserer de at ingen andre var involvert i ulykken som fant sted i Gan Hashlosha nasjonalpark.</p>
    </article>
  </body>
</html>