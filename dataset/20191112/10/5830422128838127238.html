<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140614/%D8%B3%D9%87-%D9%85%D8%A7%D9%86%D8%B9-%D8%AF%D8%B1-%D8%B9%D8%AF%D9%85-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D8%AE%D9%88%D8%AF%D8%B1%D9%88-%D8%A8%D8%A7-%D9%88%D8%AC%D9%88%D8%AF-%D8%A7%D9%81%D8%AA-%D8%AF%D9%84%D8%A7%D8%B1-%D8%B9%D9%84%D8%AA-%DA%AF%D8%B1%D8%A7%D9%86%DB%8C-%D8%A7%D8%AE%DB%8C%D8%B1-%DA%86%D9%86%D8%AF-%D9%85%D8%AD%D8%B5%D9%88%D9%84"/>
    <meta property="og:site_name" content="boursepress.ir"/>
    <meta property="article:published_time" content="2019-11-12T10:31:00+00:00"/>
    <meta property="og:title" content="سه مانع در عدم کاهش قیمت خودرو با وجود افت دلار / علت گرانی اخیر چند محصول"/>
    <meta property="og:description" content="عضو هیات مدیره انجمن همگن قطعه سازان، سه عامل عدم کاهش قیمت خودرو با وجود کاهش قیمت دلار و سایر متغیرها را اعلام کرد و علت گرانی اخیر برخی محصولات را اعلام کرد."/>
  </head>
  <body>
    <article>
      <h1>سه مانع در عدم کاهش قیمت خودرو با وجود افت دلار / علت گرانی اخیر چند محصول</h1>
      <h2>عضو هیات مدیره انجمن همگن قطعه سازان اعلام کرد:</h2>
      <address>
        <time datetime="2019-11-12T10:31:00+00:00">12 Nov 2019, 10:31</time>
      </address>
      <p>
        <i>عضو هیات مدیره انجمن همگن قطعه سازان، سه عامل عدم کاهش قیمت خودرو با وجود کاهش قیمت دلار و سایر متغیرها را اعلام کرد و علت گرانی اخیر برخی محصولات را اعلام کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، بابک کریم‌خان در پاسخ به این پرسش که چرا با وجود کاهش دلار و سایر قیمت‌ها هنوز قیمت خودرو تغییری نکرده به ایسنا گفت : بهای خودرو در گذشته متناسب با افزایش سایر بازارها و مواد اولیه رشد نکرد و در شرایط فعلی هم نمی‌توان انتظار داشت به اندازه سایر بازارها، روند نزولی شکل گیرد .</p>
      <p>وی ادامه داد: از سوی دیگر خودروسازان سال گذشته ۳۵ هزار میلیارد تومان و در نیمه سال جاری هشت هزار میلیارد تومان زیان‌ اعلام کردند و با چنین شرایطی نمی‌توانند قیمت‌ها را کاهش دهند. قیمت فعلی محصولات هم چندان مورد موافقت خودرو سازان نیست و به دلیل اجبار دولت ، مجبورند با وجود زیاندهی قیمت‌ها را ثابت نگه دارند.</p>
      <p>رئیس انجمن قطعه‌سازان خودرو و نیرو محرکه استان کرمانشاه افزود: عامل دیگر ، محدودیت عرضه محصولات خودرو است چرا که به دلیل مشکلات مالی و بدهی خودروسازان به قطعه‌سازی‌ها ، امکان تولید بیشتر نیست .</p>
      <p>کریم خان درباره افزایش قیمت چند وقت اخیر قیمت خودرو هم توضیح داد: دلیل این امر صحبت‌هایی بود که درباره توقف تولید چند نوع خودرو از جمله پراید و پژو ۴۰۵ مطرح و منجر به افزایش تقاضا و گرانی در بازار آزاد و عمدتا از سوی دلالان شد .</p>
      <p>انتهای پیام</p>
      <p> </p>
    </article>
  </body>
</html>