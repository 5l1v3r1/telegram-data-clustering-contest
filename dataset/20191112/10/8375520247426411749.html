<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/pid-kijevom-nevidomi-pograbuvali-budinok-advokata-yakiy-zaraz-u-bigah--639378.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T10:57:04+00:00"/>
    <meta property="og:title" content="Під Києвом невідомі пограбували будинок адвоката, який зараз «у бігах»"/>
    <meta property="og:description" content="Поліція Київщини розслідує факт пограбування будинку у селі Козин"/>
  </head>
  <body>
    <article>
      <h1>Під Києвом невідомі пограбували будинок адвоката, який зараз «у бігах»</h1>
      <address>
        <time datetime="2019-11-12T10:57:04+00:00">12 Nov 2019, 10:57</time>
      </address>
      <h4>Поліція Київщини розслідує факт пограбування будинку у селі Козин</h4>
      <p>8 листопада близько 21-ї години невідомі особи через вікно проникли до одного з будинків у селі Козин Обухівського району Київщини. Не завдавши тілесних ушкоджень 68-річній жінці та її 12-річній онуці, які на той час знаходились у помешканні, нападники обшукали будинок.</p>
      <p>Зловмисники знайшли гроші, близько 40 тисяч євро, золоті вироби і з викраденим зникли у невідомому напрямку. Крім грошей та прикрас з будинку нічого не пропало. Про це <a href="https://kv.npu.gov.ua/news/grabizh/policziya-kijivshhini-rozsliduje-fakt-pograbuvannya-budinku-u-seli-kozin/">повідомляє</a> пресслужба Головного управління Нацполіції в Київській області.</p>
      <p>На місці події працювали слідчо-оперативна група Обухівського відділу поліції, кінологи, криміналістична лабораторія поліції Київщини. Під час огляду помешкання та прибудинкової території поліцейські вилучили ряд речових доказів, за якими призначена низка відповідних експертиз.</p>
      <p>За даним фактом відкрито кримінальне провадження за ч. 3 ст. 186 (Грабіж) Кримінального кодексу України.</p>
      <p>Наразі триває комплекс оперативно-розшукових заходів та слідчих дій щодо розкриття пограбування, встановлення і затримання зловмисників.  </p>
      <p>Також встановлено, що власник будинку, 41-річний адвокат, перебуває за кордоном і тривалий час розшукується працівниками СБУ за державну зраду.</p>
      <p>Водночас, Національна асоціація адвокатів України <a href="https://www.facebook.com/UkrainianNationalBarAssociation/posts/2520918001289678">повідомляє</a>, що «до приватного будинку на Київщині адвоката Володимира Богатиря, увірвалась група грабіжників у військовій формі, які побили та зв’язали членів родини, завдали тілесних ушкоджень неповнолітній дитині та отримали доступ до адвокатських досьє адвоката».</p>
      <related>
        <a href="https://glavcom.ua/kyiv/news/troje-inozemciv-obikrali-magazin-na-maydani-nezalezhnosti-638655.html"/>
        <a href="https://glavcom.ua/kyiv/news/potrujili-sobak-pobili-zhinku-i-vderlisya-do-budinku-na-kijivshchini-stalosya-zuhvale-pograbuvannya-foto-video-638102.html"/>
      </related>
    </article>
  </body>
</html>