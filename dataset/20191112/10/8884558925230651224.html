<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/koprska-sportnika-invalida-fabio-rizzi-in-natalie"/>
    <meta property="og:site_name" content="Primorske novice"/>
    <meta property="article:published_time" content="2019-11-12T10:34:38+00:00"/>
    <meta property="og:title" content="Koprska športnika invalida Fabio Rizzi in Natalie Finkšt v državnem vrhu"/>
    <meta property="og:description" content="Fabio Rizzi in Natalie Finkšt sta se na državnem prvenstvu povzpela na najvišja mesta v boccii, dvoranskem balinanju za invalide."/>
  </head>
  <body>
    <article>
      <h1>Koprska športnika invalida Fabio Rizzi in Natalie Finkšt v državnem vrhu</h1>
      <address><time datetime="2019-11-12T10:34:38+00:00">12 Nov 2019, 10:34</time> by <a rel="author">Spletno uredništvo</a></address>
      <p>
        <b>Fabio Rizzi in Natalie Finkšt sta se na državnem prvenstvu povzpela na najvišja mesta v boccii, dvoranskem balinanju za invalide.</b>
      </p>
      <figure>
        <img src="https://static.primorske.si/foto/highres/gnweb/719378_260-fabio1.jpg"/>
        <figcaption>Fabio Rizzi in Natalie Finkšt z zlato in srebrno medaljo Foto: Lea Hedžet</figcaption>
      </figure>
      <p><b>KAMNIK</b> &gt; Sobotnega državnega prvenstva v boccii, dvoranskem balinanju za invalide, v Kamniku so se lahko udeležili le po štirje najbolje uvrščeni tekmovalci vsake kategorije na ligaškem prvenstvu. Tako je državno prvenstvo hkrati nekakšno finale ligaškega prvenstva.</p>
      <p>To je od marca dalje potekalo v treh krogih in se sklenilo 19. oktobra z zmago <b>Natalie Finkšt</b>, <b>Fabio Rizzi</b> pa je po skupnem seštevku točk pristal na drugem mestu. Oba sta člana ekipe Obalnega društva za cerebralno paralizo ter športnega društva Boccia Koper (hkrati pa tudi slovenske reprezentance) in oba tekmujeta v kategoriji BC2.</p>
      <figure>
        <img src="https://static.primorske.si/foto/lowres/gnweb/719378_260-fabio2.jpg"/>
        <figcaption>Podelitev medalj v kategoriji BC2 (z leve: Natalie Finkšt, Fabio Rizzi in Bojan Poredoš iz Pomurskega društva, ki je prejel bronasto medaljo)</figcaption>
      </figure>
      <p>V boccii športniki namreč tekmujejo v petih različnih kategorijah (glede na stopnjo oziroma vrsto hendikepa), ki so priznane tudi kot paraolimpijske discipline. Na državnem prvenstvu so se vsi štirje finalisti v kategoriji BC2 pomerili med seboj in tokrat je vse tri nasprotnike premagal <b>Fabio Rizzi</b>. Tako imamo Primorci spet državnega prvaka in podprvakinjo.</p>
      <figure>
        <img src="https://static.primorske.si/foto/highres/gnweb/719378_260-fabio2.jpg"/>
        <figcaption>Foto: Lea Hedžet</figcaption>
      </figure>
    </article>
  </body>
</html>