<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/eski-ingiliz-istihbaratciya-gelen-kargoda-dikkat-ceken-ayrinti-214875h.htm"/>
    <meta property="og:site_name" content="OLAY"/>
    <meta property="article:published_time" content="2019-11-12T10:55:26+00:00"/>
    <meta property="og:title" content="Eski İngiliz istihbaratçıya gelen kargoda dikkat çeken ayrıntı"/>
    <meta property="og:description" content="İstanbul Tophane'de ölü bulunan eski İngiliz istihbarat subayı James Gustaf Edward Le Mesurier'in ofisine kargoyla paket geldi."/>
  </head>
  <body>
    <article>
      <h1>Eski İngiliz istihbaratçıya gelen kargoda dikkat çeken ayrıntı</h1>
      <h2>İstanbul Tophane'de ölü bulunan eski İngiliz istihbarat subayı James Gustaf Edward Le Mesurier'in ofisine kargoyla paket geldi.</h2>
      <address>
        <time datetime="2019-11-12T10:55:26+00:00">12 Nov 2019, 10:55</time>
      </address>
      <p>Eski İngiliz istihbarat subayı James Gustaf Edward Le Mesurier'in ölümüyle ilgili soruşturma devam ediyor. Le Mesurier'in İstanbul Tophane'de evinin bulunduğu sokakta sessizlik hakim. Sabah saatlerinde Le Mesurier'in ofisine kargoyla paket geldi.</p>
      <p>Kargo paketinin üzerinde Nihad Sarmini isminin yer aldığı görüldü. Sarmini'nin sosyal medya hesabından eski istihbarat görevlisinin ölümü sonrasında paylaşımlar yaptığı görülürken "Bu sabah büyük bir şok oldu. James Le Mesurier bize her toplantıda “daha fazla hayat kurtarmak için ne yapabiliriz! derdi. Huzur içinde yatsın" ifadelerini paylaştı. Sarmini'nin sosyal medya bilgilerinde Suriye İdlib'li olduğu görülüyor. Kargo çalışanı kapının mühürlü olması nedeniyle paketi geri götürdü.<br/><br/><b>EŞİ EVİN ÖNÜNE ÇİÇEK BIRAKMAK İSTEDİ</b></p>
      <p>Le Mesurier'in eşi Hedving Christina'nın arkadaşları gün içinde evin bulunduğu sokağa geldi. Hayatını kaybeden eski İngiliz istihbarat görevlisinin eşinin de evin önüne çiçek bırakmak istediğini belirten kadınlar basın mensuplarını görünce uzaklaştı.<br/><br/><b>NAAŞI ALMAK İÇİN KİMSE GELMEDİ</b></p>
      <p>Bu arada Adli Tıp Kurumu'nda otopsi sonuçlandı. Olayı çözecek adli tıp incelemesinin bir ay sürebileceği belirtiliyor.</p>
      <p>Cenazenin alınması için ne eşi ne de herhangi bir yetkili kurumla irtibata geçmedi.</p>
      <p>Olayla ilgili olarak ikinci kez eşinin ifadesine başvurulacak. <br/><br/><b>VALİ YERLİKAYA'DAN AÇIKLAMA</b></p>
      <p>Öte yandan İstanbul Valisi Ali Yerlikaya, Beyoğlu'nda cesedi bulunan eski İngiliz istihbarat subayı James Gustaf Edward Le Mesurier ile ilgili açıklama yaptı.</p>
      <p>Vali Yerlikaya, dün evinin önünde ölü bulunan eski İngiliz istihbarat subayının soruşturmasındaki son gelişmelerin sorulması üzerine, "Arkadaşlarımız çalışıyor. Cumhuriyet Başsavcılığımız, emniyetimiz çok yönlü olarak konuyu aydınlatmak için gayret gösteriyor. Dün bir açıklama yaptım bununla ilgili. Yeni bir açıklama yapmamızı gerektirecek gelişme olduğu zaman sizlerle paylaşacağız" dedi.</p>
    </article>
  </body>
</html>