<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425576/mia-yperoxh-xenaghsh-pezoporia-ston-arxaiologiko-xwro-ths-kymisalas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T10:20:02+00:00"/>
    <meta property="og:title" content="Μια υπέροχη ξενάγηση- πεζοπορία στον Αρχαιολογικό χώρο της Κυμισάλας"/>
    <meta property="og:description" content="Εντυπωσιακή ήταν η συμμετοχή των φοιτητών και φοιτητριών, αλλά κα πολλών άλλων συμπολιτών μας, στην πεζοπορία – ξενάγηση που έγινε στον αρχιαολογικό χώρο της Κυμισάλας."/>
  </head>
  <body>
    <article>
      <h1>Μια υπέροχη ξενάγηση- πεζοπορία στον Αρχαιολογικό χώρο της Κυμισάλας</h1>
      <address>
        <time datetime="2019-11-12T10:20:02+00:00">12 Nov 2019, 10:20</time>
      </address>
      <p>
        <b>Εντυπωσιακή ήταν η συμμετοχή των φοιτητών και φοιτητριών, αλλά κα πολλών άλλων συμπολιτών μας, στην πεζοπορία – ξενάγηση που έγινε στον αρχιαολογικό χώρο της Κυμισάλας.</b>
      </p>
      <p>Σε ανάρτησή του ο διευθυντής της Πανεπιστημιακής ανασκαφής κος Μανόλης Ι. Στεφανάκης, αναφέρει συγκεκριμένα:</p>
      <p>«Tην προηγούμενη Δευτέρα, 4 Νοεμβρίου, πραγματοποιήθηκε η πρώτη μεγάλη εκπαιδευτική επίσκεψη-πεζοπορία των φοιτητών/τριών του Τμήματος Μεσογειακών Σπουδών στις αρχαιολογικές θέσεις και την πανεπιστημιακή ανασκαφή της Κυμισάλας.</p>
      <p>Η Αρχαιολογική Έρευνα Κυμισάλας διενεργείται αδιάλειπτα από το 2006 σε συνεργασία με την Εφορεία Αρχαιοτήτων Δωδεκανήσου και έχει φέρει στο φως ένα μεγάλο τμήμα της αρχαίας νεκρόπολης της Κυμισάλας, ενώ έχει εντοπίσει δεκάδες αρχαιολογικών θέσεων που αποτελούσαν τμήματα του αρχαίου Δήμου των Κυμισαλέων της Ρόδου.</p>
      <p>Στην πεζοπορία συμμετείχαν 81 φοιτητές και φοιτήτριες του Τμήματος Μεσογειακών Σπουδών (ΤΜΣ), μέλη του διδακτικού και διοικητικού προσωπικού της Σχολής Ανθρωπιστικών Επιστημών και λίγοι ακόμα επισκέπτες και περιηγήθηκαν την περιοχή, επισκεπτόμενοι τον οικισμό των Μαρμαρουνιών, την οχυρή ακρόπολη του Αγίου Φωκά και τη νεκρόπολη της Κυμισάλας σε μια διαδρομή-ξενάγηση που διήρκησε περίπου δύο και μισή ώρες. Ως διευθυντής της Πανεπιστημιακής Ανασκαφής θέλω να ευχαριστήσω από καρδιάς τον Φοιτητικό Σύλλογο του ΤΜΣ, στο πρόσωπο του προέδρου του, κ. Στέλιου Καβανόζη, για τη σπουδαία αυτή -και μοναδική μέχρι σήμερα- πρωτοβουλία και την άρτια διοργάνωση, καθώς και όλους και όλες, νεότερους και μεγαλύτερους σε ηλικία, όσοι συμμετείχαν με ενθουσιασμό και διάθεση να γνωρίσουν έναν εκπληκτικό και καλά κρυμμένο ακόμη τόπο της Ρόδου. Κυρίως για τη διάθεση να ζήσουν όλοι την περιπέτεια ανάμεσα σε αρχαιότητες και φύση, σε αρχαίες πέτρες και δύσβατα αιώνια βράχια, αιωνόβια δέντρα και απέραντη θέα, με ανοχή και πείσμα ενάντια στα καιρικά φαινόμενα… Όλοι, μηδενός εξαιρουμένου, βγήκαμε από αυτή την «περιπέτεια» κατά τι πλουσιότεροι.</p>
      <p>Τίποτε ωστόσο δεν θα ήταν τόσο απλό κι εύκολο αν έλλειπαν οι «φύλακες άγγελοι» αυτής της πεζοπορίας: οι ακούραστοι εθελοντές της Ομάδας Αντιμετώπισης Καταστροφών Ρόδου, η κα Έφη Σκουρολιάκου, ο κος Βαγγέλης Σαράντης και ο κος Πέτρος Νικολάου, υπό το συντονισμό του εξαίρετου και μεγάλου υποστηρικτή του έργου μας κου Νίκου Μπαρτατίλα, ενώ πολλά δεν θα μπορούσαν να αντιμετωπιστούν χωρίς την ουσιαστική και καίρια συνδρομή –κι όσοι διαβάζουν αυτές τις γραμμές καταλαβαίνουν τι εννοώ-της ομάδας εθελοντών του Ερυθρού Σταυρού Ρόδου, του κου Αναστάσιου Δοντά και της κας Ντόρας Αντονιάν. Ένα μεγάλο «ευχαριστώ» σε αυτούς τους ανθρώπους είναι λίγο, όταν όμως, όπως πιστεύω το απευθύνω και εξ ονόματος όλων ανεξαιρέτως όσων παρακολούθησαν αυτή την πεζοπορία, τότε, ίσως, η αξία του να είναι λίγο μεγαλύτερη.</p>
      <p>Εύχομαι την επόμενη φορά –και μάλιστα στο πολύ κοντινό μέλλον– που μια ομάδα θα επιχειρήσει να επισκεφτεί τις αρχαιότητες της Κυμισάλας, να μπορέσει να το κάνει με μεγαλύτερη άνεση μέσα από το περιπατητικό μονοπάτι, το οποίο ετοιμάζεται με την οικονομική στήριξη της Περιφέρειας Νοτίου Αιγαίου και τη συνεργασία του Υπουργείου Πολιτισμού».</p>
      <figure>
        <img src="https://www.rodiaki.gr/medias/2019/11/11/935c4b26b12a32529a9d281f3686c67b.jpg"/>
      </figure>
      <figure>
        <img src="https://www.rodiaki.gr/medias/2019/11/11/986d3227165dd0d7f856319bf4978fb2.jpg"/>
      </figure>
      <figure>
        <img src="https://www.rodiaki.gr/medias/2019/11/11/ba3d403a87ee5c7dc064667e0bdd3a99.jpg"/>
      </figure>
      <figure>
        <img src="https://www.rodiaki.gr/medias/2019/11/11/f9c435742d9586df3d52bafde7e8bcf5.jpg"/>
      </figure>
      <figure>
        <img src="https://www.rodiaki.gr/medias/2019/11/11/6ffd42c44c060bb2820526317401a03d.jpg"/>
      </figure>
      <figure>
        <img src="https://www.rodiaki.gr/medias/2019/11/11/c5077e0e42f44cf54b84603440c61f47.jpg"/>
      </figure>
    </article>
  </body>
</html>