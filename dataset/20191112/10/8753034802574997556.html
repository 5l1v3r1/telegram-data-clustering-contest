<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/rAORr8/kraftig-rakettskyting-fra-gaza"/>
    <meta property="og:site_name" content="Aftenbladet"/>
    <meta property="article:published_time" content="2019-11-12T10:00:57+00:00"/>
    <meta property="og:title" content="Kraftig rakettskyting fra Gaza"/>
    <meta property="og:description" content="ISRAEL: Militante palestinske grupper skjøt tirsdag flere raketter mot Israel etter at en leder i gruppa Islamsk hellig krig ble drept i et israelsk luftangrep."/>
  </head>
  <body>
    <article>
      <h1>Kraftig rakettskyting fra Gaza</h1>
      <h2>ISRAEL: Militante palestinske grupper skjøt tirsdag flere raketter mot Israel etter at en leder i gruppa Islamsk hellig krig ble drept i et israelsk luftangrep.</h2>
      <address><time datetime="2019-11-12T10:00:57+00:00">12 Nov 2019, 10:00</time> by <a rel="author">NTB</a></address>
      <p>Palestinske sikkerhetskilder sier flere eksplosjoner kunne høres på Gazastripen, da raketter avfyrt mot Israel ble skutt ned av landets rakettforsvar.</p>
      <p>Skytingen bekreftes også av den israelske hæren, som sier de nå venter flere dager med kamper. Tirsdag morgen lød flyalarmen i Tel Aviv. Hæren har bedt folk som kan bli hjemme, ikke å gå på jobb.</p>
      <p>Islamsk hellig krig (jihad) har bekreftet at lederen Baha Abu Al-Ata (42) er drept. Det skjedde i et luftangrep mot en bolig i Gaza.</p>
      <p>Også fra Syria kommer det meldinger om et angrep. Boligen til en leder i Islamsk hellig krig er truffet i et israelsk luftangrep i Damaskus tidlig tirsdag morgen, ifølge statlige syriske medier.</p>
      <p>Her skal lederens sønn og en annen person ha blitt drept, melder nyhetsbyrået Sana.</p>
      <h3>– Lenge planlagt angrep</h3>
      <p>Angrepet kommer dagen etter utnevnelsen av Natftali Bennett som Israels nye forsvarsminister. Bennett har lenge tatt til orde for bruk av hardere midler mot palestinske militante.</p>
      <p>Ifølge en militær talsperson, oberstløytnant Jonathan Conricus, er operasjonen mot Islamsk hellig krig-lederen planlagt lenge. Han beskriver Abu el-Atta som en «tikkende bombe» og hevdet at han har vært ansvarlig for en rekke nylige rakettangrep mot sørlige deler av Israel, og at han aktivt planla nye angrep.</p>
      <p>– Vi har den siste uken ventet på det rette øyeblikket til å gjennomføre dette kirurgisk målrettede angrepet, sier han.</p>
      <h3>Lovet hevn</h3>
      <p>Ifølge helsedepartementet i Gaza døde også en kvinne i flyangrepet, og to andre mennesker ble skadd. Ifølge gruppa er den døde kvinnen Abu el-Attas kone, mens de to skadde personene er barna hans.</p>
      <p>Islamsk hellig krig hevder at deres leder var i ferd med å gjøre en «heroisk handling» da han ble drept. Gruppa har ikke utdypet hva handlingen gikk ut på, men har lovet hevn.</p>
    </article>
  </body>
</html>