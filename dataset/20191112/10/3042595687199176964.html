<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/kjonnsroller-er-i-hovedsak-biologisk-betinget/71808818"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T10:11:46+00:00"/>
    <meta property="og:title" content="Kjønnsroller er i hovedsak biologisk betinget"/>
    <meta property="og:description" content="Med utgangspunkt i seksuell seleksjon kan vi sette opp modeller som lar oss forutsi ganske presist hvilke kjønnsroller, og i hvor stor grad, hannen og hunnen har i en art."/>
  </head>
  <body>
    <article>
      <h1>Kjønnsroller er i hovedsak biologisk betinget</h1>
      <h2>Med utgangspunkt i seksuell seleksjon kan vi sette opp modeller som lar oss forutsi ganske presist hvilke kjønnsroller, og i hvor stor grad, hannen og hunnen har i en art.</h2>
      <address><time datetime="2019-11-12T10:11:46+00:00">12 Nov 2019, 10:11</time> by <a rel="author">Tor Martin Austad</a></address>
      <p><b>Verdens største </b>befolkningsundersøkelse om seksualitet, kalt Prosjekt Sexus, har nylig blitt <a href="https://www.projektsexus.dk/rapport_2017-2018">publisert</a>, hvor over 60 000 danske deltakere svarte på spørsmål om sexlivet deres.</p>
      <p>Studien viser tydelige forskjeller mellom menn og kvinner. Mest oppsiktsvekkende er det kanskje at forskerne, bestående av leger og sexologer, er overrasket over hvor sterkt kjønn slår ut på tvers av all data. Lege Chrisitan Graugaard er ikke mindre enn professor i sexologi. Han erkjenner at han ble tatt på senga av resultatene og <a href="https://www.dagbladet.no/nyheter/ny-sexundersokelse-forbloffer-forskerne/71775742?fbclid=IwAR0Vu32ClQw6iyki4fuyasKxI6oVNIuz1lYTX5-b57dxR7vwAT-f6nVO-cM">beskriver det som en «øyeåpner.»</a></p>
      <p><b>Kjønnsroller i naturen </b>er veldig fremtredende og godt forstått av biologer. Grovt sett kan vi skille kjønnsrollene mellom kjønnet som konkurrerer mest om å skaffe en partner, og kjønnet som er mer kresen i hvem de vil ha sex med.</p>
      <p>Blant det konkurrerende kjønnet vil vi videre gjenkjenne lik adferd slik som; udiskriminerende seksuell aktivitet, aggresjon, risikotaking, fremvisning av styrke, pryd og størrelse, og – for å dra frem et av funnene i rapporten - større sexlyst.</p>
      <p><b>Med utgangspunkt i </b>seksuell seleksjon kan vi sette opp modeller som lar oss forutsi ganske presist hvilke kjønnsroller, og i hvor stor grad, hannen og hunnen har i en art.</p>
      <p><i>Foreldreinvesteringen, </i>som kreves av hvert kjønn, er en <a href="http://roberttrivers.com/Robert_Trivers/Publications_files/Trivers%201972.pdf">temmelig robust variabel</a> å ta utgangspunkt i. Hunnen investerer oftest skyhøyt mer enn hannen, i form av større kjønnscelle, svangerskap og amming (hos pattedyr). Høy investering betyr at det er kostbart å velge feil partner, og det er mer lønnsomt å være kresen og nølende på hvem du velger.</p>
      <p>En annen overlappende faktor som påvirker kjønnsrollen er den <i>potensielle reproduktive suksessen (PRS) </i>som hvert kjønn har. Altså hvor mange avkom du potensielt kan klare å lage. Hos menn, er PRS teoretisk sett ubegrenset. Det eneste som står i veien for hvor mange barn han kan lage er tilgangen på (de mer kresne) kvinnene.</p>
      <p>Etterspørselen er større enn tilbudet, og det vil uunngåelig oppstå en sterkere konkurranse blant menn. Dette har vært situasjonen i millioner av år, og preger fremdeles vår psykologi.</p>
      <p><b>Hvor artene befinner</b> seg langs disse parameterne varierer. Til og med over tid i én og samme art. Alle parameterne slått sammen kaller vi for <i>operasjonell kjø</i><i>nnsrate </i>(OSR)<i>. </i>Hvilke kjønn OSR forskyves mot avgjør hvilke kjønsrolle vi kan forvente å finne (se illustrasjon).</p>
      <figure>
        <img src="https://dbstatic.no/71809553.jpg?imageId=71809553&amp;x=0&amp;y=0&amp;cropw=100&amp;croph=100&amp;width=322&amp;height=246"/>
        <figcaption><b>Illustrasjon:</b> Tor Martin Austad. Vis mer</figcaption>
      </figure>
      <p>I forhold til andre pattedyr krever et nyfødt barn mye omsorg. For mange forhistoriske menn har fordelen av å bistå med foreldreomsorg overveid fordelen med å prøve maksimere antall avkom. Og igjen kan vi se følgene i både vår fysiologi og atferd. Menn kan også være kresne og kvinner kan også konkurrerer seg i mellom. Bare ikke i like stor grad som det motsatte kjønn.</p>
      <p>Skyver vi parameterne motsatt vei vil vi ikke bare se at kjønnsrollene blir mer like, men de reverseres helt! Blant sjøhesten og <a href="https://www.tandfonline.com/doi/abs/10.1080/10236249309378867?journalCode=gmfw19">havnålen</a> er det hannene som går gjennom et langt svangerskap og bærer den største kostnaden av foreldreinvesteringen. Da skal du ikke lenger bli overrasket av å lese at det her er hunnene som oftest viser seg fram og konkurrerer om hannene, som på den andre siden er det mest kresne kjønnet.</p>
      <p><b>Tilbake til de</b> forbausede sexologene. Professor Graugaard får støtte her hjemme i at vår oppførsel som kjønn primært er samfunnsbestemt, fra Bente Træen som<b> </b>også er professor og sexolog.</p>
      <p>Hun forsker på kjønn og seksualatferd og advarer mot å tillegge biologi for stor vekt. «Effekten av hvordan vi formes til mann og kvinne av samfunnet vi lever i, er stor», sier Træen til Dagbladet.</p>
      <p>Om hun er like overrasket over studien som sine kolleger, tyder det på at hun ikke kan nok om biologien til at vi bør lytte til advarselen mot å tillegge biologien vekt.</p>
      <p><b>Det hele minner</b> litt om alternative healere som bruker ordet «energi», men som ikke er i stand til å vise grunnleggende forståelse i hva energi er. Forskjellen er at de som pryder seg i kjønnsekspert-titlene er finansiert av skatteyterne.</p>
      <p>Ironisk nok kan det virke som at den eneste gruppen som ikke lenger klarer å akseptere at menn og kvinner (som andre hunner og hanner) er biologisk ulike er kjønnsforskere og sexologer.</p>
      <p>Man behøver ikke være biolog for å spørre seg om disse titlene har noe særlig innhold.</p>
    </article>
  </body>
</html>