<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/12/klasszikusokkal-es-kulonlegessegekkel-rajtol-a-rajzfilmunnep"/>
    <meta property="og:site_name" content="infostart"/>
    <meta property="article:published_time" content="2019-11-12T10:07:19+00:00"/>
    <meta property="og:title" content="Klasszikusokkal és különlegességekkel rajtol a Rajzfilmünnep"/>
    <meta property="og:description" content="Hetedszer rendezik meg az Országos Rajzfilmünnepet. November 15-től 17-ig kilencven település száztíz helyszínen lesznek vetítések a magyar és a nemzetközi animáció múltjából és jelenéből. A rendezvény fókuszában a 85 éve született Nepp József áll."/>
  </head>
  <body>
    <article>
      <h1>Klasszikusokkal és különlegességekkel rajtol a Rajzfilmünnep</h1>
      <address><time datetime="2019-11-12T10:07:19+00:00">12 Nov 2019, 10:07</time> by <a rel="author">Infostart</a></address>
      <h3>Hetedszer rendezik meg az Országos Rajzfilmünnepet. November 15-től 17-ig kilencven település száztíz helyszínen lesznek vetítések a magyar és a nemzetközi animáció múltjából és jelenéből. A rendezvény fókuszában a 85 éve született Nepp József áll.</h3>
      <p>"A <a href="https://rajzfilmunnep.hu/">Rajzfilmünnep</a> arról szól, hogy közösségben nézzünk együtt filmeket. Számos helyszínen lesznek kísérőprogramok, beszélgetések, a gyerekeknek kreatív foglalkozások" - mondta Csejdy Réka fesztiváligazgató az M1 aktuális csatorna kedd délelőtti műsorában.</p>
      <p>A szervezők hagyományteremtő céllal tavaly határozták el, hogy az adott év programját ezentúl mindig az animáció egyik nagy mesterének szentelik. A fesztiváligazgató kiemelte, hogy a 2017-ben elhunyt Nepp Józsefet a magyar animáció legsokoldalúbb zsenijének tartják, fantasztikus életművel. "Rendező, író, forgatókönyvíró, rajzoló volt egyben, aki 1982-ben a nagyon rangos Giffoni-díjat vehette át életművéért Olaszországban.</p>
      <p>A fesztivál Nepp József mellett legismertebb sorozatát, az ötven évvel ezelőtt bemutatott Mézga családot is ünnepli, de az alkotó más munkáit, köztük a Gusztáv-sorozatot, a Macskafogót, egyetlen saját rendezésű nagyjátékfilmjét, a Hófehért, a Lúdas Matyit és a Szaffit is láthatják a nézők a három nap során.</p>
      <p>Mint elhangzott, az idei filmkínálat összeállításában a KEDD Stúdiónak évek óta kiemelt partnere a Magyar Nemzeti Filmalap - Filmarchívum Igazgatóság, az MTVA, a Kecskemétfilm, számos magyar animációs stúdió és öt filmfesztivál.</p>
      <p>"A magyar animáció és rajzfilm hagyományai folytatódnak, a legutóbbi időszak sikeres alkotásai közé tartoznak mások mellett a Kufli-filmek vagy a Lengemesék" - mondta Csejdy Réka, aki megemlítette, hogy a jövő évi Országos Rajzfilmünnep fókuszában Macskássy Gyula fog állni, a 20. századi magyar animáció kezdeteivel.</p>
      <p>Az idei kínálatban szerepelnek egész estés és rövidfilmek, az "aranykor" klasszikus filmjei és sorozatai, valamint az elmúlt években készült magyar művek, illetve kortárs animációs összeállítások egyaránt helyet kaptak a programban. A Moholy-Nagy Művészeti Egyetem egy középiskolásoknak készült Trash-válogatással vesz részt a programban, látható lesz az Oscar-díjas Michaël Dudok de Wit által rendezett A vörös teknős, Jankovics Marcell Az ember tragédiája, Milorad Krstic akció-thrillere, a Ruben Brandt, a gyűjtő, valamint a Vízipók-csodapók felújított változata.</p>
    </article>
  </body>
</html>