<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/curry-se-bo-pod-kosarkarske-obroce-vrnil-spomladi"/>
    <meta property="og:site_name" content="Primorske novice"/>
    <meta property="article:published_time" content="2019-11-12T10:09:35+00:00"/>
    <meta property="og:title" content="Curry se bo pod košarkarske obroče vrnil spomladi"/>
    <meta property="og:description" content="Košarkarski zvezdnik severnoameriške lige NBA Stephen Curry po operaciji zlomljenega zapestja leve roke načrtuje povratek na igrišča pred koncem sezone, a prej kot konec marca bržčas ne. Enaintridesetletni član ekipe Golden State Warriors bo izpustil večino sezone."/>
  </head>
  <body>
    <article>
      <h1>Curry se bo pod košarkarske obroče vrnil spomladi</h1>
      <address><time datetime="2019-11-12T10:09:35+00:00">12 Nov 2019, 10:09</time> by <a rel="author">STA</a></address>
      <p>
        <b>Košarkarski zvezdnik severnoameriške lige NBA Stephen Curry po operaciji zlomljenega zapestja leve roke načrtuje povratek na igrišča pred koncem sezone, a prej kot konec marca bržčas ne. Enaintridesetletni član ekipe Golden State Warriors bo izpustil večino sezone.</b>
      </p>
      <figure>
        <img src="https://static.primorske.si/foto/highres/gnweb/719387_110825-00294270s1c.jpg"/>
        <figcaption>Foto: STA</figcaption>
      </figure>
      <p><b>OAKLAND</b> &gt; “Pričakujem, da se bom vrnil. Ne vem pa kdaj. Po napovedih naj bi se to zgodilo v začetku pomladi. Odvisno je od rehabilitacije. V življenju nisem imel še ničesar zlomljenega oziroma nisem imel nobene tako hude poškodbe,” je dejal <b>Stephen Curry</b>, ki se je poškodoval na tekmi proti Phoenixu 31. oktobra.</p>
      <p>Pomlad se bo začela 20. marca, na ta dan pa bojevniki gostujejo pri Detroitu. Po tem dnevu je pred Golden Statom še 13 tekem rednega dela. O končnici prvaki lige NBA 2018, 2017 in 2015 zaenkrat ne morejo razmišljati, saj so na 10 tekmah te sezone zmagali le dvakrat.</p>
      <p>“Upam, da ne bom izgubil cele sezone. Operacijo sem potreboval, saj bi drugače lahko prišlo do zapletov pri zdravljenju poškodbe. Zlom je bil zame hud udarec,” je nadaljeval Curry.</p>
    </article>
  </body>
</html>