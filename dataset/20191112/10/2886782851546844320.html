<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/12/atp-vb-vereseggel-kezdett-a-vilagelso-nadal"/>
    <meta property="og:site_name" content="euronews"/>
    <meta property="article:published_time" content="2019-11-12T10:39:23+00:00"/>
    <meta property="og:title" content="ATP-vb: vereséggel kezdett a világelső Nadal"/>
    <meta property="og:description" content="Zverev lepte meg a spanyol klasszist Londonban."/>
  </head>
  <body>
    <article>
      <h1>ATP-vb: vereséggel kezdett a világelső Nadal</h1>
      <address><time datetime="2019-11-12T10:39:23+00:00">12 Nov 2019, 10:39</time> by <a rel="author">Euronews </a></address>
      <p>Nagy skalpot tűzött az övére Alexander Zverev, a teniszezők Londonban zajló ATP-világbajnokságának második napján; legyőzte a világelső Rafael Nadalt, ami korábban még nem sikerült neki, pedig már ötször meccseltek egymás ellen.</p>
      <p>A német játékos, 2-2 után kétszer is elvette a 19-szeres Grand Slam-győztes, spanyol klasszis adogatását. Így 35 perc alatt 6-2-re nyerte az első játszmát.</p>
      <p>A második szettet brékkel kezdte Zverev. Innen mindketten hozták adogatójátékukat, ami elvezetett a német 6-4-es sikeréhez.</p>
      <p>Az Andre Agassi-csoport másik mérkőzésén Sztefanosz Cicipasz egyetlen adogatójátékos sem vesztett el, de így is csak rövidítésben nyerte meg az első szettet (7-6) Danyiil Medvegyev ellen.</p>
      <p>A másodikban a görög teniszező 4-4-nél brékelte US Open-döntős orosz riválisát, majd kiszerválta őt (6-4) - 1 óra 43 perc alatt letudva az összecsapást.</p>
      <p>
        <b>ATP-világbajnokság, London (9 000 000 dollár),</b>
      </p>
      <p>
        <b>Andre Agassi-csoport,</b>
      </p>
      <p>
        <b>1. forduló:</b>
      </p>
      <p>Sztefanosz Cicipasz (görög, 6.)–Danyiil Medvegyev (orosz, 4.) 7:6 (7–5), 6:4</p>
      <p>Alexander Zverev (német, 7.)–Rafael Nadal (spanyol, 1.) 6:2, 6:4</p>
    </article>
  </body>
</html>