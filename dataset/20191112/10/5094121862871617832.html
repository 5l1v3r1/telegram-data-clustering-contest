<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/trgedia-smrt-bouracka-nehoda-otrokovice-mrtva-mlada-zena.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T10:33:00+00:00"/>
    <meta property="og:title" content="Tragická nehoda v Otrokovicích: zemřela mladá žena, další tři lidé těžce zranění"/>
    <meta property="og:description" content="K závažné dopravní nehodě dvou osobních vozidel došlo v pondělí po dvacáté hodině v Otrokovicích. Čelní střet si bohužel vyžádal jeden lidský život, tři těžce zraněné osoby a jedno zranění lehké. Jeden z řidičů nadýchal 0,37 promile alkoholu."/>
  </head>
  <body>
    <article>
      <h1>Tragická nehoda v Otrokovicích: zemřela mladá žena, další tři lidé těžce zranění</h1>
      <address><time datetime="2019-11-12T10:33:00+00:00">12 Nov 2019, 10:33</time> by <a rel="author">Michaela Babíková</a></address>
      <p>"Třiadvacetiletý řidič vozidla Seat jel podle dosud zjištěných informací vysokou rychlostí po ulici Objízdná v Otrokovicích ve směru od kruhového objezdu k ulici Nadjezd, dostal smyk a přejel do protisměru, kde se čelně střetl s projíždějícím osobním vozidlem Škoda Octavia, které řídil sedmadvacetiletý řidič," uvedla za policii Monika Kozumplíková.</p>
      <p>Řidiči obou vozidel utrpěli těžká zranění. Těžké zranění utrpěla i pětadvacetiletá spolujezdkyně ve vozidle Škoda Octavia a spolujezdkyně stejného věku ve vozidle Seat, která seděla na zadním sedadle. Ta bohužel svému zranění po příjezdu do nemocnice podlehla. Lehké zranění utrpěl čtyřiadvacetiletý spolujezdec z vozidla Seat.</p>
      <p>Dechová zkouška u řidiče vozidla Seat byla negativní. U druhého řidiče ukázal displej přístroje hodnotu 0,37 a 0,34 promile. Předběžná škoda na obou vozidlech se vyšplhala na sto devadesát tisíc korun.</p>
      <p>Na místě zasahovaly všechny složky Integrovaného záchranného systému, záchranáři převezli všechny účastníky dopravní nehody do nemocnice.</p>
      <p>"Veškeré další okolnosti, rozsah zranění a průběh dopravní nehody šetří dopravní policisté společně s kriminalisty," doplnila Monika Kozumplíková.</p>
      <figure>
        <img src="https://g.denik.cz/55/1d/zlin-avion-big-bang-buty-autoklub-cr-jan-cada-zdenka-wasserbauerova-10_denik-150-3x2.jpg"/>
      </figure>
      <aside>
        <a href="https://zlinsky.denik.cz/zpravy_region/jedu-na-dren-slavi-dalsi-uspech-podarilo-se-zachranit-jedenactileteho-kaju-20191111.html">Jedu na dřeň slaví další úspěch, podařilo se zachránit jedenáctiletého Káju Přečíst článek ›</a>
      </aside>
      <figure>
        <img src="https://g.denik.cz/55/63/zlin-stret-vozu-s-vlakem-nehoda_denik-150-3x2.jpg"/>
      </figure>
      <aside>
        <a href="https://zlinsky.denik.cz/nehody/mlada-zena-narazila-skodovkou-do-vlaku-20191111.html">Mladá žena narazila škodovkou do vlaku Přečíst článek ›</a>
      </aside>
    </article>
  </body>
</html>