<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821047.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T10:30:00+00:00"/>
    <meta property="og:title" content="نقوی‌حسینی: FATF نتیجه‌ای جز تعهدات جدید برای ایران ندارد/ دیگر مزایایی درباره توافق برجام وجود ندارد"/>
    <meta property="og:description" content="سید حسین نقوی حسینی در گفت‌وگو با ایسنا، در توضیح ضرورت تعیین تکلیف لوایح الحاق ایران به کنوانسیون مقابله با تامین مالی تروریسم (CFT) و الحاق ایران به کنوانسیون مبارزه با جرائم سازمان یافته فراملی (پالرمو) در مجمع تشخیص مصلحت نظام، گفت: پالرمو و CFT به عنوان لوایح چهارگانه مورد نظر FATF در شرایطی مطرح شد که توافق برجام انجام شده و غربی‌ها می‌خواستند به تعهداتشان عمل کنند. آنها می‌گفتند عدم پذیرش توصیه‌های FATF از سوی ایران مانع انجام تعهداتشان است. این‌که ما توصیه‌ها را نپذیرفتیم و در بلک‌لیست FATF هستیم نمی‌توانند تعهدات‌شان را عمل کنند."/>
  </head>
  <body>
    <article>
      <h1>نقوی‌حسینی: FATF نتیجه‌ای جز تعهدات جدید برای ایران ندارد/ دیگر مزایایی درباره توافق برجام وجود ندارد</h1>
      <address>
        <time datetime="2019-11-12T10:30:00+00:00">12 Nov 2019, 10:30</time>
      </address>
      <p>سخنگوی کمیسیون امنیت ملی و سیاست خارجی مجلس شورای اسلامی گفت که عضویت ایران در FATF نتیجه‌ای جز تعهدات جدید برای جمهوری اسلامی ایران ندارد و سرنوشت ما را تغییر نمی‌دهد.</p>
      <p>سید حسین نقوی حسینی در گفت‌وگو با ایسنا، در توضیح ضرورت تعیین تکلیف لوایح الحاق ایران به کنوانسیون مقابله با تامین مالی تروریسم (CFT) و الحاق ایران به کنوانسیون مبارزه با جرائم سازمان یافته فراملی (پالرمو) در مجمع تشخیص مصلحت نظام، گفت: پالرمو و CFT به عنوان لوایح چهارگانه مورد نظر FATF در شرایطی مطرح شد که توافق برجام انجام شده و غربی‌ها می‌خواستند به تعهداتشان عمل کنند. آنها می‌گفتند عدم پذیرش توصیه‌های FATF از سوی ایران مانع انجام تعهداتشان است. این‌که ما توصیه‌ها را نپذیرفتیم و در بلک‌لیست FATF هستیم نمی‌توانند تعهدات‌شان را عمل کنند.</p>
      <p>وی ادامه داد: به دنبال این موضوع این لوایح چهارگانه به مجلس شورای اسلامی آمد و دولت استدلال کرد اگر مجلس آنها را تصویب نکند نمی‌توانیم از مزایای برجام استفاده کنیم. مقررات پولی و مالی اجازه این کار را نداده و ارتباطات برقرار نمی‌شود. سوئیفت بسته شده و دیگر نمی‌توان از مزایای برجام استفاده کنند.</p>
      <p>سخنگوی کمیسیون امنیت ملی و سیاست خارجی مجلس شورای اسلامی خاطرنشان کرد: در حال حاضر دیگر مزایایی درباره توافق برجام وجود ندارد و تحریم‌های ثانویه آمریکا فوق FATF است. فرض کنید بهمن‌ماه فرا رسیده و ما در لیست سیاه FATF قرار گرفته‌ایم آنگاه فکر می‌کنید که چه تغییراتی با اکنون پیدا خواهیم کرد؟ هیچ تغییری ایجاد نمی‌شود همین وضعیت فعلی باقی می‌ماند.</p>
      <p>نقوی حسینی افزود: برخی موافقان می‌گویند اگر FATF تصویب نشود نمی‌توانیم با عراق هم معامله کنیم مگر الان امکان معامله وجود دارد؟. ما با چین هم نمی‌توانیم معامله کنیم، چون کل شبکه بانکی دنیا با ما کار نمی‌کنند پس چه در لیست سیاه قرار گیریم و چه در آن نباشیم وضعیت همین است. لذا FATF نتیجه‌ای جز تعهدات جدید برای جمهوری اسلامی ایران ندارد و سرنوشت ما را تغییر نمی‌دهد به همین دلیل لوایح مربوطه "کان لم یکن" نگه داشته شود که این به نفع ماست.</p>
      <p>سخنگوی کمیسیون امنیت ملی و سیاست خارجی مجلس شورای اسلامی تاکید کرد: اگر ما پیش‌بینی می‌کردیم که با تصویب این لوایح اتفاقاتی در حوزه پولی و مالی می‌افتد قطعا برای تصویب آن تلاش می‌کردیم اما الان می‌دانیم که اتفاقی نمی‌افتد جز آنکه دست و پای ما را بیشتر می‌بندد.</p>
      <p>وی رویه مجمع تشخیص مبنی بر سکوت کردن نسبت به لوایح FATF را بهترین کار و به نفع کشور دانست و گفت: ما باید ببینیم غربی‌ها می‌خواهند به تعهدات برجامی‌شان عمل کنند یا خیر. این‌که تحریم‌های ثانویه آمریکا چه خواهد شد چون الان ما نمی‌توانیم کاری در شبکه‌های پولی و مالی دنیا کنیم با وجود آنکه در لیست سیاه FATF هم نیستیم چون تحریم ثانویه اروپا وجود دارد پس دلیلی ندارد که بخواهیم عضو FATF شده و تغییرات جدید را بپذیریم و تغییری در شرایط‌مان ایجاد نشود.</p>
    </article>
  </body>
</html>