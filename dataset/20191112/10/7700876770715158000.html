<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/12/domingo-ce-lha-fatta-e-titolare-di-una-ciclofficina/153256/"/>
    <meta property="og:site_name" content="VITA"/>
    <meta property="article:published_time" content="2019-11-12T10:14:00+00:00"/>
    <meta property="og:title" content="Domingo ce l’ha fatta: è titolare di una ciclofficina"/>
    <meta property="og:description" content="A Rovigo un senzatetto con l’aiuto di Arcisolidarietà e del Csv locale ha recuperato un’officina per biciclette trasformando un’esperienza formativa in lavoro"/>
  </head>
  <body>
    <article>
      <h1>Domingo ce l’ha fatta: è titolare di una ciclofficina</h1>
      <address><time datetime="2019-11-12T10:14:00+00:00">12 Nov 2019, 10:14</time> by <a rel="author">Francesco Casoni</a></address>
      <p>
        <b>A Rovigo un senzatetto con l’aiuto di Arcisolidarietà e del Csv locale ha recuperato un’officina per biciclette trasformando un’esperienza formativa in lavoro</b>
      </p>
      <p><b>Domingo Gatti ce l'ha fatta</b>. La ciclofficina che <a href="https://www.csvnet.it/component/content/article/144-notizie/3150-l-officina-delle-biciclette-dove-si-ripara-anche-la-vita?Itemid=893">ha preso in mano a Rovigo</a> con l'aiuto di <a href="https://www.arcisolidarietarovigo.it/">Arcisolidarietà</a>, <b>da esperienza formativa è diventata un lavoro.</b> Gli consentirà di sostenere se stesso e i suoi familiari, che lo hanno raggiunto in Italia dal Venezuela.<br/>La storia di Domingo inizia proprio nel tormentato Paese sudamericano, dove la crisi economica ha fatto esplodere i costi delle materie prime. Costretto a chiudere la propria azienda edile,<b> nel marzo 2018 Domingo cerca nuove possibilità in Italia. </b>Vola a Bari, la città da cui era partito suo padre, e poi <b>si trasferisce a Rovigo per lavorare in una fonderia.</b></p>
      <p>L'impiego, però, non dura molto e nel giro di poche settimane Domingo si trova senza una casa e senza mezzi per mantenersi. <b>Viene accolto così nell'asilo notturno "Arcobaleno"</b>, il piccolo appartamento di Arcisolidarietà, <b>che dal 2003 ad oggi ha dato una casa a più di un migliaio di persone in città</b>. Ma lo scopo del progetto è anche quello di aiutare le persone a ricostruire la propria vita, con un lavoro e un alloggio più stabili.</p>
      <figure>
        <img src="http://i.cdn-vita.it/blobs/variants/6/5/f/2/65f2f467-ba05-4945-ba07-b2a7c80e4345_large.jpg?_637091506564344178"/>
      </figure>
      <p>Tra le attività più innovative di Arcisolidarietà c'è una ciclofficina, nata dall'idea di alcuni volontari appassionati di biciclette e avviata nel 2011 con il supporto del <a href="http://www.csvrovigo.it/">Centro servizi volontariato di Rovigo</a>. Per sette anni due volontari hanno insegnato agli ospiti dell’asilo notturno come si riparavano biciclette, con l’intento di trasformare questa attività in una professione.<br/>Ma a novembre di un anno fa la ciclofficina ha abbassato la serranda: «Non trovavamo nessuno capace di sobbarcarsi questo compito, perciò avevamo deciso di chiuderla», spiega <b>Donata Tamburin</b>, presidente dell'associazione.</p>
      <p>Quando ormai lo spazio era stato sgomberato da biciclette, copertoni e attrezzi da meccanico, è arrivato Domingo: «Ho saputo che la ciclofficina stava chiudendo e ho proposto io a Donata di lavorarci», racconta. Da bambino aveva imparato a smontare e rimontare biciclette ed effettuare piccole riparazioni, guidato da suo nonno. «Donata mi ha detto: facciamo una prova. E questa prova è durata fino ad adesso».</p>
      <figure>
        <img src="http://i.cdn-vita.it/blobs/variants/8/4/a/e/84ae1a27-c94c-4ffc-9eb1-f0e27f9b4992_large.jpg?_637091506599003956"/>
      </figure>
      <p><b>Oggi, dopo un anno di impegno, Domingo è diventato titolare della ciclofficina</b>. Sarà il progetto imprenditoriale con cui ricostruirà la propria vita a Rovigo.</p>
      <p>Per lui è un grande traguardo. E non è l'unico<b>: grazie al supporto dell'associazione, la scorsa estate Domingo è riuscito a far arrivare in Italia la moglie e il figlio adolescente</b>, che erano rimasti in Venezuela. Oggi, mentre il figlio frequenta le scuole superiori in città, la moglie di Domingo lo aiuta nella gestione della loro nuova attività commerciale.<br/>Domingo si è buttato nella sua nuova impresa con entusiasmo e gratitudine: «La gente dice che in Italia non si trova lavoro», dice. «È vero, alle volte non si trova il lavoro per cui si è studiato, ma <b>da questa esperienza ho imparato che, se si ha bisogno e la volontà di fare qualcosa, si può trovare una possibilità</b>».</p>
      <p>«Siamo <b>partiti da un'attività di volontariato, che è diventata un lavoro </b>e consente ad una persona e alla sua famiglia di vivere», è il bilancio tracciato con soddisfazione da Donata Tamburin.</p>
      <p>Cedendogli la ciclofficina, Arcisolidarietà ha posto una sola "clausola": in cambio della concessione di tutto il materiale, <b>Domingo si renderà disponibile ad accogliere altri ragazzi in difficoltà</b>. <b>La ciclofficina solidale continuerà a svolgere la funzione per cui è nata</b>: ospitare chi ha perso casa e lavoro, dando uno spazio in cui tenersi impegnati e imparare qualcosa di utile.</p>
    </article>
  </body>
</html>