<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175740/vluchtauto-moordenaar-advocaat-stond-in-almere"/>
    <meta property="og:site_name" content="omroep flevoland"/>
    <meta property="article:published_time" content="2019-11-12T10:03:00+00:00"/>
    <meta property="og:title" content="Vluchtauto moordenaar advocaat stond in Almere"/>
    <meta property="og:description" content="De auto waarmee de moordenaar van de Amsterdamse advocaat Derk Wiersum in september ontkwam, is uiteindelijk teruggevonden in Almere. Dat heeft de politie vandaag bekendgemaakt."/>
  </head>
  <body>
    <article>
      <h1>Vluchtauto moordenaar advocaat stond in Almere</h1>
      <address>
        <time datetime="2019-11-12T10:03:00+00:00">12 Nov 2019, 10:03</time>
      </address>
      <p>
        <b>De auto waarmee de moordenaar van de Amsterdamse advocaat Derk Wiersum in september ontkwam, is uiteindelijk teruggevonden in Almere. Dat heeft de politie vandaag bekendgemaakt.</b>
      </p>
      <p>Wanneer de auto in Almere werd gevonden en waar hij precies stond, wil de politie nog niet zeggen. Volgens een woordvoerder zal dit vanavond in een uitzending van het tv-programma Opsporing Verzocht bekend worden gemaakt.</p>
      <p>Advocaat Derk Wiersum werd 18 september 's ochtends vroeg bij zijn huis in Amsterdam-Buitenveldert doodgeschoten. De schutter ontkwam in een witte Opel Combo. De politie denkt dat de auto door iemand anders werd bestuurd. Eerder <a href="https://www.omroepflevoland.nl/nieuws/174642/mogelijk-almeerse-link-moordzaak-derk-wiersum">zocht de politie al getuigen</a> die deze auto in Almere hadden zien rijden of staan. De politie wilde de Flevolandse link in de zaak toen niet verder toelichten.</p>
      <p>Derk Wiersum was de advocaat van Nabil B., de kroongetuige in een zeer omvangrijk onderzoek naar een reeks liquidaties in de onderwereld. In deze zaak geldt de voortvluchtige Ridouan Taghi als hoofdverdachte.</p>
      <p>Volgens de politie is uit onderzoek gebleken dat de daders het huis van de advocaat al enkele weken observeerden. Ze gebruikten daarvoor behalve de Opel Combo ook een gestolen VW-bus en een Renault Megane. De Renault werd in brand gestoken. De VW-bus werd in een parkeergarage in Amsterdam-Zuidoost teruggevonden.</p>
      <p>In de zaak zit één verdachte vast op verdenking van betrokkenheid bij de moord. Over zijn identiteit is nog niets naar buiten gebracht. Ook is niet bekend waar de verdachte werd opgepakt.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>