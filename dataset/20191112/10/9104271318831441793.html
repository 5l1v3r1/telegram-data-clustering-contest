<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/eventi-e-cultura/sala-dattesa-del-day-hospital-oncologico-dipinta-con-la-poetica-del-maestro-pistoletto"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-12T10:19:49+00:00"/>
    <meta property="og:title" content="Sala d’attesa del day hospital oncologico dipinta con la poetica del maestro Pistoletto"/>
    <meta property="og:description" content="Creatività e cura all'Ospedale di Biella"/>
  </head>
  <body>
    <article>
      <h1>Sala d’attesa del day hospital oncologico dipinta con la poetica del maestro Pistoletto</h1>
      <h2>Creatività e cura all'Ospedale di Biella</h2>
      <address>
        <time datetime="2019-11-12T10:19:49+00:00">12 Nov 2019, 10:19</time>
      </address>
      <p>Terzo piano, lato Est dell’Ospedale di Biella. Un luogo di terapia e di cura. Le persone che si sono ammalate di tumore e stanno seguendo terapie o facendo esami di controllo attendono in due sale luminose. Alle pareti, l’interpretazione grafica, intensa e simbolica, che un nutrito gruppo di studenti del liceo artistico di Biella ha dato della cura.</p>
      <p>Il Servizio Formazione e sviluppo Risorse Umane, l’équipe infermieristica del Dipartimento Oncologico e gli insegnanti e allievi del Liceo Artistico “G. &amp; Q. Sella”, ispirandosi nuovamente alla poetica del Maestro Michelangelo Pistoletto, hanno elaborato il progetto di allestimento delle sale di attesa del Day Hospital Oncologico guardando a valori quali l’attenzione al mondo dell’altro, la speranza nella rigenerazione possibile per ciascuno, in particolare nella relazione e nella testimonianza. Un progetto realizzato grazie al contributo e al sostegno della Fondazione Cassa di Risparmio di Biella, da sempre attenta non solo alle donazioni di strumentazioni ma anche ai progetti di umanizzazione delle cure.</p>
      <p>Due elementi abitano ora quegli spazi: uno naturale, l’albero, la bellezza e la fierezza della vita che si sviluppa in radici e rami, foglie e fiori, forme quasi oniriche nella loro grazia; l’altro che attiene al fare di cui è capace l’uomo (l’operosità biellese, in particolare), gomitoli di lana densi, pieni, che si svolgono a raccontare storie ed esperienze, che intrecciano fili sottili e tenaci, ruvidi e porosi, colorati nella condivisione aperta dalla narrazione. E i gomitoli si fanno anche tridimensionali, lasciando “piovere” fili nelle sale d’attesa, per raccogliere parole, pensieri, testimonianze di chi in quei luoghi transita e desidera offrire traccia di sé scrivendo su foglie di carta colorata. Un abbraccio fra natura e pensiero, fra esistenze che si sfiorano nell’intermittenza quotidiana che fa bene. Che cura.</p>
      <p>Creatività e cura: entrambe hanno bisogno di spazi di ascolto e dialogo, di silenzi e parole, di luce e colore; entrambe trovano una casa nell’Ospedale di Biella, che si fa luogo di riflessione e condivisione fra soggetti implicati a vari livelli nell’attenzione all’altro, disseminando esperienze narrative ed espressive:</p>
      <p>Oltre agli alberi e ai gomitoli, infatti, un significativo elemento sigilla e nutre il senso complessivo del progetto: di fronte al banco dell’accoglienza delle persone assistite, a sostenerne il passo e lo stare, il simbolo del “Terzo Paradiso”, intrecciato nei colori dell’Asl BI. Una forma straordinariamente evocativa che il Maestro Pistoletto disegna e declina da 16 anni e che ha recentemente donato per accompagnare Biella verso il prestigioso riconoscimento di “Città Creativa” UNESCO: simbolo dell’equilibrio fra natura e artificio, rappresenta un’umanità rinnovata.</p>
      <figure>
        <img src="https://laprovinciadibiella.it/wp-content/uploads/2019/11/14_Pistoletto-e-inn.-stud.-liceo-Classico-1024x683.jpg"/>
      </figure>
      <figure>
        <img src="https://laprovinciadibiella.it/wp-content/uploads/2019/11/Pistoletto-e-inn.-stud.-liceo-Classico.jpg"/>
      </figure>
      <figure>
        <img src="https://laprovinciadibiella.it/wp-content/uploads/2019/11/Pistoletto-e-inn.-stud.-liceo-Classico-I-1024x683.jpg"/>
      </figure>
      <related>
        <h4>Ti potrebbe interessare:</h4>
        <a href="https://laprovinciadibiella.it/eventi-e-cultura/citta-creativa-unesco-biella-a-parigi-per-lo-sprint-finale"/>
        <a href="https://laprovinciadibiella.it/eventi-e-cultura/pfm-a-biella-per-cantare-de-andre-a-ventanni-dalla-scomparsa"/>
        <a href="https://laprovinciadibiella.it/cronaca/biella-minaccia-una-coppia-con-un-bastone-appuntito-per-farsi-consegnare-i-soldi"/>
      </related>
    </article>
  </body>
</html>