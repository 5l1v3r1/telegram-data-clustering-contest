<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/news/metro/trike-driver-patay-sa-isang-suntok-ng-kasugal-sa-lamay"/>
    <meta property="og:site_name" content="Journal Online"/>
    <meta property="article:published_time" content="2019-11-12T10:58:56+00:00"/>
    <meta property="og:title" content="Trike driver patay sa isang suntok ng kasugal sa lamay"/>
    <meta property="og:description" content="NASAWI ang isang tricycle driver matapos gantihan ng suntok ng kaniyang kalaro sa sugal sa isang lamayan sa Quezon City, nitong Lunes ng gabi."/>
  </head>
  <body>
    <article>
      <h1>Trike driver patay sa isang suntok ng kasugal sa lamay</h1>
      <address><time datetime="2019-11-12T10:58:56+00:00">12 Nov 2019, 10:58</time> by <a rel="author" href="https://journal.com.ph/authors/melnie-ragasa-jimena" target="_blank">Melnie Ragasa-Jimena</a></address>
      <h3>NASAWI ang isang tricycle driver matapos gantihan ng suntok ng kaniyang kalaro sa sugal sa isang lamayan sa Quezon City, nitong Lunes ng gabi.</h3>
      <p>Kinilala ang biktima na si Rolito Viray Tolidana, 52, binata, tricyle driver, at residente ng No. 58 Pampanga St., Bgy. Sto. Cristo, Bago Bantay, QC.</p>
      <p>Batay sa inisyal na imbestigasyon ni P/Cpl. Alexiss Mace L. Jurado, ng Criminal Investigation and Detection Unit ng Quezon City Police District (CIDU-QCPD) ang insidente ay naganap dakong alas-11:45, Martes ng gabi sa harap ng No. 57 Lanao St., Brgy. Sto Cristo, Bago Bantay ng nasabing lungsod.</p>
      <p>Agad namang naaresto ang suspek na si Rustom Gabriel Mendoza, 26, may asawa, driver at naninirahan sa No. 9 Lanao St., Bgy. Sto. Cristo ng nasabi ring barangay.</p>
      <p>Ayon sa saksing si Brian Osias Prodon, nagsusugal ng “cara y cruz” habang umiinom umano ang biktima at ang suspek sa lamay ng kanilang namayapang kapitbahay.</p>
      <p>Nang matalo ang biktima ay nagalit ito at sinapak ng dalawang beses sa mukha ang suspek kaya gumanti rin nang isang malakas na suntok ang huli.</p>
      <p>Sa isang suntok lang ng suspek ay bumagsak ang biktima at tumama ang ulo sa semento kaya nang makita itong duguan at wala nang malay ay isinugod ng mga naglalamay sa Quezon City General Hospital, subalit binawian din ng buhay bandang alas-2:56 ng madaling araw ayon kay Dr. Kris Abique.  </p>
      <p>Kusang loob namang sumuko ang suspek sa mga awtoridad at ngayon ay nakapiit na sa Masambong Police Station habang inihahanda na ang kasong isasampa laban sa kaniya.</p>
    </article>
  </body>
</html>