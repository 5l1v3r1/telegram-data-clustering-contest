<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/12/u-naftogazi-rozpovily-shho-stanetsya-yakshho-kontraktu-z-rosiyeyu-ne-bude/"/>
    <meta property="og:site_name" content="Рубрика"/>
    <meta property="article:published_time" content="2019-11-12T10:59:01+00:00"/>
    <meta property="og:title" content="У Нафтогазі розповіли що станеться, якщо контракту з Росією не буде"/>
    <meta property="og:description" content="У НАК Нафтогаз заявляють, що найвірогідніше Газпром не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах. Про це повідомив голова правління Нафтогазу Андрій Коболєв у Facebook. “Ми не знаємо, скільки часу Газпром буде готовий втрачати частку європейського ринку і наражатися на штрафи […]"/>
  </head>
  <body>
    <article>
      <h1>У Нафтогазі розповіли що станеться, якщо контракту з Росією не буде</h1>
      <address><time datetime="2019-11-12T10:59:01+00:00">12 Nov 2019, 10:59</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/04/kobolev_arhyv-620x366.jpg"/>
      </figure>
      <p>
        <b>
          <b>У НАК Нафтогаз заявляють, що найвірогідніше Газпром не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах.</b>
        </b>
      </p>
      <p>Про це повідомив голова правління Нафтогазу Андрій Коболєв у Facebook.</p>
      <p>“Ми не знаємо, скільки часу Газпром буде готовий втрачати частку європейського ринку і наражатися на штрафи від своїх клієнтів у Західній Європі.</p>
      <p>Останнього разу, коли Газпром робив таку вправу – зимою 2014-2015 років, – втратив понад 5 млрд дол, за підрахунками російських аналітиків. Рішення про укладання чи не укладання угоди там приймає особа в Кремлі, і на які збитки він ладен піти, питання до нього”.</p>
      <p>Коболєв наголосив, що українська сторона буде покладатися на власні запаси, та продовжувати судові процеси з Газпромом.</p>
      <p>“Як свідчить практика, це дуже дієвий інструмент забезпечення інтересів України”, – говорить голова Нафтогазу.</p>
      <p>“Україна готова до будь-якого сценарію розвитку подій. Завдяки успішному випуску єврооблігацій Нафтогаз винайшов додаткові кошти і створив значні запаси газу у ПСГ. 21,7 млрд куб м. – це рекордно високий рівень за останні роки.</p>
      <p>Європа також підготувалась до можливих креативних ходів росіян і закачала до своїх сховищ рекордно високий рівень газу за багато років – 100 млрд куб. м</p>
      <p>Тобто всі розуміють, що з великою вірогідністю Газпром через політичні мотиви може не підписати контракт і спробувати шантажувати як нас так і європейських споживачів. Але великі запаси в українських і європейських підземках максимально перешкоджають реалізації такого сценарію”, – резюмував Коболєв</p>
      <p> </p>
    </article>
  </body>
</html>