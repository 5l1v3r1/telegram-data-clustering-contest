<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/analiza-continua-licitatiile-pentru-viitorii-operatori-de-salubritate-ai-bihorului-inca-in-evaluare-152732.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-12T10:41:00+00:00"/>
    <meta property="og:title" content="Analiza continuă: Licitaţiile pentru viitorii operatori de salubritate ai Bihorului, încă în evaluare"/>
    <meta property="og:description" content="Va mai dura o vreme până când bihorenii vor afla noile firme care le vor colecta deşeurile. Atât Primăria Oradea, cât şi ADI Ecolect încă evaluează ofertele depuse la licitaţiile pentru desemnarea viitorilor operatori de salubritate. În timp ce în judeţ câştigătorii ar putea fi anunţaţi luna viitoare, în Oradea procedura ar putea să continue şi anul viitor. În această situaţie, Primăria va prelungi contractul RER Vest, a anunţat viceprimarul Florin Birta."/>
  </head>
  <body>
    <article>
      <h1>Analiza continuă: Licitaţiile pentru viitorii operatori de salubritate ai Bihorului, încă în evaluare</h1>
      <address><time datetime="2019-11-12T10:41:00+00:00">12 Nov 2019, 10:41</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://cdn.ebihoreanul.ro/static/gallery_big/rer-vest-utilaj-oradea-salubritate-11102019.JPG"/>
      </figure>
      <p>
        <b>Va mai dura o vreme până când bihorenii vor afla noile firme care le vor colecta deşeurile.</b>
      </p>
      <p>Atât Primăria Oradea, cât şi ADI Ecolect încă evaluează ofertele depuse la licitaţiile pentru desemnarea viitorilor operatori de salubritate.</p>
      <p>
        <b>Contestaţie în instanţă</b>
      </p>
      <p>La licitaţia pentru cele şase zone din judeţ, Ecolect a <a href="https://www.ebihoreanul.ro/stiri/ultima-or-31-1/keviep-vrea-tot-ungurii-care-gestioneaza-groapa-de-gunoi-din-oradea-vor-sa-stranga-deseurile-din-intreg-bihorul-150980.html">deschis</a> ofertele pe 16 august, dar încă nu a atribuit niciun contract. "În zonele 2-6 am trecut de evaluarea tehnică a ofertelor şi este aproape finalizată evaluarea financiară. Estimez că până la sfârşitul acestei luni am putea anunţa rezultatele", a declarat directorul ADI Ecolect, Bujor Chirilă, luni, pentru <b>BIHOREANUL</b>. Aproape toate aceste zone au câte o singură ofertă depusă, cu excepţia lotului 2 (Aleşd şi comunele vecine), unde concurează AVE Bihor şi Salubri Aleşd.  </p>
      <p>Situaţia este mai complicată în zona 1B, care cuprinde comunele din jurul Oradiei şi pentru care şi-au depus ofertele firmele RER Vest, operator licenţiat al Oradiei în ultimii 8 ani, şi asocierea între AVE Bihor şi Reosal (firma de salubritate înfiinţată de primăriile din Zona Metropolitană Oradea). Documentele licitaţiei au fost contestate de RER Vest atât la Consiliul Naţional de Soluţionare a Contestaţiilor, cât şi în instanţă, la Curtea de Apel Oradea. Între timp, ADI Ecolect continuă evaluarea ofertelor, dar există posibilitatea ca procedura să fie anulată.</p>
      <p>
        <b>RER Vest, cu prelungire</b>
      </p>
      <p>În Oradea procedura ar putea să continue şi anul viitor. "Suntem aproape să finalizăm verificarea ofertei tehnice, după care vom trece la oferta financiară", a declarat viceprimarul Florin Birta, luni, într-o conferinţă de presă.</p>
      <p>Firmele care şi-au depus ofertele la licitaţia Primăriei Oradea sunt RER Vest şi Polaris Constanţa, iar angajaţii Primăriei le-au <a href="https://www.ebihoreanul.ro/stiri/ultima-or-31-48/doua-oferte-pentru-salubrizarea-si-deszapezirea-oradiei-rer-vest-si-polaris-151538.html">deschis</a> la jumătatea lunii septembrie.</p>
      <p>Dacă evaluarea nu va fi finalizată în acest an, dar şi dacă rezultatele vor fi contestate, Primăria va prelungi contractul RER Vest, care expiră în ianuarie 2020, pentru a se asigura că deşeurile orădenilor vor fi colectate, iar străzile măturate.</p>
      <p>De asemenea, şi deszăpezirea străzilor pe timpul iernii este în sarcina operatorului de salubrizare.</p>
    </article>
  </body>
</html>