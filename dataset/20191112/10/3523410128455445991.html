<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639556/%D9%85%D9%86%D8%AA%D9%82%D8%AF%D8%A7%D9%86-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A8%D8%A7%D8%B2%DB%8C-death-stranding-%D8%B1%D8%A7-%D8%AF%D8%B1%D8%B3%D8%AA-%D8%AF%D8%B1%DA%A9-%D9%86%DA%A9%D8%B1%D8%AF%D9%87%E2%80%8C%D8%A7%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T10:05:00+00:00"/>
    <meta property="og:title" content="منتقدان آمریکایی بازی Death Stranding را درست درک نکرده‌اند"/>
    <meta property="og:description" content="پس از انتشار Death Stranding و باتوجه به کسب نمرات ضدونقیضی از طرف منتقدین، کوجیما، ادعا می‌کند که آمریکایی‌ها درست نتوانستند بازی او را درک کنند."/>
  </head>
  <body>
    <article>
      <h1>
        <a href="https://www.bultannews.com/fa/news/639556/%D9%85%D9%86%D8%AA%D9%82%D8%AF%D8%A7%D9%86-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A8%D8%A7%D8%B2%DB%8C-death-stranding-%D8%B1%D8%A7-%D8%AF%D8%B1%D8%B3%D8%AA-%D8%AF%D8%B1%DA%A9-%D9%86%DA%A9%D8%B1%D8%AF%D9%87%E2%80%8C%D8%A7%D9%86%D8%AF">منتقدان آمریکایی بازی Death Stranding را درست درک نکرده‌اند</a>
      </h1>
      <h2>پس از انتشار Death Stranding و باتوجه به کسب نمرات ضدونقیضی از طرف منتقدین، کوجیما، ادعا می‌کند که آمریکایی‌ها درست نتوانستند بازی او را درک کنند.</h2>
      <address><time datetime="2019-11-12T10:05:00+00:00">12 Nov 2019, 10:05</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بالاخره پس از مدت‌ها انتظار طی چند روز گذشته جدیدترین بازی هیدئو کوجیما روانه بازار شد. پس از شروع به کار کوجیما به‌عنوان بازی‌ساز مستقل و تأسیس استودیوی شخصی خود، بسیاری از فعالان حوزه صنعت بازی‌های ویدیویی منتظر تجربه آخرین ساخته این کارگردان خلاق بودند. درنهایت روز موعود فرار رسید و بازی Death Stranding به‌صورت رسمی ۱۷ آبان (هشت نوامبر) روانه بازار شد. بازی با وجود انتظار شامل نظرات ضدونقیض زیادی بود و در آخر هم توانست نمره ۸۳ را از طرف منتقدین کسب کند.</p>
      <p>حال در جدیدترین اخبار بازی، کوجیما به‌عنوان کارگردان Death Stranding در مصاحبه‌ای که با وبسایت ایتالیایی TGCom24 داشت، یکی از دلایل اصلی را که نمره بازی نتوانست بیشتر از این شود دادن نظرات تند توسط منتقدین امریکایی ازجمله سایت IGN، گیم اینفورمر و همچنین USGamer دانست. به اعتقاد او منتقدین امریکایی برخلاف کشورهای اروپایی و ژاپن نتوانستند بازی او را درست و کامل درک کنند:</p>
      <p>من باید این مطلب را ذکر کنم که بازی Death Stranding از جانب منتقدین کشورهای اروپایی و ژاپن، بررسی‌های پرشوری شده است؛ اما در طرف مقابل کارشناسان امریکایی نقدهای بسیار تندی را به این بازی داشته‌اند. شاید درک بازی Death Stranding برای بسیاری از منتقدین و مخاطبان سخت باشد. امریکایی‌ها طرفدار بازی‌های شوتر اول شخص هستند ولی Death Stranding چیزی فراتر از آن است. من همیشه تمام تلاش خودم را کرده‌ام که اثر جدیدی بسازم به همین دلیل هم بحث و جدل سر آن امری طبیعی است. باید این مسئله را ذکر کنم که فرانسوی‌ها و ایتالیایی‌ها درک متفاوت هنری و ریزبینانه‌ای دارند که همین نیز به آن‌ها کمک می‌کند تا از چنین بازی‌های جدیدی لذت ببرند.</p>
      <p>باتوجه به آنالیزهای صورت گرفته شده، به‌نظر می‌رسد پایین‌ترین نمره در سایت متاکریتیک مربوط‌به منتقدین اروپایی و استرالیایی چون VG247 (نمره ۳/۵)، Digital Spy (نمره ۳/۵)، Ausgamers (نمره ۶/۱۰) و VGC (نمره ۳/۵) است. جالب است بدانید که نمره ۶.۸ وبسایت IGN نیز به شعبه استرالیای آن مرتبط است.</p>
      <p>برخلاف ادعای کوجیما، منتقدین امریکایی چون واشنگتن پست، گیم اسپات و EGM به بازی Death Stranding نمره عالی ۹ و ۱۰ را داده‌اند. در همین رابطه بعضی از منتقدین اعتقاد دارند که میانگین نمرات بازی در کشورهای مختلف تفاوت چندانی ندارد.</p>
      <p>به‌نظر می‌رسد شخص کوجیما نیز منتظر چنین نمرات و واکنش‌های بوده است؛ چراکه در مصاحبه قبل از انتشار بازی، اذعان دارد که به‌دلیل سبک و ژانر جدید و متفاوت Death Stranding احتمالا نظرات مثبت و منفی زیادی را دریافت خواهد کرد:</p>
      <p>این اتفاق زمانی‌که محصول جدیدی تولید می‌کنید، طبیعی است. زمانی‌که مردم با چیز تازه‌ای که تاکنون آن را تجربه نکرده‌اند، مواجهه می‌شوند، برای آن‌ها چالش برانگیز خواهد بود. من امیدوارم که با پشتیبانی طرفدارها مردم از بازی راضی باشند و مثلا ۵ سال یا ۱۰ سال آینده که به Death Stranding نگاه کنیم، به‌عنوان یک استاندارد از آن یاد شود. پس از آن دوباره تلاشم را می‌کنم که چیز جدیدی بسازم.</p>
      <p>بازی Death Stranding در حال حاضر به‌صورت انحصاری در دسترس کاربران پلی‌استیشن 4 قرار دارد ولی طبق اطلاعات منتشر شده، با کمی تأخیر در تابستان سال ۲۰۲۰ برای پلتفرم پی سی نیز روانه بازار خواهد شد.</p>
      <p>اگر تا الان بازی Death Stranding را تجربه کرده‌اید، به‌نظر شما بازی لیاقت چه نمره‌ای از طرف منتقدین است؟ لطفا نظرات خود را با ما به اشتراک بگذارید.</p>
    </article>
  </body>
</html>