<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pondeli-bylo-na-silnicich-nejtragictejsim-dnem-za-dva-a-pul-roku/1820006?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T10:50:00+00:00"/>
    <meta property="og:title" content="Pondělí bylo na silnicích nejtragičtějším dnem za dva a půl roku"/>
    <meta property="og:description" content="Praha - Pondělí bylo na českých silnicích nejtragičtějším dnem za posledního dva a půl roku. Při dopravních nehodách zemřelo osm lidí. Stejnou bilanci měla naposledy sobota 24. června 2017. Vyplývá to z policejních statistik. Čtyři mrtvé si vyžádala pondělní nehoda nedaleko Pavlic na Znojemsku, další obětí je řidič z dálnice D2 na Brněnsku, mrtvé zaznamenala i policie ve Zlínském, Jihočeském a Ústeckém kraji."/>
  </head>
  <body>
    <article>
      <h1>Pondělí bylo na silnicích nejtragičtějším dnem za dva a půl roku</h1>
      <address><time datetime="2019-11-12T10:50:00+00:00">12 Nov 2019, 10:50</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pondělí bylo na českých silnicích nejtragičtějším dnem za posledního dva a půl roku. Při dopravních nehodách zemřelo osm lidí. Stejnou bilanci měla naposledy sobota 24. června 2017. Vyplývá to z policejních statistik. Čtyři mrtvé si vyžádala pondělní nehoda nedaleko Pavlic na Znojemsku, další obětí je řidič z dálnice D2 na Brněnsku, mrtvé zaznamenala i policie ve Zlínském, Jihočeském a Ústeckém kraji.</p>
      <slideshow>
        <figure>
          <img src="https://i3.cn.cz/6/1573715502_P201911140291701.jpg"/>
        </figure>
        <figure>
          <img src="https://i3.cn.cz/6/1573715445_P201911140290001.jpg"/>
        </figure>
        <figure>
          <img src="https://i3.cn.cz/6/1573715464_P201911140290601.jpg"/>
        </figure>
        <figure>
          <img src="https://i3.cn.cz/6/1573715483_P201911140291201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3104">Fotogalerie: Dopravní nehody v roce 2019</a>
        </figcaption>
      </slideshow>
      <p>Nejtragičtější pondělní nehodou byla odpolední srážka tří aut na hlavní silnici ze Znojma do Moravských Budějovic. Zemřeli při ní čtyři lidé. Řidič, který nehodu způsobil, předjížděl nákladní auto v nepřehledném stoupání přes plnou středovou čáru. S protijedoucím autem se srazil na horizontu, řekla dnes ČTK mluvčí znojemských policistů Lenka Drahokoupilová. Silnice byla uzavřena téměř šest hodin.</p>
      <p>Předjíždějícím vozem bylo Audi A6 s rakouskou poznávací značkou, tři cestující z tohoto auta zemřeli, jedna spolucestující byla těžce zraněna. V protijedoucím volkswagenu přišla o život mladá řidička, její malé dítě museli záchranáři přepravit s vážným zraněním do nemocnice.</p>
      <p>V pondělí večer se na jižní Moravě stala ještě smrtelná nehoda na dálnici D2. Na devátém kilometru ve směru na Brno zemřel řidič auta, příčina nehody zatím není známá.</p>
      <p>Další obětí je mladá žena, která zemřela v pondělí večer po srážce dvou osobních aut v Otrokovicích na Zlínsku. Další tři lidé utrpěli těžká zranění. Jeden z řidičů nadýchal 0,37 promile alkoholu, sdělila dnes ČTK zlínská policejní mluvčí Monika Kozumplíková.</p>
      <p>Ráno usmrtil popelářský vůz v Libochovicích pracovníka technických služeb. Ve statistice jihočeské policie je u pondělí také jeden mrtvý, podle prozatímních informací policie šlo o chodce.</p>
      <p>Od ledna do října letošního roku zemřelo při dopravních nehodách v Česku 458 lidí, tedy stejně jako před rokem. Listopadové statistiky zatím ukazují 25 mrtvých, pouze tři dny mají nulovou bilanci. Loni za celý listopad zemřelo při dopravních nehodách 56 lidí.</p>
      <h3>Po srážce dvou osobních aut v Otrokovicích zemřela mladá žena</h3>
      <p>Po srážce dvou osobních automobilů v Otrokovicích na Zlínsku zemřela v pondělí večer mladá žena. Další tři lidé utrpěli těžká zranění, jeden člověk je zraněný lehce. Jeden z řidičů nadýchal 0,37 promile alkoholu, sdělila dnes ČTK zlínská policejní mluvčí Monika Kozumplíková.</p>
      <p>"Třiadvacetiletý řidič vozidla Seat jel podle dosud zjištěných informací vysokou rychlostí po ulici Objízdná v Otrokovicích ve směru od kruhového objezdu k ulici Nadjezd, dostal smyk a přejel do protisměru, kde se čelně střetl s projíždějícím osobním vozidlem Škoda Octavia, které řídil sedmadvacetiletý řidič," uvedla mluvčí.</p>
      <p>Řidiči obou vozidel jsou podle ní těžce zranění. "Těžké zranění utrpěla i pětadvacetiletá spolujezdkyně ve vozidle Škoda Octavia a spolujezdkyně stejného věku ve vozidle Seat, která seděla na zadním sedadle. Ta bohužel svému zranění po příjezdu do nemocnice podlehla. Lehké zranění utrpěl čtyřiadvacetiletý spolujezdec z vozidla Seat," uvedla Kozumplíková.</p>
      <p>Dechová zkouška prokázala požití alkoholu u řidiče octavie, u řidiče seatu byla negativní. Předběžná škoda na obou vozidlech je 190.000 korun. Na místě zasahovaly všechny složky Integrovaného záchranného systému, policie po dobu vyšetřování nehody odkláněla dopravu. Okolnosti nehody vyšetřují dopravní policisté společně s kriminalisty.</p>
      <p>Podle dostupných informací je žena 18. letošní obětí dopravních nehod ve Zlínském kraji, z toho sedmou na Zlínsku. Za celý loňský rok si nehody na silnicích v regionu vyžádaly životy 22 lidí.</p>
    </article>
  </body>
</html>