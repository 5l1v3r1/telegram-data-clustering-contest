<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821045.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T10:27:00+00:00"/>
    <meta property="og:title" content="شهردار تهران: اگر باد بوزد وضعیت هوا خوب می‌شود"/>
    <meta property="og:description" content="به گزارش مهر، پیروز حناچی در مراسم تقدیر از تاکسیران امانتدار که ۷۰ هزار یورو به توریست لهستانی را برگرداند، گفت: امروز شاخص آلودگی هوا بر روی عدد ۱۲۰ قرار دارد و در آستانه هشدار هستیم که البته این فقط به تهران محدود نمی‌شود و در شهرهای اطراف هم وضعیت حادتر است و پدیده وارونگی هوا را شاهد هستیم که البته با این پدیده در پاییز و زمستان سال‌های گذشته نیز روبرو بوده‌ایم و اگر باد بوزد اوضاع خوب می‌شود و   تا به امروز ۹ روز است که هوا ساکن است."/>
  </head>
  <body>
    <article>
      <h1>شهردار تهران: اگر باد بوزد وضعیت هوا خوب می‌شود</h1>
      <address>
        <time datetime="2019-11-12T10:27:00+00:00">12 Nov 2019, 10:27</time>
      </address>
      <p>پیروز حناچی شهردار تهران گفت: تا امروز ۹ روز است که هوای تهران ساکن است و اگر باد بوزد وضعیت خوب می‌شود.</p>
      <p>به گزارش مهر، پیروز حناچی در مراسم تقدیر از تاکسیران امانتدار که ۷۰ هزار یورو به توریست لهستانی را برگرداند، گفت: امروز شاخص آلودگی هوا بر روی عدد ۱۲۰ قرار دارد و در آستانه هشدار هستیم که البته این فقط به تهران محدود نمی‌شود و در شهرهای اطراف هم وضعیت حادتر است و پدیده وارونگی هوا را شاهد هستیم که البته با این پدیده در پاییز و زمستان سال‌های گذشته نیز روبرو بوده‌ایم و اگر باد بوزد اوضاع خوب می‌شود و   تا به امروز ۹ روز است که هوا ساکن است.</p>
      <p>وی در پاسخ به پرسشی مبنی بر این که  اعلام شده که برخلاف مصوبه کمیته کاهش آلودگی هوا برخی از خطوط اتوبوسرانی نیم بها نبوده است گفت : تنها در برخی از خطوط کمتر دارای اتوبوس که البته بخش خصوصی متولی آن است و شب قبل آن به پارکینگ نیامده بودند دستگاه‌ها  به روز رسانی نشده بود.</p>
      <p>شهردار تهران ادامه داد: البته این مشکل بلافاصله پس از اعلام از سوی شهروندان مرتفع شد و تردد در این مسیرها نیز نیم بها محسوب شد.</p>
      <p>حناچی همچنین درباره فرونشست زمین و اقدامات شهرداری تهران گفت: علت اصلی فرونشست استفاده از منابع آبی زیرزمینی است و جهت‌گیری این است که این برداشت‌ها را کم کنیم و این اقدامات آغاز شده اما مسئله دیگری که باید مورد توجه قرار گیرد موضوع بازچرخوانی آب است که نیازمند تکمیل حلقه تصفیه‌خانه‌های محلی است.</p>
      <p>وی ادامه داد: برنامه‌های ما در حوزه جلوگیری از فرونشست بلند مدت است و برای این امر اقدام سریع و عاجلی نداریم.</p>
      <p>شهردار تهران همچنین در رابطه با بودجه سال ۹۹ و ارسال لایحه بودجه سال آینده به شورای شهر تهران تصریح کرد: تمام تلاش ما این است که مطابق برنامه ۵ ساله سوم بودجه تنظیم شود و رویکرد ما این است که شعارهایی را که داده‌ایم را محقق کنیم که از جمله این شعارها می‌توان به پیاده‌محور شدن، ایجاد مسیر دوچرخه و پیاده‌روی، توسعه قلمرو عمومی و وارد شدن موضوع محله محوری اشاره کرد.</p>
      <p>حناچی سپس در ارتباط با اصلاح ساختاری شهرداری تهران نیز گفت:‌ این یک موضوع اساسی است و باید بدانیم که در شهرداری ۱۶ هزار پست سازمانی داریم و بیش از ۶۷ هزار نیرو و در واقع چالش اصلی ما حجم بالای نیروی انسانی است که در جلسه هم‌اندیشی روز یکشنبه گذشته درخصوص این موضوع با اعضای شورای شهر تهران صحبت‌هایی مطرح شد.</p>
      <p>وی در خصوص انتشار اسناد بدهی گذشته شهرداری تهران نیز تصریح کرد: این موضوع را در رسانه‌ها منتشر نمی‌کنیم اما قطعا منتشر خواهد شد.</p>
      <p>شهردار تهران در ادامه در مورد طرح‌های موقتی آلودگی هوا خاطر نشان کرد: در این بخش فقط شهرداری تصمیم‌گیرنده نیست و شورایی در استانداری فعال است  که همه نقطه‌نظرات در آنجا مطرح می‌شود و تصمیمات در این شورا بر اساس خرد جمعی گرفته می‌شود که البته ما تا مرز تعطیلی هنوز فرصت داریم و امیدواریم به این مرحله نرسیم و شهروندان باید بدانند که چنانچه شاخص‌ها از حد مجاز گذشت تردد یک خودرو تک سرنشین هم سم است.</p>
      <p>حناچی ادامه داد: در ارتباط با نوسازی حمل و نقل عمومی نیز این موضوع در دستور کار قرار دارد و اقدامات اولیه برای ورود ۶۵۰ واگن جدید تامین اعتبار شده است و تامین اتوبوس نیز در کمیسیون زیربنایی دولت در حال پیگیری است.</p>
      <p>وی در خصوص نمایشگاه‌های پرمخاطب نیز تاکید کرد: این روزها که نمایشگاه پرمخاطب نداریم اما در شورای ترافیک درباره این موضوع بحث شده است و قرار است لیست نمایشگاه‌ها تا پایان اسفندماه ارائه شود تا چنانچه نمایشگاه پرمخاطبی بود تمهیدات لازم برای انتقال آن به شهر آفتاب انجام شود.</p>
      <p>شهردار تهران در پایان درباره نظرات پلیس درخصوص طرح ترافیک و طرح کنترل آلودگی هوا گفت: اینکه گفته می‌شود نظرات پلیس گرفته نمی‌شود صحت ندارد و اتفاقا در شورای ترافیک موضوعات مختلف مطرح می‌شود و پلیس حضور دارد و باید به جای تصمیمات سلیقه‌ای به سمت اجرای قانون برویم.</p>
    </article>
  </body>
</html>