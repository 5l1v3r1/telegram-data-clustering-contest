<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/ob-20-letnici-obdarili-poslusalce-247737"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T10:39:00+00:00"/>
    <meta property="og:title" content="Ob 20-letnici obdarili poslušalce"/>
    <meta property="og:description" content="Belokranjski Ansambel Andreja Bajuka se je na glasbeni sceni prvič pojavil leta 2002. Kmalu so izdali prvi album z desetimi skladbami, z naslovno pesmijo Pri stari zidanici pa so se predstavili na ve..."/>
  </head>
  <body>
    <article>
      <h1>Ob 20-letnici obdarili poslušalce</h1>
      <h2>Okroglo obletnico je praznoval Ansambel Andreja Bajuka. Pripravili so koncert in izdali nov album.</h2>
      <address><time datetime="2019-11-12T10:39:00+00:00">12 Nov 2019, 10:39</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/11/1622906.jpg"/>
          <figcaption>Slavljenci z gostujočimi ansambli ob jubilejnem koncertu</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1622909.jpg"/>
          <figcaption>Na odru semiškega kulturnega centra</figcaption>
        </figure>
      </slideshow>
      <p>Belokranjski Ansambel Andreja Bajuka se je na glasbeni sceni prvič pojavil leta 2002. Kmalu so izdali prvi album z desetimi skladbami, z naslovno pesmijo Pri stari zidanici pa so se predstavili na več festivalih. Člani ansambla, ki je trio s triglasnim fantovskim petjem, so se pozneje večkrat zamenjali, a kljub temu so pridno ustvarjali in že leta 2007 izdali drugi album z naslovom Nocoj sem prvič bil pri njej. S to skladbo so se leto prej uspešno predstavili na vurberškem festivalu, prav tako so bili v Števerjanu, na Boču in Graški Gori, kar je bila zanje dobra promocija, saj so jih ljudje spoznali, zato so začeli prejemati povabila za igranje na različnih prireditvah pa tudi veselicah po vsej Sloveniji.</p>
      <blockquote>Vsi obiskovalci koncerta so brezplačno prejeli nov album z naslovom Želim si jo, na katerem je deset skladb.</blockquote>
      <p>A krizi in tudi menjavi članov se kot mnogi ansambli niti Belokranjci niso mogli povsem izogniti. Nekaj časa so mirovali, potem pa so se odločili, da vendarle posnamejo nekaj novih skladb in se z njimi vrnejo na radijske postaje. Ob <b>Andreju</b> <b>Bajuku</b>, ki je harmonikar, igra bas kitaro in bariton<b> Simon Bajuk</b>, kitarista <b>Jožeta Muca </b>je moral na koncertu ob jubileju zamenjati <b>Jaka Janc</b>, medtem ko je pevka v ansamblu <b>Viviana Kukar</b>, ki se je ravno v Andrejevi glasbeni šoli učila solopetje.</p>
      <figure>
        <img src="https://www.slovenskenovice.si/images/slike/2019/11/11/1622909.jpg"/>
        <figcaption>Na odru semiškega kulturnega centra</figcaption>
      </figure>
      <p>Koncert ob jubileju so člani Ansambla Andreja Bajuka pripravili v Kulturnem centru Semič, kjer so se jim pridružili Harmonikarski orkester Andreja Bajuka pa Ansambel Petra Finka, Krjavelj in Frančič. Vsi obiskovalci so brezplačno prejeli nov album z naslovom Želim si jo, na katerem je deset skladb. Poleg naslovne še Dekle pod staro vrbo, S čolnom po reki Kolpi, Zimski večer, Vse je res, Valček za Nino, Iz muhe slona, Obriši solze in Polka za ples. Fantje so na koncertu poleg novejših odigrali tudi nekaj starejših skladb, ki so jih poslušalci odlično sprejeli. Kot denimo Pri stari zidanici, kar je tudi naslov leta 2001 izdanega prvega albuma, Fant s kmetije ter Ob Kolpi. Zadnji del koncerta je Andrej Bajuk posvetil letos preminuli odlični pisateljici in tekstopiski, tudi prijateljici in tesni sodelavki <b>Faniki Požek</b>, ki bi morala biti na tem koncertu njihova častna gostja. Njene številne pesmi med ljudmi živijo še naprej, za mnoge ljudje mislijo, da so ljudske. In tudi vsi gostujoči glasbeniki so bili s Požekovo tesno povezani, še posebno Ansambel Petra Finka. Zato so na koncu družno zapeli njej v spomin pesmi Soncu sem zaprla vrata, Nocoj je glas harmonike, Kadar srečam te, Povej mi deklica, Ni hotela reči ne, Visoko nad oblaki in Moja lepa Belokranjka, ki so jih spletli v venček in tako počastili spomin nanjo.</p>
    </article>
  </body>
</html>