<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Torra-estudiar-investidura-Sanchez-condicions_0_2342765789.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T10:00:47+00:00"/>
    <meta property="og:title" content="Torra, obert a &quot;estudiar&quot; la investidura de Sánchez si accepta un diàleg sense condicions"/>
    <meta property="og:description" content="El president demana disculpes: &quot;Hem estat incapaços de donar una resposta política a l'altura&quot;"/>
  </head>
  <body>
    <article>
      <h1>Torra, obert a "estudiar" la investidura de Sánchez si accepta un diàleg sense condicions</h1>
      <h2>El president demana disculpes: "Hem estat incapaços de donar una resposta política a l'altura"</h2>
      <address>
        <time datetime="2019-11-12T10:00:47+00:00">12 Nov 2019, 10:00</time>
      </address>
      <p>En les eleccions del 28 d'abril el president de la Generalitat, Quim Torra, va apostar pel no a Pedro Sánchez. Una posició que manté després de la repetició electoral, que ha tornat a donar com a vencedor el socialista, tot i que ara estaria obert a "estudiar" la investidura del líder PSOE si accepta un diàleg sense condicions. En una entrevista aquest dimarts a Catalunya Ràdio, el president del Govern ha lamentat "no tenir cap interlocutor al govern espanyol" i ha recriminat a Sánchez que no li agafi el telèfon. "És un menyspreu impropi d'un govern europeu", ha etzibat Torra, després que ahir va tornar a intentar posar-s'hi en contacte. </p>
      <figure>
        <img src="https://www.ara.cat/2019/11/12/imatges/Sanchez-intentara-investidura-PP-independentistes234277576867321386651x366_2342775842_67328011_117x66.jpg"/>
      </figure>
      <p>
        <a href="https://www.ara.cat/politica/Eleccions-generals-10-N-PSOE-Abalos_0_2342165884.html">Sánchez intentarà la investidura sense el PP ni els independentistes</a>
      </p>
      <p>"La situació que estem vivint és inexplicable: la deriva autoritària de l'Estat s'ha de frenar", ha demanat el president del Govern, que ha convidat l'Estat a seguir el lema <i>sit and talk</i> impulsat per la plataforma Tsunami Democràtic, i ha afegit "<i> and democracy</i>". Si no, ha assegurat, "la situació s'enquistarà". "Més que mai, cal asseure's, sense condicions. El Govern portarà com sempre la seva proposta, espero que per primera vegada el govern espanyol hi vagi amb la seva", ha sentenciat. "La ciutadania catalana ja no vol que ens fem més fotos", ha dit Torra, que ha conclòs: "Si ens reunim, vull que sigui per formar una taula de negociació seriosa".</p>
      <p>A les portes del procés que el 18 de novembre el jutjarà per un delicte de desobediència, el president de la Generalitat ha manifestat que "es nega a entrar en el marc mental d'una inhabilitació". "No podem quedar supeditats a un marc de repressió que condicioni la nostra actuació política", ha reflexionat. Preguntat per si se sentia fort, Torra ha respost que "amb aquesta ciutadania, i tant!", encara que s'ha mostrat menys entusiasta amb la classe política: "Espero que també", ha respost. </p>
      <h3>Oposició a un avançament electoral</h3>
      <p>En aquest sentit, Torra ha demanat disculpes al "poble de Catalunya" perquè, ha lamentat, "no hem estat capaços de donar una resposta política a l'altura". Gairebé un mes després que el Tribunal Suprem fes pública la sentència que ha condemnat els dirigents de l'1-O a entre 9 i 13 anys de presó, el president de la Generalitat s'ha mostrat dolgut per "no haver pogut fer una declaració conjunta que marqui la línia a seguir" en el bloc independentista. </p>
      <p>Sigui com sigui, el cap de l'executiu s'ha oposat a un avançament electoral a Catalunya. "No és moment d'anar a eleccions, sinó d'enfortir les institucions", ha insistit Torra, que ha argumentat que la "seva única missió és anar cap a la independència" i que només serà "el dia que es vegi incapaç quan plegarà". "Tenim un repte formidable, la ciutadania ens demana que siguem clars, que li expliquem la veritat", ha indicat el president que, no obstant això, no ha aclarit si hi ha una taula de negociació entre les forces independentistes i s'ha limitat a dir que "hi ha hagut contactes". </p>
      <figure>
        <img src="https://www.ara.cat/2019/11/12/imatges/diputada-CUP-Maria-Sirvent-Parlament213819637358820873377x224_2342775841_67327933_117x66.jpg"/>
      </figure>
      <p>
        <a href="https://www.ara.cat/politica/Parlament-CUP-impugnada-despres-ERC_0_2342765785.html">El Parlament aprova la moció de la CUP sobre l'autodeterminació alhora que el TC suspèn l'acord per tramitar-la</a>
      </p>
      <p>Enmig del malestar entre les files de Junts per Catalunya després que el president del Parlament, Roger Torrent, decidís avançar el ple de les 15 a les 9 hores, Torra ha tancat files amb els seus consellers. "Tots els consellers tenen la meva confiança", ha destacat el president, que ha assegurat "tenir tota la confiança" que el vicepresident del Govern, Pere Aragonès, "tirarà endavant uns pressupostos que són de país". "S'ha acabat la campanya, és l'hora de la responsabilitat".</p>
      <p>A més, la moció presentada per la CUP i que aquest dimarts es debat al Parlament demana el cessament del titular d'Interior, Miquel Buch, arran de les càrregues policials pels aldarulls després del veredicte de l'1-O. "Estic al seu costat", ha manifestat Torra, que ha afegit: "La ciutadania ha de recuperar la confiança en els Mossos d'Esquadra".</p>
    </article>
  </body>
</html>