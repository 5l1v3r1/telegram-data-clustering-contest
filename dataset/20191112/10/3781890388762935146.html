<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741292"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T10:30:00+00:00"/>
    <meta property="og:title" content="ลอยกระทงปุ๊บ-ซวยปั๊บ จับคางาน'ผอ.รร.'ซื้อกามเด็กสาว"/>
    <meta property="og:description" content="บุกรวบ 'ผอ.โรงเรียน' คางานลอยกระทง ตกเป็นผู้ต้องหาถูกออกหมายจับ หลังซื้อบริการเด็กสาววัย 15 ยังปฏิเสธขอให้การในชั้นศาลเท่านั้น"/>
  </head>
  <body>
    <article>
      <h1>ลอยกระทงปุ๊บ-ซวยปั๊บ จับคางาน'ผอ.รร.'ซื้อกามเด็กสาว</h1>
      <address>
        <time datetime="2019-11-12T10:30:00+00:00">12 Nov 2019, 10:30</time>
      </address>
      <p>
        <b>บุกรวบ "ผอ.โรงเรียน" คางานลอยกระทง ตกเป็นผู้ต้องหาถูกออกหมายจับ หลังซื้อบริการเด็กสาววัย 15 ยังปฏิเสธขอให้การในชั้นศาลเท่านั้น</b>
      </p>
      <p>เมื่อวันที่ 12 พ.ย. ตำรวจ สภ.เมืองกระบี่ ได้บุกเข้าจับกุม นายไพรวัลย์ จันทรา อายุ 54 ปี ผอ.โรงเรียนแห่งหนึ่งใน อ.อ่าวลึก และนายสำราญ หม้อน้ำร้อน อายุ 53 ปี อาชีพรับจัดเต็นท์ หลังจากทั้งคู่ถูกศาลจังหวัดกระบี่ออกหมายจับในข้อหาซื้อบริการทางเพศจากเด็กอายุ 15 ปี โดยควบคุมตัวได้ในขณะที่ผู้ต้องหาทั้งคู่กำลังลอยกระทงในพื้นที่หมู่ 6 ต.คลองยา อ.อ่าวลึก และเพิ่งจะลอยเสร็จหมาดๆ<br/><br/>สืบเนื่องจากเมื่อวันที่ 4 พ.ย. ตำรวจได้เข้าตรวจสอบที่ร้านอาหารในเขตเทศบาลเมืองกระบี่ และพบว่ามีหญิงสาวอายุ 15 ปี ลักลอบค้าประเวณี พอสอบสวนก็ทราบว่าเพิ่งขายบริการทางเพศมาแค่ 2 ครั้ง ขายให้กับ นายไพรวัลย์ และนายสำราญ โดยมีข้อความทางการแชทไลน์เป็นหลักฐาน เข้าข่ายค้ามนุษย์ กระทั่งศาลอนุมัติหมายจับดังกล่าว</p>
      <figure>
        <img src="https://www.dailynews.co.th/admin/upload/20191112/news_NSZRcovpkZ162049_533.jpg?v=201911122210?v=8219"/>
      </figure>
      <p>ต่อมา พ.ต.ท.โสภณ คงทอง สว.สอบสวนฯ ได้นำตัว นายไพรวัลย์ และนายสำราญ มาสอบสวนเบื้องต้นผู้ต้องหาทั้ง 2 ปฏิเสธที่จะให้การในชั้นสอบสวน โดยขอไปให้การในชั้นศาลเท่านั้น ไม่นานนักทนายความของผู้ต้องหาทั้งคู่ก็ยื่นขอประกันตัว แต่ตำรวจคัดค้านการประกันตัวในชั้นสอบสวน เพื่อให้ทั้งคู่ไปยื่นขอประกันตัวที่ศาลจังหวัดกระบี่เอง<br/><br/>ด้าน นายชัยยงค์ ตุลารักษ์ รอง ผอ.สำนักงานเขตพื้นที่การประถมศึกษากระบี่ รักษาการณ์ในตำแหน่ง ผอ. กล่าวว่า สพฐ.กระบี่ ได้สั่งตั้งคณะกรรมการตรวจสอบข้อเท็จจริงเป็นการเร่งด่วนแล้ว.</p>
    </article>
  </body>
</html>