<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-niramala-sitharaman-said-jammu-and-kashmir-farmers-get-fair-price-for-apple-and-saffron-2845122.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T10:18:13+00:00"/>
    <meta property="og:title" content="सीतारमण बोलीं,जम्मू-कश्मीर के किसानों को सेब और केसर के मिले उचित मूल्य"/>
    <meta property="og:description" content="वित्त मंत्री निर्मला सीतारमण ने कहा है कि सरकार जम्मू-कश्मीर के किसानों को सेब, केसर, अखरोट आदि उत्पादों का उचित मूल्य दिलाना सुनिश्चित करेगी ताकि उनके ये उत्पाद पूरे देश में पहुंच..."/>
  </head>
  <body>
    <article>
      <h1>सीतारमण बोलीं,जम्मू-कश्मीर के किसानों को सेब और केसर के मिले उचित मूल्य</h1>
      <address><time datetime="2019-11-12T10:18:13+00:00">12 Nov 2019, 10:18</time> by <a rel="author">नई दिल्ली, लाइव हिन्दुस्तान टीम</a></address>
      <p>वित्त मंत्री निर्मला सीतारमण ने कहा है कि सरकार जम्मू-कश्मीर के किसानों को सेब, केसर, अखरोट आदि उत्पादों का उचित मूल्य दिलाना सुनिश्चित करेगी ताकि उनके ये उत्पाद पूरे देश में पहुंच सके। </p>
      <p>सीतारमण ने मंगलवार को यहां दो दिवसीय ग्रामीण एवं कृषि वित्त पर छठी विश्व कांग्रेस का शुभारंभ करने के मौके पर राष्ट्रीय कृषि एवं ग्रामीण विकास बैंक (नाबार्ड) के अध्यक्ष हर्ष कुमार भानवाला को फसल सीजन शुरू होने से पहले अपने साथ जम्मू-कश्मीर का दौरा करने की सलाह देते हुये कहा कि नेफेड अभी कश्मीर घाटी के किसानों से सेब की खरीद कर रहा है। उन्होंने कहा कि नाबार्ड को भी जम्मू-कश्मीर के किसानों को उचित मूल्य दिलाने की दिशा में काम करना चाहिए। </p>
      <p>वित्त मंत्री ने कहा कि लद्दाख को सौर ऊर्जा का केन्द्र बनाने की दिशा में काम जारी है। अगले वर्ष जनवरी, फरवरी से इस दिशा में जोर-शोर से काम शुरू होगा। अभी वहां जमीनी स्तर पर इसकी तैयारी की जा रही है। यह नवगठित केन्द्र शासित प्रदेश भौगोलिक रुप से सौर ऊर्जा के उत्पादन के लिए उपयुक्त है। </p>
      <p>सरकार ने इस वर्ष अगस्त में अनुच्छेद 370 को समाप्त कर जम्मू-कश्मीर से लद्दाख को अलग करने के साथ ही दोनों को केन्द्र शासित प्रदेश बना दिया है। अब सरकार इन दोनों केन्द्र शासित प्रदेशों को पूरे देश के साथ एकीकृत करने की दिशा में काम कर रही है। इसी के तहत जम्मू-कश्मीर के किसानों को उनके कृषि उत्पादों के उचित मूल्य दिलाने पर जोर दिया जा रहा है। </p>
    </article>
  </body>
</html>