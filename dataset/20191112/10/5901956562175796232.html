<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/zmaji-in-sumarji-za-lepse-martinovanje-247705"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T10:00:00+00:00"/>
    <meta property="og:title" content="Zmaji in šumarji za lepše martinovanje"/>
    <meta property="og:description" content="LJUBLJANA – Med zadnjim letošnjim ligaškim odmorom zaradi obveznosti reprezentanc v kvalifikacijah za euro 2020 vrh prvoligaške lestvice zaseda Olimpija, ki je v 17. krogu pred 1200 gledalci v S..."/>
  </head>
  <body>
    <article>
      <h1>Zmaji in šumarji za lepše martinovanje</h1>
      <h2>Nogometaši Olimpije in Aluminija navdušili tudi v 17. krogu DP. Med ligaškim odmorom Ljubljančani na vrhu, Kidričani tretji.</h2>
      <address><time datetime="2019-11-12T10:00:00+00:00">12 Nov 2019, 10:00</time> by <a rel="author">Rok Tamše</a></address>
      <p>LJUBLJANA – Med zadnjim letošnjim ligaškim odmorom zaradi obveznosti reprezentanc v kvalifikacijah za euro 2020 vrh prvoligaške lestvice zaseda Olimpija, ki je v 17. krogu pred 1200 gledalci v Stožicah z 2:0 premagala Tabor iz Sežane (<b>Endri Čekiči </b>14., 46.). »Od začetka smo igrali napadalno in dosegli to, kar smo si želeli – zmago. Pomembno je, da smo igrali svojo igro. Mi smo velika ekipa, smo pod nenehnim pritiskom in hitro se moramo pobrati po porazu. To smo tudi storili. Smo prevladovali in imeli hitre podaje. Menim, da je rezultat realen. Premor bomo poskušali izkoristiti tako, da se dvignemo na višjo raven, dobimo preostale tri tekme in postanemo jesenski prvaki,« je povedal strateg vodilnih zmajev<b> Safet Hadžić</b>, ki je po odsluženi kazni prepovedi vodenja ekipe na treh tekmah spet sedel na klopi. V 33. minuti je moral poseči v razpravo Čekičija in prvega strelca<b> Anteja Vukušića</b> pred izvajanjem kazenskega strela. Hadžić se je odločil za Čekičija, temu pa je vratar gostov<b> David Adam</b> strel obranil.<br/><br/><b>Prva liga Telekom Slovenije</b><br/>1. Olimpija 17 11 3       3       42:21 36<br/>2. Maribor 17 10 4       3       34:17 34<br/>3. Aluminij 17 10 4       3       30:15 34<br/>4. Mura 17 8       7       2       30:21 31<br/>5. Celje       17 7       7       3       35:19 28<br/>6. Tabor       17 5       2       10 20:27 17<br/>7. Triglav 17 5       2       10 22:39 17<br/>8. Domžale 17 4       4       9       23:36 16<br/>9. Bravo       17 3       4       10 19:34 13<br/>10. Rudar 17 0 7 10 18:44 7</p>
      <h3>Še tri tekme in prodaja</h3>
      <p>Olimpija, ki ima dve točki prednosti pred Mariborom, še naprej igra domiselno, napadalno in srčno. Na igrišču se prav nič ne opazi negotovosti zaradi skorajšnjega odhoda predsednika <b>Milana Mandarića</b>. Kot vse kaže, bo stric iz Amerike ob koncu jesenskega dela izpregel, saj se pričakuje dokončanje posla o prevzemu upravljanja zeleno-belega kluba. Vse poteka v veliki tajnosti, resni poslovneži, ki prihajajo v Stožice, ničesar ne prepuščajo naključju, pred usodnim podpisom poteka skrbni pregled vseh podrobnosti v Olimpijinem poslovanju, pripravlja se strategija za prihodnje delovanje. Mandarić si obeta donosno prodajo Endrija Čekičija, <b>Stefana Savića</b> in <b>Mackyja Bagnacka</b>, bolj ne namerava oslabiti moštva. Ob morebitnih odhodih bodo v igri tudi okrepitve. Olimpijo jeseni čakajo še tekme s Celjem in Bravom v gosteh ter z Domžalami doma.</p>
      <h3>Blestela Hrvata</h3>
      <p>Martinovanje je privržencem polepšal tudi Aluminij. V medsebojnem dvoboju moštev, ki sta uspešnici tega prvenstva, je v Fazaneriji pred 2700 zagretimi nogometnimi dušami premagal Muro s 4:2 (<b>Amadej Maroša</b> 15., <b>Luka Bobičanec</b> 34.; <b>Mihael Klepač</b> 22., <b>Ante Živković</b> 36., 54.,<b> Nikola Leko</b> 90.). Rdeči iz šume so edini, ki so v tej sezoni spravili na kolena črno-bele z ravnice, in to kar dvakrat. Muraši so dvakrat vodili, gostje pa so jih ulovili in na koncu, ko je domača zasedba nizala napad za napadom, da bi izenačila na 3:3, tudi potrdili veliko zmago. Blestela sta 22-letni Hrvat Klepač (gol in dve podaji) ter dvakratni strelec, Klepačev 26-letni rojak Živković. Oba sta četo trenerja <b>Slobodana Gruborja</b> okrepila letos poleti. Zdaj se rdeči že brusijo za derbi z Mariborom na svoji zelenici 24. novembra ob 17. uri. Prve tekme 18. kroga bodo že dan prej. Rok Tamše</p>
    </article>
  </body>
</html>