<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/12/szigoritas-johet-az-e-cigiknel"/>
    <meta property="og:site_name" content="infostart"/>
    <meta property="article:published_time" content="2019-11-12T10:52:00+00:00"/>
    <meta property="og:title" content="Szigorítás jöhet az e-cigiknél"/>
    <meta property="og:description" content="Változhat az elektromos cigaretta után a jövedéki adó fizetési kötelezettség: a nikotint nem tartalmazó töltőfolyadék is jövedékiadó-köteles termék lehet a jövőben - mondta az InfoRádiónak az RSM vám-, jövedéki és termékdíj-tanácsadás üzletágának vezetője."/>
  </head>
  <body>
    <article>
      <h1>Szigorítás jöhet az e-cigiknél</h1>
      <address><time datetime="2019-11-12T10:52:00+00:00">12 Nov 2019, 10:52</time> by <a rel="author">InfoRádió</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/02/kina-szigoruan-fellep-az-e-cigik-ellen"/>
        <a href="https://infostart.hu/eletmod/2019/10/31/mar-csak-nehany-ora-maradt-a-nagy-szigoritasig-ausztriaban"/>
        <a href="https://infostart.hu/eletmod/2019/10/05/ezres-nagysagrendu-megbetegedes-az-e-cigi-miatt"/>
        <a href="https://infostart.hu/belfold/2019/09/27/egyre-tobb-halalos-aldozatot-szed-az-uj-divat-tudosok-keresik-a-baj-okat"/>
        <a href="https://infostart.hu/gazdasag/2019/09/25/elmarad-a-nagy-dohanyipari-manover"/>
        <a href="https://infostart.hu/belfold/2019/09/11/fontos-ugyben-figyelmeztet-a-nav"/>
        <a href="https://infostart.hu/eletmod/2019/09/07/megint-olt-az-e-cigi"/>
      </related>
      <h3>Változhat az elektromos cigaretta után a jövedéki adó fizetési kötelezettség: a nikotint nem tartalmazó töltőfolyadék is jövedékiadó-köteles termék lehet a jövőben - mondta az InfoRádiónak az RSM vám-, jövedéki és termékdíj-tanácsadás üzletágának vezetője.</h3>
      <p>Nagy valószínűséggel olyan szabályozás fog életbe lépni, amely szerint a mostanival ellentétben nem csak kifejezetten a nikotintartalmú töltőfolyadékok lesznek jövedékiadó-kötelesek, hanem a "mentesek" is. Ezek fogyasztása és forgalmazása is jövedéki igazgatási és adóztatási kérdés lesz - mutatott rá Falcsik István, az RSM vám-, jövedéki és termékdíjtanácsadás üzletágának vezetője az InfoRádió Adóinfó című műsorában.</p>
      <p>Arra a kérdésre, hogy miért változhat a szabályozás, a szakember azt mondta, hogy egyrészt külföldön sem boldogulnak e termékkör pontos kezelésével: van, ahol nem tartozik a jövedéki igazgatás hatálya alá az e-cigaretta és az adóztatási kérdést is másként oldják meg, máshol az egész folyamat jövedéki igazgatás alá tartozik. Ez számos helyen anomáliát okozhat az EU-n belüli szállításoknál, részben a "nyomkövető" elektronikus rendszerben, vagy például azzal, ha az egyik országban egy termék jövedékiadó-köteles, a másikban pedig nem.</p>
      <p>Másrészt a szakemberek úgy ítélik meg, hogy a nem nikotintartalmú termék sem biztos, hogy kívánatos. Ilyenkor az adózási és igazgatási intézkedések is alkalmasak arra, hogy visszaszorítsák a termékkör széles körű használatát - mondta Falcsik István.</p>
      <p>Felidézte, az ügyben már konkrét javaslatokat is olvastak, az EU-ban ez egy előrehaladott kérdésnek számít. A szakember szerint nagy esély van rá, hogy az új szabályt rövid időn belül be is vezetik.</p>
      <h4>Egyre több a megbetegedés és a haláleset</h4>
      <p>Eközben az Egyesült Államokban az elmúlt hetekben <a href="https://infostart.hu/eletmod/2019/10/05/ezres-nagysagrendu-megbetegedes-az-e-cigi-miatt">egyre többen betegedtek meg és haltak meg</a> az elektromos cigaretták használata miatt. Az amerikai járványmegelőzési központ október végi adatai szerint az e-cigik használatával hoztak már összefüggésbe 1888 megbetegedést és 37 halálesetet. Az áldozatok 17 és 75 év közöttiek.</p>
      <p>Szakértők jelezték: első alkalommal fedeztek fel potenciálisan is aggodalomra okot adó méreganyagot a betegmintákban.</p>
      <h4>Volt már szó a szigorításról</h4>
      <p>Korábban Lázár János miniszteri biztos a trafiktörvény szigorítására tett javaslatot az Országgyűlésben. A volt miniszter szűkítené a dohánytermékek közvetett reklámozásának lehetőségeit is. Kiemelte: annál, amennyi adóbevétel a cigikből befolyik, jóval többet veszít az egészségügyi kassza, valamint a munkáltatók azért, mert kiesnek a munkából a munkavállalók. A kormány támogatta a korábbi előterjesztést, ezt Fónagy János nemzeti vagyonnal kapcsolatos parlamenti ügyekért felelős államtitkár is megerősítette.</p>
      <h4>Jövedéki termékek</h4>
      <p>Magyarországon is terjednek a dohányzás "füstmentes" alternatívái, mint a töltőfolyadékkal működő elektromos cigaretta vagy a valódi dohányt tartalmazó, de azt a hagyományos, égő cigarettáénál jóval alacsonyabb hőfokon hevítő eszközök, amelyek forgalmazásának számos feltétele van - <a href="https://infostart.hu/belfold/2019/09/11/fontos-ugyben-figyelmeztet-a-nav">hívja fel a figyelmet</a> a Nemzeti Adó- és Vámhivatal.</p>
      <p>Közölték, hogy a nikotin tartalmú alternatív termékek ugyanúgy dohánygyártmánynak és jövedéki terméknek minősülnek, mint a cigaretta, szivar, szivarka, és a finomra vágott és egyéb fogyasztási dohány. Ilyen az e-cigarettába való töltőfolyadék vagy például az úgynevezett "új dohánytermék-kategóriákba" sorolt, dohányos rudacska, amit a hozzá tartozó hevítőkészülékkel lehet használni.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>E-cigik jövedéki adója - Falcsik István</p>
      <figure>
        <audio src="https://infostart.hu/audio/00005/0000507eb.mp3"/>
      </figure>
      <p> </p>
      <p>E-cigaretta adózásásnak szigorítása az Országgyűlésben</p>
      <figure>
        <audio src="https://infostart.hu/audio/00005/000050a8b.mp3"/>
      </figure>
      <p> </p>
    </article>
  </body>
</html>