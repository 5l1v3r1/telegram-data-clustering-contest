<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/primaria-capitalei-vrea-sa-acorde-100-de-milioane-de-lei-in-plus-la-subventia-stb-18571702"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T10:58:34+00:00"/>
    <meta property="og:title" content="Primăria Capitalei vrea să acorde 100 de milioane de lei în plus la subvenţia STB"/>
    <meta property="og:description" content="Primăria Capitalei vrea să facă o nouă rectificare bugetară prin care ar urma să crească subvenţia pentru transportul în comun cu 100 de milioane de lei, astfel că bugetul total pentru acest segment ajunge la un miliard de lei, potrivit unui proiect aflat pe ordinea de zi a şedinţei CGMB de joi."/>
  </head>
  <body>
    <article>
      <h1>Primăria Capitalei vrea să acorde 100 de milioane de lei în plus la subvenţia STB</h1>
      <address><time datetime="2019-11-12T10:58:34+00:00">12 Nov 2019, 10:58</time> by <a rel="author" href="https://www.zf.ro/autor/nicolae-oprea" target="_blank">Nicolae Oprea</a></address>
      <p>Primăria Capitalei vrea să facă o nouă rectificare bugetară prin care ar urma să crească subvenţia pentru transportul în comun cu 100 de milioane de lei, astfel că bugetul total pentru acest segment ajunge la un miliard de lei, potrivit unui proiect aflat pe ordinea de zi a şedinţei CGMB de joi.</p>
      <p>Potrivit unui proiect de hotărâre aflat pe ordinea de zi a şedinţei CGMB de joi, Primăria Capitalei vrea să facă o nouă rectificare bugetară, iar cea mai consistentă influenţă, pe plus, se regăseşte la capitolul Transporturi, respectiv subvenţia pentru acoperirea diferenţelor de preţ şi tarif.</p>
      <p>Astfel, 100 de milioane de lei ar urma să meargă la acest capitol, iar bugetul total pentru subvenţie ar urma să fie de un miliard de lei, dacă proiectul va fi aprobat în şedinţa de joi.</p>
      <p>Tot pe plus ar urma să fie şi bugetul de la Adminstraţia Străzilor, cu aproape 3 milioane de lei, pentru consolidarea Podului Grant.</p>
      <p>Pe de altă parte, bugetul Administraţiei Spitalelor ar urma să fie tăiat cu aproape 30 de milioane de lei, iar pentru Consolidarea Clădirilor cu Risc Seismic cu 20 de milioane de lei.</p>
    </article>
  </body>
</html>