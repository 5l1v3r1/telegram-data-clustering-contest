<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/black-friday-incepe-mai-devreme-anul-acesta-fashion-days-da-startul-reducerilor-miercuri-18571507"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T10:17:34+00:00"/>
    <meta property="og:title" content="Black Friday începe mai devreme anul acesta: Fashion Days dă startul reducerilor miercuri"/>
    <meta property="og:description" content="Black Friday, cel mai mare eveniment de reduceri din an,  începe mai devreme anul acesta la magazinul online de articole vestimentare, Fashion Days. Reducerile vor începe de miercuri dimineaţa, 13 noiembrie, şi vor dura până vineri, 15 noiembrie.  Campania va fi disponibilă atât pe site cât şi pe aplicaţia mobilă."/>
  </head>
  <body>
    <article>
      <h1>Black Friday începe mai devreme anul acesta: Fashion Days dă startul reducerilor miercuri</h1>
      <address><time datetime="2019-11-12T10:17:34+00:00">12 Nov 2019, 10:17</time> by <a rel="author" href="https://www.zf.ro/autor/miruna-diaconu" target="_blank">Miruna Diaconu</a></address>
      <p>Black Friday, cel mai mare eveniment de reduceri din an,  începe mai devreme anul acesta la magazinul online de articole vestimentare, Fashion Days. Reducerile vor începe de miercuri dimineaţa, 13 noiembrie, şi vor dura până vineri, 15 noiembrie.  Campania va fi disponibilă atât pe site cât şi pe aplicaţia mobilă.</p>
      <p>Pentru 3 zile sunt aşteptate 165.000 de comenzi conţinând în jur de 340.000 de produse. Coşul mediu va fi în jur de 420 de lei, în creştere faţă de anul trecut când a fost doar 400 de lei.</p>
      <p>Motivul pentru care reducerile încep mai devreme la Fashion Days este pentru că reprezentanţii companiei vor să le ofere clienţilor produse bune la preţuri reduse într-un timp scurt. Astfel, comenzile plasate pe Fashion Days nu se vor suprapune cu restul companiilor din piaţă care îşi încep campania din 15 noiembrie.</p>
      <p>“De la an la an, noi vedem o premiumizare, în sensul în care acum 2 ani produsul mediu costa 120 de lei, cu tot cu tva, iar acum am ajuns la 180 de lei”, a spus Robert Berza, general manager la Fashion Days în cadrul emisiunii ZF Live.</p>
      <p>El a mai adăugat faptul că peste 85% din valoarea de stoc pe care o au, va avea cel mai bun preţ din an, în schimb nu vor avea preţuri la fel de bune la costumele de baie şi la sandale, pentru că nu sunt produse de sezon. Discounturi considerabile vor fi la produsele de sezon, adică cele care fac parte din stocul nou de toamnă-iarnă.</p>
      <p>“Vom scoate în aceste 3 zile undeva la peste 40 de milioane de lei în România. Noi de Black Friday vom face mai mult decât facem într-o lună bună. Într-o lună, în medie, să zicem octombrie, facem undeva la 30 de milioane net”, a mai spus Robert Berza.</p>
      <p>Black Friday va veni cu reduceri considerabile, Robert Berza a dat exemplul unor ceasuri în valoare de 500-600 de lei care  vor ajunge la un preţ de 245 de lei. “În general clienţii nu aşteaptă un tricou de 50 de lei să fie redus la 35 de lei, ci ghete în valoare de 1000 de lei să fie reduse la 500. E genul de ofertă pe care oamenii o aşteaptă”, a mai adăugat Robert Berza.</p>
    </article>
  </body>
</html>