<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/complaint-lodged-against-owaisi-over-his-don-t-need-charity-land-remark-on-ayodhya-verdict.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T10:35:00+00:00"/>
    <meta property="og:title" content="അയോധ്യയില്‍ ദാനമായി ലഭിക്കുന്ന അഞ്ചേക്കര്‍ ഭൂമി വേണ്ടെന്ന പ്രസ്താവന; അസദുദ്ദീന്‍ ഉവൈസിക്കെതിരെ പരാതി"/>
    <meta property="og:description" content="Asaduddin Owaisi Ayodhya Verdict India ന്യൂദല്‍ഹി: അയോധ്യാ ഭൂമി തര്‍ക്ക കേസിലെ സുപ്രീം കോടതി വിധിക്ക് പിന്നാലെ നടത്തിയ പരാമര്‍ശത്തിന്റെ പേരില്‍ ഓള്‍ ഇന്ത്യ മജ്‌ലിസെ ഇത്തി"/>
  </head>
  <body>
    <article>
      <h1>അയോധ്യയില്‍ ദാനമായി ലഭിക്കുന്ന അഞ്ചേക്കര്‍ ഭൂമി വേണ്ടെന്ന പ്രസ്താവന; അസദുദ്ദീന്‍ ഉവൈസിക്കെതിരെ പരാതി</h1>
      <address><time datetime="2019-11-12T10:35:00+00:00">12 Nov 2019, 10:35</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യാ ഭൂമി തര്‍ക്ക കേസിലെ സുപ്രീം കോടതി വിധിക്ക് പിന്നാലെ നടത്തിയ പരാമര്‍ശത്തിന്റെ പേരില്‍ ഓള്‍ ഇന്ത്യ മജ്‌ലിസെ ഇത്തിഹാദുല്‍ മുസ്‌ലിമീന്‍ (എ.ഐ.എം.ഐ.എം) തലവന്‍ അസദുദ്ദീന്‍ ഉവൈസിക്കെതിരെ കേസെടുക്കണമെന്നാവശ്യപ്പെട്ട് പരാതി.</p>
      <p>ഭോപ്പാലിലെ ജഹാംഗിരാബാദ് പോലീസ് സ്റ്റേഷനില്‍ അഭിഭാഷകന്‍ പവന്‍ കുമാറാണ് പരാതി നല്‍കിയത്. ‘സുപ്രീം കോടതി ദാനമായി നല്‍കുന്ന അഞ്ചേക്കര്‍ ഭൂമി വാങ്ങരുതെന്ന’ ഉവൈസിയുടെ പ്രസ്താവന ഒരു വിഭാഗം ജനങ്ങളെ അത്തരമൊരു തീരുമാനത്തിന് പ്രേരിപ്പിക്കുന്നതാണെന്ന് ചൂണ്ടിക്കാട്ടിയാണ് പരാതി.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>അയോധ്യയിലെ തര്‍ക്കഭൂമി ഹിന്ദുക്കള്‍ക്ക് വിട്ടുനല്‍കിയും അയോധ്യയിലെ മറ്റൊരിടത്ത് മുസ് ലീങ്ങള്‍ക്ക് അഞ്ചേക്കര്‍ ഭൂമി അനുവദിക്കണമെന്നുമുള്ള സുപ്രീം കോടതി വിധിക്ക് പിന്നാലെയായിരുന്നു ഉവൈസിയുടെ പ്രസ്താവന.</p>
      <p>‘മുസ്‌ലീങ്ങള്‍ ദരിദ്രരാണ്, പക്ഷേ 5 ഏക്കര്‍ സ്ഥലം വാങ്ങാനും പള്ളി പണിയാനും ഞങ്ങള്‍ക്ക് പണം ശേഖരിക്കാന്‍ കഴിയും. നിങ്ങളുടെ ദാനം ഞങ്ങള്‍ക്ക് ആവശ്യമില്ല, അഞ്ചേക്കര്‍ ഭൂമിക്ക് വേണ്ടിയായിരുന്നില്ല പോരാട്ടം മറിച്ച് നിയമപരമായ അവകാശങ്ങള്‍ക്ക് വേണ്ടിയായിരുന്നു പോരാടിയത്’- എന്നായിരുന്നു ഉവൈസി പറഞ്ഞത്.</p>
      <related>
        <a href="https://www.doolnews.com/3-held-for-thrashing-dalit-youth-for-taking-part-in-swabhiman-rally354.html?utm_source=doolnews&amp;utm_medium=related"/>
      </related>
      <p>ഉവൈസിയുടെ പ്രസ്താവനയെ അനുകൂലിച്ചും പ്രതികൂലിച്ചും ചിലര്‍ രംഗത്തെത്തിയിരുന്നു.</p>
      <p>‘അഞ്ച് ഏക്കര്‍ ഭൂമി എന്തിന് നിരസിക്കണം എന്നും ആ ഭൂമിയില്‍ മുസ്‌ലീങ്ങള്‍ ഒരു പള്ളിയും ഹിന്ദു, മുസ്‌ലീം വിഭാഗത്തിലെ കുട്ടികള്‍ക്ക് ഒരുമിച്ചിരുന്ന് പഠിക്കാന്‍ കഴിയുന്ന ഒരു സ്ഥാപനവും പണിയണമെന്നായിരുന്നു കോണ്‍ഗ്രസ് നേതാവ് സല്‍മാന്‍ നിസാമി പറഞ്ഞത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>കോടതി വിധിയില്‍ തങ്ങള്‍ ഒരു തരത്തിലും സംതൃപ്തരല്ലെന്നും തര്‍ക്ക സ്ഥലത്ത് ഒരു ക്ഷേത്രം ഉണ്ടായിരുന്നെന്ന് ആര്‍ക്കിയോളജിക്കല്‍ സര്‍വേ ഓഫ് ഇന്ത്യ ഒരിക്കലും പറഞ്ഞിട്ടില്ലെന്ന് വിധി വായിക്കുന്നതിനിടെ സുപ്രീം കോടതി വ്യക്തമാക്കിയിരുന്നെന്നും പിന്നെ ഇങ്ങനെയൊരു വിധിന്യായത്തില്‍ കോടതി എങ്ങനെ എത്തിയെന്നും ഉവൈസി ചോദിച്ചിരുന്നു.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>