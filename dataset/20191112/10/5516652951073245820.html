<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425630/o-neos-poinikos-kwdikas-epayse-th-diwxh-prwhn-dieythynth-trapezas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T10:55:01+00:00"/>
    <meta property="og:title" content="Ο νέος ποινικός κώδικας “έπαυσε” τη δίωξη πρώην διευθυντή τράπεζας"/>
    <meta property="og:description" content="Μία ακόμα υπόθεση, ενός 60χρονου πρώην διευθυντή του Υποκαταστήματος της Αγροτικής Τράπεζας Καρπάθου, που κατηγορείται για υπεξαίρεση ποσού 90.000 ευρώ από 49χρονο κάτοικο του νησιού, απασχόλησε χθες το Πενταμελές Εφετείο Δωδεκανήσου."/>
  </head>
  <body>
    <article>
      <h1>Ο νέος ποινικός κώδικας “έπαυσε” τη δίωξη πρώην διευθυντή τράπεζας</h1>
      <h2>Κατηγορούνταν για υπεξαίρεση ποσού 90.000 ευρώ</h2>
      <address>
        <time datetime="2019-11-12T10:55:01+00:00">12 Nov 2019, 10:55</time>
      </address>
      <p>
        <b>Μία ακόμα υπόθεση, ενός 60χρονου πρώην διευθυντή του Υποκαταστήματος της Αγροτικής Τράπεζας Καρπάθου, που κατηγορείται για υπεξαίρεση ποσού 90.000 ευρώ από 49χρονο κάτοικο του νησιού, απασχόλησε χθες το Πενταμελές Εφετείο Δωδεκανήσου.</b>
      </p>
      <p>Το δικαστήριο εφαρμόζοντας τις διατάξεις του νέου Ποινικού Κώδικα, έπαυσε εφ’ όρου την ποινική δίωξη. Σημειώνεται πως πρωτόδικα, πριν από τρία χρόνια, το Τριμελές Εφετείο επί Κακουργημάτων Δωδεκανήσου είχε κρίνει ένοχο τον 60χρονο πρώην διευθυντή και του είχε επιβάλει ποινή κάθειρξης επτά ετών με την έφεση να έχει αναστέλλουσα δύναμη υπό τους όρους της καταβολής εγγυοδοσίας ποσού 3000 ευρώ και της εμφάνισής του, μία φορά το μήνα στο αστυνομικό τμήμα της περιοχής του.</p>
      <p>Σύμφωνα με όσα έγιναν γνωστά, η υπόθεση αφορούσε το χρηματικό ποσό των 90.000 ευρώ το οποίο, σύμφωνα με τη δικογραφία, ο 49χρονος πήγε για να καταθέσει στην τράπεζα στις αρχές Σεπτεμβρίου 2008 και επειδή είχαν ήδη κλείσει, ανέλαβε ο 60χρονος πρώην διευθυντής να το τακτοποιήσει. Ο 49χρονος ωστόσο κατήγγειλε ότι τα χρήματα ουδέποτε μπήκαν στο λογαριασμό του καθώς φέρεται να τα πήρε ο πρώην διευθυντής, με αποτέλεσμα να καταθέσει μήνυση σε βάρος του τέσσερα χρόνια αργότερα.<br/>Ως δικηγόρος πολιτικής αγωγής στην υπόθεση ήταν ο κ. Κώστας Διακονής.</p>
    </article>
  </body>
</html>