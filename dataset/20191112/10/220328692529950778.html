<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/rashidov-e-uplashen-ot-agresivnostta-na-manolova-406513.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T10:04:56+00:00"/>
    <meta property="og:title" content="Рашидов е уплашен от агресивността на Манолова"/>
    <meta property="og:description" content="Мая Манолова направи нещо много сбъркано – един миш-маш от безхарактерни хора"/>
  </head>
  <body>
    <article>
      <h1>Рашидов е уплашен от агресивността на Манолова</h1>
      <address><time datetime="2019-11-12T10:04:56+00:00">12 Nov 2019, 10:04</time> by <a rel="author">Редактори, кадър бТВ</a></address>
      <p>„Аз съм 100-процентов мъж, но като видя агресивна жена и мустаците ми се смаляват. Мая Манолова до днес не е направила нищо - това е само говорене. Хора, които не са посадили едно дръвче, не са преместили една тухла - не бих искал да коментирам. Мая Манолова направи нещо много сбъркано – един миш-маш от безхарактерни хора, на които не им е ясно кои са, така е създаден башибозукът”, коментира пред бТВ депутатът от ГЕРБ Вежди Рашидов.</p>
      <p>По думите му изборите отдавна са свършили и е време да се спре с равносметките, а спечелилите да започнат веднага със своята работа.</p>
      <p>„ГЕРБ спечели най-много общини, не виждам какво трябва да се коментира. Нормално е да не е на 100%, това са избори – има загуби, но те са минимални. Явно Манолова още не е разбрала, че изборите свършиха, някой трябва да Работи. Днес Фандъкова полага клетва”, посочи Рашидов.</p>
      <p>Рашидов коментира още представянето на обединените десни партии на изборите и че нито един от техните кандидати за кметове не е споменал за развитието на културата. Той обаче не пожела да говори за отношенията между Цветан Цветанов и Бойко Борисов.</p>
      <p>Според политика обвиненията, че Фандъкова е спечелила, благодарение на ромските гласове – дели обществото на етноси, а това е недопустимо.</p>
      <p>Бившият културен министър каза, че според него Виктор Орбан и Бойко Борисов са най-адекватните европейски политици.</p>
      <p>„За мен Бойко Борисов е феномен. На главата му лежат много отговорности и ресори. Нека да му дадем възможност, понякога да се ядосва. Напрежението е голямо. Аз влязох здрав и прав, а излязох с рак от властта. За мен Бойко Борисов и Виктор Орбан са най-адекватните европейски политици в момента. Двамата казват най-ясно и точно нещата”, допълни той.</p>
    </article>
  </body>
</html>