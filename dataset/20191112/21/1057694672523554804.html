<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2033339/chili-ogkodis-diadilosis-gia-ameses-ke-vathies-metarrithmisis.html"/>
    <meta property="og:site_name" content="News.gr"/>
    <meta property="article:published_time" content="2019-11-12T21:39:24+00:00"/>
    <meta property="og:title" content="Χιλή: Ογκώδεις διαδηλώσεις για άμεσες και βαθιές μεταρρυθμίσεις"/>
    <meta property="og:description" content="Εκκλήσεις για κάλεσμα σε «γενική απεργία» στις δημόσιες υπηρεσίες"/>
  </head>
  <body>
    <article>
      <h1>Χιλή: Ογκώδεις διαδηλώσεις για άμεσες και βαθιές μεταρρυθμίσεις</h1>
      <address>
        <time datetime="2019-11-12T21:39:24+00:00">12 Nov 2019, 21:39</time>
      </address>
      <h3>Εκκλήσεις για κάλεσμα σε «γενική απεργία» στις δημόσιες υπηρεσίες</h3>
      <p>Μεγάλες διαδηλώσεις πραγματοποιήθηκαν σήμερα σε όλη τη <a href="https://www.news.gr/tag/hilh"><b>Χιλή</b></a>, μετά το κάλεσμα εκατοντάδων κοινωνικών οργανώσεων για να συνεχιστεί η πίεση επί της κυβέρνησης του συντηρητικού προέδρου Σεμπαστιάν Πινιέρα και να επαναληφθεί το αίτημα για άμεσες και βαθιές κοινωνικοοικονομικές μεταρρυθμίσεις.</p>
      <p>Χιλιάδες πολίτες πραγματοποίησαν πορεία στο κέντρο του Σαντιάγο, κρατώντας σημαίες της Χιλής και πανό με συνθήματα.</p>
      <p>Οι διαδηλωτές, σύμφωνα με το Αθηναϊκό Πρακτορείο Ειδήσεων, συγκεντρώθηκαν στην εμβληματική Plaza Italia, στο κέντρο της πρωτεύουσας, για να κατευθυνθούν στην έδρα της Ενωτικής Ομοσπονδίας εργατικών ενώσεων (CUT) του πιο ισχυρού συνδικάτου στη χώρα, περνώντας μπροστά από το προεδρικό μέγαρο Λα Μονέδα, την έδρα της κυβέρνησης.</p>
      <p>Την έκκληση σε «γενική απεργία» στις δημόσιες υπηρεσίες είχαν κάνει την προηγουμένη εκατό κοινωνικές οργανώσεις που έχουν ενωθεί σε μια «κοινωνική Πλατφόρμα», όπως η CUT και πολλά συνδικάτα από τους τομείς της παιδείας, της υγείας, των λιμενικών και των τελωνειακών υπηρεσιών.</p>
      <p>Πολλά σχολεία ήταν κλειστά και τα μαθήματα στα πανεπιστήμια δεν έχουν ξαναρχίσει από τις 18 Οκτωβρίου που ξέσπασε η κοινωνική κρίση, μετά την ανακοίνωση της αύξησης του εισιτηρίου στο μετρό της πρωτεύουσας.</p>
      <p>Ωστόσο, τα δημόσια μέσα μεταφοράς λειτούργησαν σχεδόν κανονικά και δεν παρατηρήθηκαν προβλήματα στη λειτουργία του διεθνούς αεροδρομίου του Σαντιάγο.</p>
      <p>Στον «αυτοκινητόδρομο του ήλιου» που συνδέει το Σαντιάγο με το λιμάνι του Σαν Αντόνιο, το μεγαλύτερο της χώρας, διαδηλωτές έστησαν οδοφράγματα, εμποδίζοντας την κυκλοφορία των οχημάτων, σύμφωνα με τοπικά μέσα ενημέρωσης. Παρόμοιοι αποκλεισμοί αναφέρθηκαν σε άλλες δέκα οδικές αρτηρίες.</p>
      <p>Περισσότεροι από 200.000 διαδηλωτές μετείχαν σε κινητοποιήσεις και στις πόλεις Αρίκα και Αντοφαγκάστα (βόρεια), στην Κονσεπσιόν (κεντρική Χιλή), στη Ρανκάγκουα και στο Βαλπαραΐζο, όπου εδρεύει το κοινοβούλιο το οποίο ανέστειλε τις δραστηριότητές του σήμερα.</p>
      <p>Η Εθνική Συνομοσπονδία χαλκού είχε επίσης καλέσει τους μεταλλωρύχους να απεργήσουν. Η εθνική εταιρία Codelco, η μεγαλύτερη παραγωγός χαλκού παγκοσμίως, συνέχισε τη λειτουργία της παρά κάποια περιστατικά που σημειώθηκαν στην πρόσβαση των μεγαλύτερων κοιτασμάτων, είπε εκπρόσωπος της εταιρίας.</p>
      <p>Σχεδόν ένα μήνα μετά την έναρξη της πρωτοφανούς κοινωνικής κρίσης, οι κινητοποιήσεις δεν έχουν μειωθεί στη Χιλή, παρά κάποιες παραχωρήσεις της κυβέρνησης του προέδρου Πινιέρα.</p>
      <p>Ο Σεμπαστιάν Πινιέρα δέχτηκε να κάνει τροποποίηση του Συντάγματος, το οποίο τηρείται από την περίοδο της δικτατορίας του Αουγκούστο Πινοσέτ (1973-1990), μια ισχυρή διεκδίκηση των διαδηλωτών.</p>
      <p>Η κυβέρνηση επίσης σύναψε δύο συμφωνίες με την αντιπολίτευση για τον προϋπολογισμό του 2020 και για μια οικονομική μεταρρύθμιση προκειμένου να χρηματοδοτηθούν τα κοινωνικά μέτρα που ανακοίνωσε η κυβέρνηση για να κατευνάσει την κοινωνική οργή. Όμως τα συνδικάτα ζητούν βαθύτερες μεταρρυθμίσεις, κυρίως του συνταξιοδοτικού συστήματος, το οποίο έχει ιδιωτικοποιηθεί πλήρως, αύξηση του προϋπολογισμού για τη δημόσια υγεία και αύξηση του κατώτερου μισθού.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2027708/sigkrousis-odomachies-ke-leilasies-sti-chili.html"/>
        <a href="https://www.news.gr/kosmos/article/2021132/sempastian-piniera-den-paretoume-apo-proedros-tis-chilis.html"/>
        <a href="https://www.news.gr/kosmos/article/2019761/chili-o-egkelados-chtipise-tin-ora-ton-diadiloseon.html"/>
      </related>
    </article>
  </body>
</html>