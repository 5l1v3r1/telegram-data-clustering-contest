<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639679/%D8%A7%DB%8C%D8%AC%D8%A7%D8%AF-%DB%B4%DB%B0-%D9%87%D8%B2%D8%A7%D8%B1-%D8%B4%D8%BA%D9%84-%D8%AA%D9%88%D8%B3%D8%B7-%D8%B3%D8%AA%D8%A7%D8%AF-%D8%A7%D8%AC%D8%B1%D8%A7%DB%8C%DB%8C-%D9%81%D8%B1%D9%85%D8%A7%D9%86-%D8%A7%D9%85%D8%A7%D9%85-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T21:13:00+00:00"/>
    <meta property="og:title" content="ایجاد ۴۰ هزار شغل توسط ستاد اجرایی فرمان امام در سیستان و بلوچستان"/>
    <meta property="og:description" content="رئیس ستاد اجرایی فرمان حضرت امام (ره) از ایجاد 40هزار شغل در استان سیستان و بلوچستان توسط این ستاد طی دوسال اخیر خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/639679/%D8%A7%DB%8C%D8%AC%D8%A7%D8%AF-%DB%B4%DB%B0-%D9%87%D8%B2%D8%A7%D8%B1-%D8%B4%D8%BA%D9%84-%D8%AA%D9%88%D8%B3%D8%B7-%D8%B3%D8%AA%D8%A7%D8%AF-%D8%A7%D8%AC%D8%B1%D8%A7%DB%8C%DB%8C-%D9%81%D8%B1%D9%85%D8%A7%D9%86-%D8%A7%D9%85%D8%A7%D9%85-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86">ایجاد ۴۰ هزار شغل توسط ستاد اجرایی فرمان امام در سیستان و بلوچستان</a>
      </h1>
      <h2>رئیس ستاد اجرایی فرمان حضرت امام (ره) از ایجاد 40هزار شغل در استان سیستان و بلوچستان توسط این ستاد طی دوسال اخیر خبر داد.</h2>
      <address><time datetime="2019-11-12T21:13:00+00:00">12 Nov 2019, 21:13</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> محمد مخبر در جریان سفر به استان سیستان و بلوچستان و درجریان بازدید از چند <b>طرح اقتصادی</b> گفت: در سفر سال ۱۳۹۶ به استان وعده ۱۰۰۰ میلیارد تومان <b>سرمایه گذاری</b> و ۱۰ هزار شغل را در طی سه سال دادیم که با گذشت دو سال و نیم، علاوه بر ۱۵۰۰ میلیارد تومان سرمایه گذاری، حدود 40هزار شغل را ایجاد کرده ایم.</p>
      <p><b>به گزارش بولتن نیوز</b> به نقل از بنیاد برکت، وی افزود:امروز 20هزار شغل جدید ایجاد شده توسط <b>ستاد اجرایی فرمان امام</b> دراستان سیستان و بلوچستان مورد بهره برداری قرارمیگیرد و این رقم بزودی به 40هزار شغل خواهد رسید.</p>
      <p>رئیس ستاد اجرایی فرمان امام بااشاره به سایر خدمات این ستاد افزود: تا به امروز ۱۴۰ مدرسه و ۹۰ مرکز بهداشت و درمان را در استان سیستان و بلوچستان احداث کرده ایم، همچنین با حمایت و سرمایه گذاری ستاد اجرایی، ۴۷ مرکز بسته بندی، ۱۵ دامداری و ۱۲ کشتارگاه که به حالت نیمه تعطیل درآمده بودند، دوباره به فعالیت مشغول شده اند.</p>
      <p>مخبر کمک به ۶۰ هزار بازمانده از تحصیل را از دیگر اقدامات ستاد اجرایی فرمان امام در سیستان و بلوچستان برشمرد و خاطرنشان کرد: با اجرای طرح های اشتغال زایی ستاد اجرایی، ۱۰ درصد کمبود گوشت قرمز کشور تامین شده است.</p>
      <p>رییس ستاد اجرایی فرمان امام با اشاره به ساخت ۲ هزار واحد مسکونی در سیستان و بلوچستان گفت: با توجه به محرومیت استان، محدودیتی در زمینه ساخت مسکن برای محرومان نداریم. همچنین به ساخت مسکن برای افراد تحت پوشش سازمان بهزیستی کمک ویژه خواهیم کرد.</p>
      <p>مخبر تصریح کرد: ستاد اجرایی فرمان امام با توجه به تاکیدات مقام معظم رهبری، به یاری دولت در اجرای طرح ملی احداث واحد مسکونی برای محرومان آمده است و در ساخت این واحدها مشارکت می کند.</p>
    </article>
  </body>
</html>