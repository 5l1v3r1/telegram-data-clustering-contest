<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/disney-usa-prime-impressioni-della-app-ios-e-dei-servizi-disponibili/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-12T21:16:00+00:00"/>
    <meta property="og:title" content="Disney+ USA: prime impressioni della app iOS e dei servizi disponibili"/>
    <meta property="og:description" content="E' partito il servizio di streaming Disney+ in USA. In attesa del lancio italiano analizziamo offerta ed interfaccia della versione USA del prodotto."/>
  </head>
  <body>
    <article>
      <h1>Disney+ USA: prime impressioni della app iOS e dei servizi disponibili</h1>
      <address><time datetime="2019-11-12T21:16:00+00:00">12 Nov 2019, 21:16</time> by <a rel="author">Andrea Vitagliano</a></address>
      <p><a href="https://www.tomshw.it/culturapop/disney-plus-come-funziona/">Disney+</a> , l’atteso nuovo servizio di streaming video, ha aperto i battenti alle ore 6.00, orario della Costa Est (EST). A quell’ora, tutti gli utenti che si erano pre-iscritti e chiunque fosse sul <a href="https://preview.disneyplus.com/">sito della preview</a> Disney ha potuto vedere il countdown attivo da giorni arrivare a zero ed ha avuto la possibilità di effettuare il <b>login</b> alla piattaforma o – in caso di connessione con dispositivi mobili – scaricare l’APP relativa.</p>
      <figure>
        <img src="https://www.tomshw.it/images/images/2019/11/disney-62587.jpg"/>
      </figure>
      <h3>Un avvio problematico</h3>
      <p>Come spesso accade, però,<b> il lancio ha avuto un certo numero di problemi.</b> Come anche riportato su <a href="https://downdetector.com/status/disney-plus/">diversi siti di monitoraggio del web</a>, il sito <a href="http://www.Disneyplus.com/">www.Disneyplus.com</a> e la pagina di download dell’app per dispositivi Apple <b>non hanno funzionato a dovere</b>, e molti utenti si sono ritrovati con delle pagine bianche o delle schermate di errore impossibilitati ad utilizzare il servizio sottoscritto.</p>
      <p>Fortunatamente la situazione si è normalizzata velocemente, e già dopo qualche ora alle 7.30 EST molti utenti avevano già scaricato la app e potevano navigare senza (troppi) intoppi.</p>
      <h3>Modello Netflix</h3>
      <p>Il servizio Disney+ – per ora attivo solo in USA, Canada e Paesi Bassi, ma destinato a raggiungere decine di altri paesi nei mesi a venire -propone un <b>modello di abbonamento simile a quello di Netflix</b>. Per gli utenti USA, il costo dell’<b>abbonamento mensile</b> è di 6.99 $ + tasse se pagato <b>mensilmente</b>, oppure di 69.99 $ se pagato <b>annualmente</b>. Con l’abbonamento Disney+ l’utente ha diritto ad accedere a tutti i contenuti Disney+ da<b> 10 devices</b> diversi, mentre potrà visionare lo streaming dei contenuti <b>su 4 account separatamente</b>. Non è menzionata <b>nessuna restrizione sulla condivisione dell’account</b>, quindi si può pensare di dividere il costo dell’abbonamento in 4. Se poi qualcuno dovesse usare troppi devices ed il numero di collegamenti aperti dovesse superare i 10, basterà fare log out sui device non utilizzati per permettere ai nuovi di accedere.</p>
      <p>Resta da vedere quale sarà il costo dell’abbonamento Disney+ in Italia e se ci saranno differenze sul modello di abbonamento</p>
      <h3>L’applicazione Disney+</h3>
      <p>Anche nell’organizzazione della app, <b>Disney+ richiama il layout di Netflix</b>:</p>
      <figure>
        <img src="https://www.tomshw.it/images/images/2019/11/disney-62591.jpg"/>
      </figure>
      <p>in homepage infatti si possono vedere <b>diverse categorie</b>, dai prodotti in primo piano, ai “Consigliati per te”, suggerimenti basati sulla propria storia di visione, fino alle categorie speciali come gli “Originals”, serie e programmi realizzati ex novo per la piattaforma, o i film per i “Nostalgici”.</p>
      <p>La <b>scheda di ogni programma</b> contiene i comandi standard, come “Guarda” o “Scarica” o “Aggiungi alla mia lista”, più le informazioni base del caso. Stranamente, <b>non tutte le schede hanno una descrizione del programma</b>, ma è sempre possibile guardare la tabella “Dettagli” per avere una sinossi.</p>
      <figure>
        <img src="https://www.tomshw.it/images/images/2019/11/disney-62592.jpg"/>
      </figure>
      <p>Presenti, come nelle altre app di servizi streaming, la tab con le <b>raccomandazioni</b> di altri programmi o film affini a quello scelto.</p>
      <figure>
        <img src="https://www.tomshw.it/images/images/2019/11/disney-62599.jpg"/>
      </figure>
      <p>La<b> gestione dei profili</b> è molto semplice: dall’app è possibile creare e modificare i profili esistenti, per i quali sono presenti solo poche impostazioni, tra cui l’auto-play (il passaggio automatico al prossimo episodio di una serie) o se il profilo è di tipo <i>kid</i> – quindi con accesso ristretto solo ai contenuti <i>kids friendly</i> lasciando fuori, ad esempio, il catalogo Marvel.</p>
      <figure>
        <img src="https://www.tomshw.it/images/images/2019/11/disney-62590.jpg"/>
      </figure>
      <p>Nota di colore piacevole, <b>è possibile scegliere l’avatar</b> del proprio profilo tra tantissimi ritratti presi dalle licenze Disney, divisi per categoria (I grandi classici, le principesse Disney, ecc.): è già qui che <b>si percepisce e si apprezza la vastità delle licenze possedute da Disney</b>.</p>
      <figure>
        <img src="https://www.tomshw.it/images/images/2019/11/disney-62600.jpg"/>
      </figure>
      <h3>Il Catalogo Disney</h3>
      <p>Nella Home della app, come detto sopra, sono presenti le classiche selezioni alla Netflix. È disponibile, come di consueto, anche il pannello Cerca per trovare un titolo in particolare. In aggiunta, nella schermata Cerca, sullo stesso modello della app di Spotify, ci sono le <b>Collezioni, ricerche tematiche pre-selezionate</b> come <b>Star Wars</b>, <b>Principesse Disney</b> o Cars. Di particolare gusto, la Collection Through the Decades (Attraverso i decenni) propone una selezione di classici Disney per decade, per fare un salto nel passato nella propria decade di riferimento.</p>
      <figure>
        <img src="https://www.tomshw.it/images/images/2019/11/disney-62601.jpg"/>
      </figure>
      <p>Per quanto riguarda il catalogo, la vastità è immensa, ma la vista di titoli ben noti, tra<b> Pixar, Disney, Marvel, Simpsons</b> e <b>Star Wars</b>, provoca sempre <b>un caloroso senso di familiarità</b>. Servizi come Netflix aiutano sicuramente a scoprire nuovi titoli di produzione estera non sempre americana, come gli horror francesi o coreani, i polizieschi britannici o i noir nordici, ma provocano anche un certo spaesamento a chi non sa cosa guardare. <b>La familiarità del catalogo Disney+ è rassicurante</b>, come ritrovare dei vecchi amici.</p>
      <p>Da una ricerca a campione, <b>i grandi classici Disney Pictures si possono trovare tutti</b>, così come quelli un po’ meno noti, ma sempre cult. <b>I <a href="https://www.tomshw.it/culturapop/film-disney-pixar/">film Pixar</a></b> naturalmente ci sono tutti, così come tutti i cortometraggi. Anche <b>le grandi serie</b> Disney e Disney Channel sembrano essere tutte presenti, come le <b>DuckTales</b> (sia la versione degli anni ’80, sia la nuova edizione 2017), i <b>Gargoyles</b>, <b>Lizzie</b> M<b>cGuire, That’s so Raven</b> o il grande classico<b> Crescere, che fatica!</b> (Boys meets world). Anche i film Disney più famosi sono presenti, da <b>Navigator</b> ai classici come FBI-Operazione Gatto.</p>
      <figure>
        <img src="https://www.tomshw.it/images/images/2019/11/disney-62598.jpg"/>
      </figure>
      <p>È presente anche una ricca selezione di corti Disney, tra <b>Mickey Mouse</b> (Topolino), Goofy (Pippo), Pluto e Donald Duck (Paperino), anche se non sono presenti tutti: giusto a titolo di esempio, manca il cortometraggio <i>Paperino Inventore</i>, con Paperino alle prese con un aereo fai-da-te di plastica solubile. Ci sono tuttavia <b>perle rare come Steamboat Willie</b> (il primo corto di Topolino) <b>o La Gallinella Saggia</b> (il primo Paperino), immancabili per un cultore Disney.</p>
      <figure>
        <img src="https://www.tomshw.it/images/images/2019/11/disney-62594.jpg"/>
      </figure>
      <h3>Star Wars, Marvel e National Geographic</h3>
      <p>Inutile a dirsi, <b>Star Wars è presente in forze nel catalogo Disney+, con tutti i film e tutte le serie</b> ambientate nel mondo Lucas, come i film animati Lego Start Wars o le serie animate Star Wars Rebels o Clone Wars. <b>Il Marvel Cinematic Universe non è ancora completo</b>: ci sono sì tutti i film, ma non sono ancora presenti le serie TV del MCU espanso come Agents of S.H.I.E.L.D. o Daredevil, forse ancora vincolate contrattualmente a Netflix.</p>
      <p>I documentari ed i programmi NatGeo completano il tutto, fornendo <b>ore ed ore di contenuto</b> sul nostro pianeta, visivamente strabiliante ed altamente educativo.</p>
      <figure>
        <img src="https://www.tomshw.it/images/images/2019/11/disney-62597.jpg"/>
      </figure>
      <h3>Gli Originals</h3>
      <p>Tolto l’effetto nostalgia, il contenuto passato rimane comunque sempre valido, specie per chi ha figli. Ma è indubbio che <b>molti saranno attratti sulla piattaforma dai contenuti Originali</b> ed in esclusiva, come gli spin-off degli Avengers <i>Loki</i> e <i>Falcon/Captain America</i>.</p>
      <p>Già al lancio, Disney+ sfodera un pezzo da novanta con <b><i>The Mandalorian</i>,</b> prima serie live action ambientata nel nuovo mondo di Star Wars. In questo però Disney+ non segue la logica Netflix: sullo stile HBO infatti, Disney+ pubblica solo un episodio alla volta delle sue nuove serie, impedendo quindi il binge watching.</p>
      <p>Oltre alla serie di Star Wars, a corredare il lancio ci sono contenuti di rilievo come il<b> film live action di Lilly ed il Vagabondo</b> e la nuova commedia familiare a tema natalizio <i>Noelle,</i> con Anna Kendrick, più alcuni interessanti docu-serie tra cui <i>Il mondo secondo Jeff Goldblum.</i></p>
      <figure>
        <img src="https://www.tomshw.it/images/images/2019/11/disney-62596.jpg"/>
      </figure>
      <h3>Qualità Streaming</h3>
      <p>La qualità dello streaming dipende fortemente dal contenuto scelto – inutile pretendere visione in 4k di un film degli anni 40 – ma risulta molto buona, specie sulle ultime uscite, disponibili sia in <b>UltraHD </b>che <b>HDR.</b> Fatta eccezione per qualche singhiozzo iniziale questa mattina, <b>la visione procede liscia e senza interruzioni</b>, segno di buoni algoritmi di compressione.</p>
      <p><b>Il player è molto performante</b>, come quello di Netflix, con uno scrolling molto fluido ed un’interfaccia minima con i comandi di base (play/pausa, avanti di 10 secondi, indietro di 10 secondi), una barra per lo scrolling veloce (con anteprima) e i tasti per il collegamento a Chromecast (per guardare contenuti su Android TV o TV dotate di Chromecast) e Audio e Sottotitoli. In più, il player offre <b>controlli tipo Youtube</b>: facendo doppio tap sulla parte sinistra o destra dello schermo è possibile mandare avanti o indietro il video senza richiamare l’interfaccia e senza interrompere la visione.</p>
      <figure>
        <img src="https://www.tomshw.it/images/images/2019/11/disney-62602.jpg"/>
      </figure>
      <h3>Audio e sottotitoli</h3>
      <p>Attualmente, l’audio ed i sottotitoli offerti sono dettati dai paesi di lancio: in quasi tutti i contenuti infatti è possibile trovare audio inglese (US), spagnolo (latin america), francese (Canada) ed Olandese. Questo fa ben sperare: come confermato anche da <a href="https://prelaunchhelp.disneyplus.com/hc/en-us/articles/360032484012-What-languages-will-subtitles-dubbing-be-available-on-Disney-at-launch-">un articolo Disney</a>, quando il servizio verrà esteso in altri paesi verranno aggiunti i nuovi linguaggi coperti, si spera indipendentemente dalla propria posizione geografica.</p>
      <figure>
        <img src="https://www.tomshw.it/images/images/2019/11/disney-62588.jpg"/>
      </figure>
      <h3>Netflix killer?</h3>
      <p>Nel panorama odierno, nessun servizio di streaming si può definire autosufficiente, tanto che si trovano prodotti quasi imperdibili su tutte le piattaforme. In particolare il catalogo Disney+, la parte Disney Pictures in primis, è molto dedicato alla famiglia, mentre gli amanti di altri generi come horror, noir o azione, possono ancora trovare di meglio su altri cataloghi. Piuttosto che cancellare i propri abbonamenti (Netflix su tutti), conviene razionalizzare e scegliere la combinazione più vicina ai propri gusti.</p>
    </article>
  </body>
</html>