<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-pote-mpainoyn-valmpoyena-kai-lazaros.5638476.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-12T21:14:00+00:00"/>
    <meta property="og:title" content="Ολυμπιακός: Πότε μπαίνουν Βαλμπουενά και Λάζαρος"/>
    <meta property="og:description" content="Τα τελευταία νέα για τον Ματιέ Βαλμπουενά και τον Λάζαρο Χριστοδουλόπουλο. Πότε προβλέπεται να είναι στη διάθεση του Μαρτίνς και τι σκέφτεται ο προπονητής του Ολυμπιακού…"/>
  </head>
  <body>
    <article>
      <h1>Ολυμπιακός: Πότε μπαίνουν Βαλμπουενά και Λάζαρος</h1>
      <h2>Τα τελευταία νέα για τον Ματιέ Βαλμπουενά και τον Λάζαρο Χριστοδουλόπουλο. Πότε προβλέπεται να είναι στη διάθεση του Μαρτίνς και τι σκέφτεται ο προπονητής του Ολυμπιακού…</h2>
      <address><time datetime="2019-11-12T21:14:00+00:00">12 Nov 2019, 21:14</time> by <a rel="author">Διονύσης Βερβελές</a></address>
      <p>Διακοπή πρωταθλήματος, με δώδεκα διεθνείς να φεύγουν από το Ρέντη για τις επόμενες ημέρες. Βέβαια η ομάδα στις προπονήσεις θα επιστρέψει την Πέμπτη, μετά το τριήμερο ρεπό που έδωσε στους παίκτες του ο Πέδρο Μαρτίνς. <a href="https://www.sport24.gr/football/omades/Olympiakos/olympiakos-apodrash-sthn-araxwva-gia-ton-martins.5638284.html">Βρήκε και ο ίδιος την ευκαιρία να αποδράσει στην Αράχωβα</a>, αλλά με την επιστροφή του, βάζει μπροστά για επόμενες υποχρεώσεις της ομάδας.</p>
      <p>Δύο κεφάλαια που είναι ανοιχτά στο μέτωπο των τραυματισμών, είναι αυτά των Ματιέ Βαλμπουενά και του Λάζαρου Χριστοδουλόπουλου. Ας δούμε πως έχει η κατάσταση με τον καθένα, σύμφωνα με αυτά που ισχύουν σήμερα.</p>
      <h3>ΤΟ ΧΡΟΝΙΚΟ ΤΟΥ ΜΑΤΙΕ</h3>
      <p>Ο Ματιέ Βαλμπουενά τραυματίστηκε πριν τον αγώνα με τον <a href="https://www.sport24.gr/football/omades/Ofi/">ΟΦΗ</a>. Έκανε μαγνητική, φάνηκε να έχει θλάση και έτσι ο ίδιος στα social media ανακοίνωσε πως θα λείψει για δύο εβδομάδες. Την 1η Νοέμβρη, αφού έχει δώσει το «οκ» στον Μαρτίνς, ακολουθεί την αποστολή της ομάδας στην Ξάνθη. Ο Πορτογάλος τεχνικός θέλει να τον έχει στον πάγκο και να παίξει αν χρειαστεί. Ο Γάλλος βέβαια είχε ανάψει το πράσινο φως γι’ αυτή του τη συμμετοχή, δεν ήταν ότι πιέστηκε. Μπαίνει, παίζει για ένα δεκάλεπτο. Εμφανώς ανέτοιμος. Λίγες ώρες μετά, μπαίνει στο αεροπλάνο για το Μόναχο και στις 6 του μήνα, με το σκορ στο 1-0 κόντρα στην Μπάγερν, έρχεται η ώρα του να μπει στο ματς. Αγωνίζεται για ένα εικοσάλεπτο, αλλά δεν μπορούσε να κριθεί. Ελάχιστες επαφές με την μπάλα, άλλο παιχνίδι.</p>
      <p>Την επόμενη ημέρα και με την επιστροφή της ομάδας στην Ελλάδα, ο Βαλμπουενά αποχωρεί από την προπόνηση. Οι δικές μας πληροφορίες μιλούσαν για υποτροπή στον υπάρχοντα τραυματισμό του. Ο Ολυμπιακός σχολιάζει ως εξής: «Αναφορικά με τον Ματιέ Βαλμπουενά, στη διάρκεια της προπόνησης εμφάνισε κόπωση επί εδάφους του πρόσφατου τραυματισμού του. Να σημειωθεί πως στους δύο προηγούμενους αγώνες δεν παρουσίασε κανένα πρόβλημα. Για το λόγο αυτό θα προφυλαχθεί από την επόμενη αγωνιστική υποχρέωση της ομάδας».</p>
      <p>Όπως ήταν αναμενόμενο, έμεινε εκτός πλάνων από τον αγώνα με τον <a href="https://www.sport24.gr/football/omades/atromitos/">Ατρόμητο </a>και όπως και την πρώτη φορά με ένα μήνυμά του, παρέπεμψε στο ότι θα είναι έτοιμος μετά τη διακοπή του πρωταθλήματος.</p>
      <h3>ΔΕΝ ΘΑ ΕΠΑΙΖΕ ΤΩΡΑ</h3>
      <p>Αν ο Ολυμπιακός είχε αγώνα την Τετάρτη, ο Βαλμπουενά δεν θα μπορούσε να αγωνιστεί. Ένα δείγμα του ότι δεν είναι τόσο… απλό όπως πολλοί πίστεψαν. Απλά, λόγω της εμπειρίας του, εκτιμούν ότι θα είναι έτοιμος με τον Πανιώνιο, στις 23 του μήνα στη Νέα Σμύρνη. Βέβαια και εκεί ο Μαρτίνς θα αποφασίσει τι θα κάνει. Βλέπετε στις 26 ακολουθεί ο αγώνας με την Τότεναμ στο Λονδίνο και την 1η Δεκέμβρη με τον ΠΑΟΚ στο Καραϊσκάκη.</p>
      <h3>ΝΑ ΓΥΡΙΣΕΙ ΠΑΝΕΤΟΙΜΟΣ</h3>
      <p>Αυτό που «καίει» τον Μαρτίνς και τους συνεργάτες του, είναι αυτή τη φορά ο Βαλμπουενά να γυρίσει πανέτοιμος. Αμέσως μετά το νέο τραυματισμό του, υποβλήθηκε σε μαγνητική τομογραφία. Αμέσως διαπιστώθηκε το πρόβλημα και έτσι σε αυτό το διάστημα της διακοπής θα δουλέψει ανάλογα. Ο στόχος, αυτή τη φορά να μπει και… να μη βγει. Γιατί τελευταίο ματς του 35χρονου άσου ως βασικός, ήταν αυτό με τον Άρη στο «Κλεάνθης Βικελίδης», στις 6 Οκτωβρίου! Μετά από 37 ημέρες, μετρά 27 λεπτά συμμετοχής, ως αλλαγή με <a href="https://www.sport24.gr/football/omades/skodaxanthi/">Ξάνθη </a>και Μπάγερν.</p>
      <h3>ΕΙΝΑΙ ΑΠΑΡΑΙΤΗΤΟΣ</h3>
      <p>Μόνο τυχαίο δεν είναι φυσικά ότι από τον Ολυμπιακό σε αυτό το διάστημα έλειψαν αρκετά στοιχεία. Ακόμη και τελικές προσπάθειες. Ξέρει να δημιουργεί, να σκοράρει, με την παρουσία του δίνει μια άλλη ταυτότητα στην ομάδα. Είναι και η προσωπικότητά του τέτοια. Θα πάρει κάποια «εύκολα» φάουλ, θα δώσει ανάσες. Είναι παίκτης βαρόμετρο στο φετινό Ολυμπιακό που μετά τον τραυματισμό του Φορτούνη έμαθε να στηρίζεται πάνω του. Γι’ αυτό και είναι απαραίτητος για τη δύσκολη συνέχεια αλλά και… απαραίτητο να είναι απολύτως εντάξει.</p>
      <h3>ΚΕΦΑΛΑΙΟ ΧΡΙΣΤΟΔΟΥΛΟΠΟΥΛΟΣ</h3>
      <p>Τα ευχάριστα μηνύματα για τον Λάζαρο Χριστοδουλόπουλο, έχουν έρθει εδώ και λίγες ημέρες. Την περίπτωσή του, την είχαμε αναλύσει και σε πρόσφατο άρθρο. Τότε που είχαμε αποκαλύψει τη θλάση, αλλά και την υποτροπή που είχε πάθει ο Έλληνας εξτρέμ του Ολυμπιακού. Πλέον, ο Λάζαρος δεν έχει κάποιο θέμα από τον μυϊκό τραυματισμό. Η ομάδα πήγε πιο επιφυλακτικά μαζί του, με ένα πιο συντηρητικό πρόγραμμα και εδώ και λίγες ημέρες έχει μπει και προπονείται με την υπόλοιπη ομάδα.</p>
      <p>Μάλιστα, ο 32χρονος ποδοσφαιριστής, συμμετείχε και στα «διπλά», ενώ ο Πέδρο Μαρτίνς μέσω των δηλώσεών του, τόνισε πως πρέπει να καλύψει το χαμένο έδαφος.</p>
      <h3>ΜΕ ΛΙΓΑ ΛΕΠΤΑ ΣΤΗΝ ΑΡΧΗ</h3>
      <p>Όπως συμβαίνει με όλους τους ποδοσφαιριστές που προέρχονται από τραυματισμό, είναι και θέμα προπονητή πως θα τους διαχειριστεί. Ας πάρουμε ένα παράδειγμα από αντίπαλη ομάδα, αλλά και διαφορετική περίπτωση τραυματισμού. Ο Βιεϊρίνια γύρισε στον ΠΑΟΚ. Μπήκε αλλαγή για 6 λεπτά στο ΠΑΟΚ-Λαμία (20/10). Μετά από μία εβδομάδα (26/10) μπαίνει αλλαγή για 7 λεπτά στο Βόλο. Στις 3/11 παίζει ένα ημίχρονο και σκοράρει δύο φορές (!) απέναντι στον Παναθηναϊκό. Στις 9/11 με τον ΟΦΗ στην Κρήτη, μπήκε για 12 λεπτά. Του δίνει χρόνο σιγά-σιγά ο προπονητής του, ουσιαστικά μέχρι την επανέναρξη του πρωταθλήματος θα έχει παίξει 70 λεπτά… Κάτι τέτοιο λογικά θα πρέπει να γίνει και με τον Λάζαρο.</p>
      <h3>ΤΟ ΠΡΟΓΡΑΜΜΑ ΚΑΙ Ο ΣΤΟΧΟΣ</h3>
      <p>Το να προλάβει να παίξει ο Χριστοδουλόπουλος στις 23 του μήνα στη Νέα Σμύρνη με τον Πανιώνιο, δείχνει δύσκολο. Αν θέλει ο Μαρτίνς, μπορεί να τον έχει στην αποστολή. Στην Ευρώπη είναι εκτός λίστας και δεν υπολογίζεται, ενώ στον αγώνα με τον ΠΑΟΚ την 1η Δεκέμβρη θα παίξουν οι πιο έτοιμοι. Έτσι, ένας εφικτός στόχος για τον ίδιο τον ποδοσφαιριστή, θα ήταν να πάρει χρόνο στις 7 Δεκέμβρη στο Αγρίνιο, ενώ ακολουθούν Αστέρας Τρίπολης (15/12), ΑΕΛ (18/12), Βόλος (22/12). Είναι ματς που προσφέρονται για να παίξει και να μπορεί έτσι μέσα στο 2020 να αγωνιστεί ακόμη και ως βασικός.</p>
      <h3>ΤΙ ΠΡΟΛΑΒΕ ΠΕΡΣΙ…</h3>
      <p>Στις 17 Φεβρουαρίου 2019 έπαθε τη ζημιά με τη ρήξη χιαστών ο Λάζαρος. Κόντρα στην προηγούμενη ομάδα του μάλιστα, την ΑΕΚ. Ως τότε, με τη φανέλα του Ολυμπιακού είχε αγωνιστεί σε 26 αναμετρήσεις και είχε πετύχει 9 γκολ. Αριθμοί καλοί καθώς στο θέμα αποτελεσματικότητας είχε ξεπεράσει την πρώτη του σεζόν στην ΑΕΚ (8 γκολ), ενώ στη δεύτερη που ψηφίστηκε και καλύτερος Έλληνας του πρωταθλήματος είχε 16 γκολ. Κάλλιστα αν δεν τραυματιζόταν θα μπορούσε να τα πιάσει.</p>
      <h3>ΘΕΛΕΙ ΤΑ ΓΚΟΛ ΤΩΝ ΕΞΤΡΕΜ</h3>
      <p>Ο Μαρτίνς πάντως μπορεί να περιμένει και στα γκολ του. Ο Λάζαρος είναι εξτρέμ που πατάει στην αντίπαλη περιοχή, που είναι πιο κοντά στο γκολ. Θα δοκιμάσει να σουτάρει, σκοράρει και από φάουλ. Ως τώρα άλλωστε, ο Ολυμπιακός στη σεζόν δεν έχει πάρει και πολλά γκολ από τους εξτρέμ του. Ποντένσε (3), Μασούρας (2), Ραντζέλοβιτς (2) έχουν σκοράρει, ενώ ο Σουντανί έχει 5 αλλά περισσότερο παίζοντας μπροστά, ως δεύτερος επιθετικός. Το να γυρίσει μια χαρά ο Χριστοδουλόπουλος και να μπορέσει να δώσει και γκολ, θα ήταν ότι καλύτερο για τον Ολυμπιακό και τον προπονητή του. Το βασικό, όμως, είναι να πάρει τα πρώτα λεπτά και όλα τα άλλα θα φανούν στον αγωνιστικό χώρο…</p>
    </article>
  </body>
</html>