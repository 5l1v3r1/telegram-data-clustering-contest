<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/12/britanci-bogatashi-gotovi-da-si-trygnat-ako-korbin-specheli-vota.429363"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T21:30:00+00:00"/>
    <meta property="og:title" content="Британци богаташи готови да си тръгнат, ако Корбин спечели вота"/>
    <meta property="og:description" content="Неговата Лейбъристка партия няма да пожали свръхбогатите | Dnes.bg"/>
  </head>
  <body>
    <article>
      <h1>Британци богаташи готови да си тръгнат, ако Корбин спечели вота</h1>
      <h2>Неговата Лейбъристка партия няма да пожали свръхбогатите</h2>
      <address><time datetime="2019-11-12T21:30:00+00:00">12 Nov 2019, 21:30</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Джереми Корбин по-лош от Brexit? Това е убеждението на много милиардери в Обединеното кралство, готови да си стегнат багажа или да преместят своите активи в чужбина, ако на власт дойде Лейбъристка партия, която няма да жали свръхбогатите.</p>
      <p>Лидерът на основната опозиционна британска партия е с доста леви убеждения и истинско плашило за най-богатите британци и чужденци, които от години се чувстват в свои води, особено в шикозните квартали на Лондон, пише Франс прес.</p>
      <p>Определян от някои като социалист, пълен антипод на милиардерите, Корбин води кампания за парламентарните избори на 12 декември, чийто фокус е по-справедливото преразпределение на богатството.</p>
      <p>В една страна, отслабена от десетилетие на строги икономии, въпросът за неравенството, понякога крещящо, изигра главна роля при вота за Brexit и ще бъде в центъра на твърде поляризирания избор между Корбин и консерватора Борис Джонсън, произхождащ от много заможно семейство.</p>
      <p>Британският премиер не се поколеба миналата седмица, започвайки предизборната си кампания със статия в консервативния вестник "Дейли телеграф", да сравни Корбин със Сталин. Той обвини лейбъристкия лидер, че ненавижда богатите.</p>
      <p>Доказателство, че въпросът продължава да е много актуален - и че класовата борба в Обединеното кралство далеч не е приключила - са думите на верния на Корбин депутат лейбърист от Брайтън Лойд Ръсел-Мойл, заявил в ефира на Би Би Си, че "никой в тази страна не трябва да бъде милиардер".</p>
      <p>
        <b>Край на частните самолети</b>
      </p>
      <p>Мерките, за които говорят лейбъристите, закономерно карат богаташите да треперят. Те се боят от допълнителни данъци върху доходите, които може да достигнат 50 процента от годишните доходи над 123 000 лири, върху наследството или частните училища.</p>
      <p>Лейбъристите дори възнамеряват да забранят частните самолети до 2025 г., за да спрат милиардерите "да съсипват климата".</p>
      <p>"Клиентите ни като цяло се безпокоят повече от Джереми Корбин, отколкото от Brexit", обобщи Джон Хил от лондонската компания за управление на активи "Сондърсън хаус".</p>
      <p>Той стига дотам, че съветва клиентите си да не се поддават на паника и при необходимост да изпълнят своите планове да прехвърлят собствеността си.</p>
      <p>В Обединеното кралство няма данък богатство, а заможните плащат ниски данъци върху недвижимото си имущество. Дори е възможно парите, които те печелят в чужбина, да не бъдат обложени с данъци, ако постоянното им местожителство не е в кралството.</p>
      <p>Въвеждането на много по-високи данъци ще накара свръхбогатите да преместят всичките си активи или част от тях на по-благоприятни места като Монако или Швейцария.</p>
      <p>"Можем реалистично да очакваме, че правителство на Корбин ще доведе до бягство на най-богатите хора от страната", предупреждава Найджъл Грийн, генерален директор на финансовата консултантска компания "Дивиър".<br/><b><br/>"Лош шеф"</b></p>
      <p>Грийн обяснява, че ултрабогатите "са мобилни по света". "Ако тези хора искат да заминат, а според нашите констатации голям брой от тях може да го направят, ще пострадат държавните финанси", смята той.</p>
      <p>В Обединеното кралство живеят 151 милиардери. Най-богатите 1000 души и семейства разполагат с общо 771 милиарда лири - исторически рекорд според последното годишно проучване на в. "Сънди таймс" по въпроса.</p>
      <p>Някои милиардери не крият ненавистта си към политиката на Корбин. Лейбъристкият лидер окачестви Майк Ашли, който е начело на бизнес империя, като "лош шеф". Полемичният бизнесмен отговори, че Корбин е "не само лъжец, но и некадърник".</p>
      <p>Миналата седмица Корбин отправи нападки срещу херцога на Уестминстър заради земите, които притежава, срещу Джим Ратклиф, собственик на нефтохимическата компания "Инеос", който прехвърли богатството си в Монако, срещу медийния магнат Рупърт Мърдок и срещу Криспин Оди, президент на спекулативен фонд и поддръжник на консерваторите.</p>
      <p>Малцина са богаташите, които подкрепят лейбъристкия лидер. Един от тях е Джон Милс, основател на веригата за продукти за дома Джей Ем Ел.</p>
      <p>"Мнозина от нас (в бизнес средите) са обезпокоени от регионалните неравенства. Джереми има съвест и идеи да помогне на най-бедните хора", каза Милс пред "Сънди таймс".<br/> </p>
      <p>/БТА/</p>
      <related>
        <h4>Още по темата</h4>
        <a href="https://www.dnes.bg/world/2019/11/10/na-ostrova-vdigat-imigracionnata-kvota-za-rabotnici.429118"/>
        <a href="https://www.dnes.bg/eu/2019/11/05/korbin-za-politikata-na-djonsyn-tacherizym-na-steroidi.428679"/>
        <a href="https://www.dnes.bg/eu/2019/11/05/leibyrist-izbran-za-predsedatel-na-kamarata-na-obshtinite.428582"/>
      </related>
    </article>
  </body>
</html>