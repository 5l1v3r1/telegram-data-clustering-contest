<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/society/ypothesi-novartis-i-katathesi-tou-frouzi-stin-proanakritiki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T21:02:27+00:00"/>
    <meta property="og:title" content="Υπόθεση Novartis : Η κατάθεση Φρουζή στην Προανακριτική"/>
    <meta property="og:description" content="«Η Τουλουπάκη μου ζήτησε να καταθέσω κατά πολιτικών»"/>
  </head>
  <body>
    <article>
      <h1>Υπόθεση Novartis : Η κατάθεση Φρουζή στην Προανακριτική</h1>
      <h2>«Η Τουλουπάκη μου ζήτησε να καταθέσω κατά πολιτικών»</h2>
      <address><time datetime="2019-11-12T21:02:27+00:00">12 Nov 2019, 21:02</time> by <a rel="author">ΤοΒΗΜΑ Team</a></address>
      <p>Την Πέμπτη πρόκειται να συνεχιστεί εξέταση του Κωνσταντίνου Φρουζή από την προανακριτική επιτροπή, για την υπόθεση Novartis.</p>
      <p>Ο πρώην αντιπρόεδρος της Novartis άρχισε να καταθέτει τελικά λίγο μετά τις 8 το βράδυ της Τρίτης, περιοριζόμενος σε μια πρώτη εισήγηση προς τα μέλη της προανακριτικής επιτροπής.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <p>Κατά την σημερινή πρώτη κατάθεσή του, ο κ. Φρουζής ευχαρίστησε την επιτροπή επειδή του δίνει την ευκαιρία να μιλήσει, δεδομένου όπως είπε, ότι ενώ του έχει ασκηθεί ποινική δίωξη, δεν έχει κληθεί μέχρι σήμερα να καταθέσει.</p>
      <p>Ο Κωνσταντίνος Φρουζής, αντιπρόεδρος της Novartis, είναι το πρώτο πρόσωπο που κλήθηκε να καταθέσει στην επιτροπή. Ο πρώην ισχυρός άνδρας της NOVARTIS δεν έχει κληθεί σε κατάθεση, ενώ αρχειοθετήθηκε η υπόθεση για τα 7 από τα 10 πολιτικά πρόσωπα.</p>
      <h3>Απορρίφθηκε το αίτημα του Παπαγγελόπουλου</h3>
      <p>«Είναι χαρακτηριστικό ότι έχει ασκηθεί δίωξη σε βάρος του Ανδρέα Λοβέρδου, χωρίς να έχει κληθεί ακόμα να καταθέσει ο κ. Φρουζής γι’ αυτό το θέμα», ανέφερε νωρίτερα απόψε πηγή της επιτροπής και τόνιζε ότι «δεν δικαιολογείται αυτός ο χειρισμός από εισαγγελικό λειτουργό».</p>
      <p>Νωρίτερα, είχε απορριφθεί το αίτημα του Δημήτρη Παπαγγελόπουλου να εξαιρεθούν από μέλη της επιτροπής οι: Κώστας Κυρανάκης και Θάνος Πλεύρης από πλευράς ΝΔ και Βασίλης Κεγκέρογλου από πλευράς ΚΙΝΑΛ.</p>
      <p>Ετσι, η συνεδρίαση συνεχίστηκε με την πολυαναμενόμενη κατάθεση του κ. Φρουζή.</p>
      <h4>«Μου ζήτησε να καταθέσω κατά δέκα πολιτικών»</h4>
      <p>Φέρεται ακόμη να δήλωσε ότι ενώ του είχε ασκηθεί δίωξη, στη συνέχεια προσεκλήθη σε άτυπη συνάντηση με την προϊσταμένη της εισαγγελίας κατά της Διαφθοράς, και παρουσία δύο επίκουρων εισαγγελέων του προτάθηκε να μπει σε πρόγραμμα προστασίας μαρτύρων και να καταθέσει για τα 10 πολιτικά πρόσωπα.</p>
      <p>Ο ισχυρός άντρας της Novartis, φέρεται να αποκάλυψε ότι είχε άτυπη συνάντηση τον Μάιο του 2018 με την Εισαγγελέα Διαφθοράς Ελένη Τουλουπάκη και τους δυο επίκουρους εισαγγελείς.</p>
      <p>Σύμφωνα με τον ίδιο, η κ. Τουλουπάκη του είπε πως έχει συντριπτικά στοιχεία κατά του ίδιου και κατά των δέκα πολιτικών προσώπων. Του ζήτησε να καταθέσει κατά των δέκα πολιτικών, προτείνοντάς του να ενταχθεί σε καθεστώς προστασίας.</p>
      <h4>Μοχλός πίεσης</h4>
      <p>«Ήταν ένας μοχλός πίεσης» είπε ο ίδιος κατά πληροφορίες, αναφερόμενος στα στοιχεία εναντίον του που δήλωσε ότι είχε η κ. Τουλουπάκη.</p>
      <p>Ο κ. Φρουζής φέρεται να είπε στην κ. Τουλουπάκη και τους εισαγγελείς κατά τη διάρκεια της συνάντησης, ότι δεν έχει δώσει ποτέ, ούτε ένα ευρώ σε κανένα πολιτικό πρόσωπο ή υπάλληλο του υπουργείου.</p>
      <p>Επίσης, ότι δεν έχει κληθεί από ανακριτικό ή δικαστικό όργανο για να καταθέσει για Novartis και πρόσθεσε ότι λόγω της υπόθεσης, από το 2016 ταλαιπωρείται και υφίσταται «μπούλινγκ».</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/12/politics/ypothesi-novartis-katathetei-o-frouzis-stin-proanakritiki/"/>
        <a href="https://www.tovima.gr/2019/11/12/politics/ypothesi-novartis-symptyksi-syriza-xoris-polaki-kai-tzanakopoulo-i-proanakritiki/"/>
        <a href="https://www.tovima.gr/2019/11/12/politics/novartis-paraggelia-dioksis-se-varos-loverdou-gia-dorolipsia-kat-eksakolouthisi/"/>
        <a href="https://www.tovima.gr/2019/11/12/politics/tsipras-memfetai-tin-kyvernisi-gia-epieikia-sta-egklimata-tou-leykou-kolarou/"/>
        <a href="https://www.tovima.gr/2019/11/11/politics/eisaggeleas-tou-areiou-pagou-zita-sygklisi-tis-olomeleias-efeton-gia-ti-novartis/"/>
        <a href="https://www.tovima.gr/2019/11/11/politics/papaggelopoulos-raspoutin-telos-erxetai-i-epoxi-tis-messalinas/"/>
        <a href="https://www.tovima.gr/2019/11/11/opinions/oi-peaky-blinders-ton-athinon/"/>
        <a href="https://www.tovima.gr/2019/11/09/politics/salmas-den-dianoithika-pote-na-paremvo-sti-dikaiosyni/"/>
        <a href="https://www.tovima.gr/2019/11/09/politics/voles-syriza-kata-salma-gia-paremvasi-sti-dikaiosyni/"/>
        <a href="https://www.tovima.gr/2019/11/08/vimatv/o-konstantinopoulos-kai-g-loverdos-sto-one-channel-gia-proanakritiki-kai-prosfygiko/"/>
      </related>
    </article>
  </body>
</html>