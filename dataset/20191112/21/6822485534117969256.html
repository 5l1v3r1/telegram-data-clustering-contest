<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821191.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T21:37:00+00:00"/>
    <meta property="og:title" content="نوبخت: ایران در سال ۲۰۲۰ از رکود خارج می‌شود"/>
    <meta property="og:description" content="به گزارش فارس، محمدباقر نوبخت شامگاه امروز در حاشیه سفر به کردستان در جمع خبرنگاران اظهار کرد: احداث 3 هزار واحد مسکونی در کردستان کلنگ‌زنی شد که ظرف یک سال آینده این واحدها به همت بنیاد مسکن انقلاب اسلامی و کمیته امداد احداث شده و به محرومین تحویل داده می‌شود."/>
  </head>
  <body>
    <article>
      <h1>نوبخت: ایران در سال ۲۰۲۰ از رکود خارج می‌شود</h1>
      <address>
        <time datetime="2019-11-12T21:37:00+00:00">12 Nov 2019, 21:37</time>
      </address>
      <p>معاون رئیس جمهور گفت: صندوق بین‌اللملی پول اعلام کرده که ایران در ۲۰۲۰ از رکود خارج شده و رونق به ایران باز می‌گردد.</p>
      <p>به گزارش فارس، محمدباقر نوبخت شامگاه امروز در حاشیه سفر به کردستان در جمع خبرنگاران اظهار کرد: احداث 3 هزار واحد مسکونی در کردستان کلنگ‌زنی شد که ظرف یک سال آینده این واحدها به همت بنیاد مسکن انقلاب اسلامی و کمیته امداد احداث شده و به محرومین تحویل داده می‌شود.</p>
      <p>وی خاطرنشان کرد: مدیریت این است که در کمبود منابع با تخصیص بهینه بتوانیم به اولویت‌ها بپردازیم و این کاری ایت که در دولت انجام گرفته است.</p>
      <p>رییس سازمان برنامه و بودجه افزود: در زمینه هزینه‌های جاری و پرداخت‌ها هرچند باید خیلی بیشتر از این به کارکنان دولت پرداخت می‌شد، اما حقوق معوق نداریم.</p>
      <p>نوبخت تصریح کرد: با وجود تمام تحریم‌ها، پرداخت‌ها 20 درصد افزایش داشته و در زمینه پرداخت وجه خرید تضمینی گندم، پاداش و تشویقی‌ها هم هیچ مشکلی وجود ندارد.</p>
      <p>وی اظهار کرد:‌ در سه ماهه اول امسال 29 هزار میلیارد تومان برای اجرای پروژه‌هتی عمرانی تخصیص یافت و به دستگاه‌های مختلف تزریق شد.</p>
      <p>رئیس سازمان برنامه و بودجه گفت: اولویت‌بندی مدیریتی انتظار مقام معظم رهبری و ملت از دولت است و ما هم تلاش کرده‌ایم با اولویت‌بندی منابع محدود، کارهای بزرگ انجام دهیم.</p>
      <p>وی اذعان داشت: توطئه و تحریم‌های دشمنان مانع رشد ایران نمی‌شود، چون حق هستیم خدا ما را در برابر دشمنان عهدشکن یاری می‌دهد و با یاری خدا دشمن را مایوس خواهیم کرد.</p>
      <p>نوبخت تصریح کرد:‌ اگر روزی می‌گفتند آمریکا علاقه‌ای به مذاکره با ایران ندارد، امروز دشمنان التماس می‌کنند که با آنها وارد مذاکره شویم و این به واسطه قدرت کشور ماست.</p>
      <p>وی همچنین گفت: کشور ایران امروز بسیار محکم و مستحکم در برابر تمام توطئه‌های دشمنان ایستاده و افراد صاحب‌نظر در امریکا و سایر نقاط دنیا معتقد هستند که در میدان تحریم‌ها، امریکا شکست خورده است.</p>
      <p>رییس سازمان برنامه و بودجه افزود: صندوق بین‌اللملی پول اعلام کرده که ایران در 2020 از رکود خارج شده و رونق به ایران باز می‌گردد.</p>
    </article>
  </body>
</html>