<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/12/daryo-oqshomi-maddoh-shoirga-nexia-ozbek-tilini-rivojlantirishga-masul-kirgizbayev-mushukkenti-bor-toshkent-va-12-noyabrning-boshqa-muhim-xabarlari/"/>
    <meta property="og:site_name" content="Daryo"/>
    <meta property="article:published_time" content="2019-11-12T21:00:00+00:00"/>
    <meta property="og:title" content="“Daryo” oqshomi: “Paxta tergim keladi” degan shoirga Nexia, o‘zbek tilini rivojlantirishga mas’ul Kirgizbayev, Mushukkenti bor Toshkent va 12-noyabrning boshqa muhim xabarlari"/>
    <meta property="og:description" content="Kunning e’tiborga molik voqea-hodisalari dayjesti bilan “‘Daryo’ oqshomi”da tanishing"/>
  </head>
  <body>
    <article>
      <h1>“Daryo” oqshomi: “Paxta tergim keladi” degan shoirga Nexia, o‘zbek tilini rivojlantirishga mas’ul Kirgizbayev, Mushukkenti bor Toshkent va 12-noyabrning boshqa muhim xabarlari</h1>
      <address>
        <time datetime="2019-11-12T21:00:00+00:00">12 Nov 2019, 21:00</time>
      </address>
      <p><b>Rishtonda ikki qiz is gazidan zaharlanib, <a href="https://daryo.uz/2019/11/12/rishtonda-ikki-nafar-voyaga-yetmagan-qiz-is-gazidan-zaharlanib-vafot-etdi/">hammomda vafot etdi</a>.</b> Bu O‘zbekistonda sovuq kunlar boshlanganidan beri rasman oshkor qilingan 11 va 12-qurbon. Bungacha Yangiariqda <a href="https://daryo.uz/2019/10/24/xorazmda-bir-oilaning-4-nafar-azosi-is-gazidan-zaharlanib-vafot-etdi/">to‘rt kishi</a>, Qo‘qonda <a href="https://daryo.uz/2019/10/29/qoqonda-bir-oilaning-uch-azosi-is-gazidan-zaharlanib-vafot-etdi__trashed/">uch kishi</a>, Samarqandda <a href="https://daryo.uz/2019/11/04/samarqandda-er-xotin-is-gazidan-zaharlandi-erkak-vafot-etdi-ayoli-esa-kasalxonaga-yotqizildi/">bir kishi</a>, Nukusda esa <a href="https://daryo.uz/2019/11/11/ozbekistonda-2-kunda-10-kishi-is-gazidan-zaharlandi-2-nafari-halok-boldi/">ikki kishi</a> is gazidan zaharlanib, o‘lgan edi.</p>
      <figure>
        <img src="https://s.daryo.uz/wp-content/uploads/2019/11/photo_2019-11-12_14-00-47.jpg"/>
        <figcaption>Abdugappor Kirgizbayev.<br/>Foto: Xalqaro press-klub</figcaption>
      </figure>
      <p><b>Abdugappor Kirgizbayev Vazirlar Mahkamasidagi Davlat tilini rivojlantirish departamenti <a href="https://daryo.uz/2019/11/12/davlat-tilini-rivojlantirish-departamentiga-rahbar-tayinlandi/">mudiri etib tayinlandi</a>.</b> Bu xabarga jamoatchilikning kinoyali munosabati o‘zini uzoq kuttirib qo‘ygani yo‘q, taxminan mana shunday chorlovlar yangramoqda: “Janob Kirgizbayev davlat tilini rivojlantirishni o‘z ismi-sharifini davlat tiliga moslashtirishdan boshlasin”.</p>
      <p><b>Senator Maqsuda Vorisova “Milliy tiklanish” gazetasini <a href="https://daryo.uz/2019/11/12/senator-maqsuda-vorisova-milliy-tiklanish-gazetasini-sudga-berishi-mumkin/">sudga berishi mumkin</a></b> (lekin bermasligi ham mumkin — sud hukmi chiqqunicha saylov o‘tib ketadi-ku). Muammo nimada desangiz, O‘zLiDeP muassisligida chiqqan gazetaning sobiq bosh muharriri nazorati ostida chiqayotgan “Milliy tiklanish” gazetasida senator Rossiya kommunistlari yetakchisi Gennadiy Zyuganovning “qarindoshi”ga chiqarilibdi. Nachora — so‘z erkinligi!</p>
      <figure>
        <img src="https://s.daryo.uz/wp-content/uploads/2019/11/%D0%B0%D0%BD%D0%BE%D0%BD%D1%81.jpg"/>
        <figcaption>Foto: “Milliy tiklanish” gazetasida chop etilgan kollaj</figcaption>
      </figure>
      <p><b>Andijon hokimi “Ravon mingim kelyapti, paxta tergim kelyapti” deb she’r o‘qigan shoirga <a href="https://daryo.uz/2019/11/12/andijon-hokimi-ravon-mingim-kelyapti-paxta-tergim-kelyapti-deb-sher-oqigan-shoirga-nexia-sovga-qildi/">Nexia sovg‘a qildi</a>.</b> Shoirning aytishicha, u Andijonga hokimning qo‘lidan mashina olish niyatida borgan va niyatiga yetgan. Hokimning qo‘shimcha qilishicha, mashina uning cho‘ntagidan emas, balki andijonlik homiylar hisobidan sovg‘a qilingan.</p>
      <p><b>Toshkentda hokimlik vakillari Abdulla Aripov va Jahongir Ortiqxo‘jayev imzosini qalbakilashtirib <a href="https://daryo.uz/2019/11/12/toshkentda-hokimlik-vakillari-abdulla-aripov-va-jahongir-ortiqxojayev-imzosini-qalbakilashtirib-yarim-mln-dollarni-qolga-kiritgani-aniqlandi/">yarim million dollarni qo‘lga kiritgani aniqlandi</a>.</b> Allaqachon sudlangan bu shaxslar orasida Chilonzor tumani hokimligi qurilish bo‘lim boshlig‘i ham borligi aytilmoqda, yana ikki nafari ishsiz, bir nafari esa huquqshunos bo‘lgan.</p>
      <p><b>Toshkentdan Chorvoqqa olib boruvchi yo‘llarga uyi va mashinasidan boshqa hammayoqni axlatxona deb o‘ylaydigan “muqobil idrokli” haydovchilar va ularning yo‘lovchilari uchun</b> <a href="https://daryo.uz/2019/11/12/toshkent-viloyati-yollarida-yangi-yol-belgilari-ornatildi/">maxsus yo‘l belgilari o‘rnatilishi boshlanibdi</a>. Belgining xalqona nomi shunday ekan: “Hoy, baraka topkur, qo‘lingdagi axlatni mana bu joyga tashla, hammayoqni axlat qilma, odam bo‘l”.</p>
      <p><b>Toshkent bilan bog‘liq yana uchta xabar:</b> Toshkentning yettita katta chorrahasiga <a href="https://daryo.uz/2019/11/12/toshkentning-bir-nechta-chorrahalarida-vafel-chizmalari-tashkil-etilmoqda-foto/">“vafli chiziqlari” yotqizildi</a> (tirbandliklarning oldini olish va kameralarga yordam berish uchun); Toshkentdagi elektrobuslar soni <a href="https://daryo.uz/2019/11/12/toshkent-shahar-hokimligi-poytaxtdagi-elektrobuslar-soni-10-ta-yetkaziladi/">10 taga yetkaziladi</a> (hozircha bitta; qachonligi aytilmadi); . Toshkentda daydi mushuklar uchun <a href="https://daryo.uz/2019/11/12/toshkentda-daydi-mushuklar-uchun-uycha-ochildi/">uycha ochildi</a> (mushuk do‘stdir odamga!).</p>
      <figure>
        <img src="https://s.daryo.uz/wp-content/uploads/2019/11/eeb522bcf063c68d38a1a5269c80ca34.jpg"/>
        <figcaption>Toshkentning Nukus va Bobur ko‘chalari chorrahasidagi “Vafli chiziqlari”.<br/>Foto: Toshkent shahar IIBB matbuot xizmati</figcaption>
      </figure>
      <p><b>Maosh va daromad haqida.</b> Prezident Markaziy bank to‘g‘risidagi qonunning yangi tahririni imzoladi. Unga ko‘ra, Markaziy bank xodimlari endi haq to‘lanadigan boshqa turdagi faoliyat bilan <a href="https://daryo.uz/2019/11/12/markaziy-bank-xodimlarining-haq-tolanadigan-boshqa-turdagi-faoliyat-bilan-shugullanishi-taqiqlandi/">shug‘ullanishi taqiqlandi</a> (ilm bilan shug‘ullanish va dars berish davomida olingan daromadlar bundan mustasno). Buyoqda esa Davlat test markazi xodimlarining maoshi ikki yarim baravarga <a href="https://daryo.uz/2019/11/12/davlat-test-markazi-xodimlarining-maoshi-ikki-yarim-baravarga-oshishi-kutilmoqda/">oshadigan bo‘lib turibdi</a>.</p>
      <p><b>O‘zbekistonda yana boshqa qanday yangiliklar bor?</b> Markaziy Osiyo davlatlari rahbarlari 27-noyabr kuni <a href="https://daryo.uz/2019/11/12/markaziy-osiyo-davlatlari-rahbarlari-27-noyabr-kuni-toshkentda-yigiladi/">Toshkentda yig‘iladi</a>. Jizzaxda lo‘li millatiga mansub fuqarolar uchun 150 milliard so‘mga <a href="https://daryo.uz/2019/11/12/jizzaxda-yangi-qurilgan-turar-joy-mavzesidan-loli-millatiga-mansub-fuqarolarga-uy-ajratildi-foto/">780 ta uy qurib berildi</a>. Buxoroda IIB xodimini haqoratlab, unin qo‘lidan jezlni tortib olgan fuqaro <a href="https://daryo.uz/2019/11/12/buxoroda-iiv-xodimini-haqoratlagan-fuqaro-10-oyga-qamaldi/">10 oyga qamaldi</a>. Samarqandda bir oy komada yotgan 48 yoshli ayol <a href="https://daryo.uz/2019/11/12/samarqandda-1-oy-komada-yotgan-48-yoshli-ayol-hayotga-qaytarildi-video/">hayotga qaytarildi</a>. O‘zbekiston xurmo eksporti bo‘yicha dunyoning yetakchi <a href="https://daryo.uz/2019/11/12/ozbekiston-xurmo-eksporti-boyicha-dunyoning-yetakchi-uchligidagi-ornini-yoqotdi/">uchligidagi o‘rnini yo‘qotdi</a>.</p>
      <p><b>Jahonda-chi, jahonda nima gap?</b> Kataloniya mustaqilligi tarafdorlari markaziy Ispaniya va Fransiyaga olib boradigan <a href="https://daryo.uz/2019/11/12/kataloniya-mustaqilligi-tarafdorlari-markaziy-ispaniya-va-fransiyaga-olib-boradigan-yollarni-tosib-qoydi/">yo‘llarni to‘sib qo‘ydi</a>. Hindistonda ochlikdan o‘lishni istamagan erkak atayin <a href="https://daryo.uz/2019/11/12/hindistonda-ochlikdan-olishni-istamagan-erkak-atayin-qamoqqa-tushdi/">qamoqqa tushdi</a>. Bashar Asadning qarindoshlari “Moskva-Siti”dan 19 ta <a href="https://daryo.uz/2019/11/12/financial-times-bashar-asadning-qarindoshlari-moskva-sitidan-19-ta-kochmas-mulk-xarid-qilgan/">ko‘chmas mulk xarid qilgan</a>. Avstraliyada o‘rmon yong‘inlari 1 million gektarga yaqin maydonni <a href="https://daryo.uz/2019/11/12/avstraliyada-ormon-yonginlari-1-mln-gektarga-yaqin-maydonni-qamrab-oldi-video/">qamrab oldi</a>.</p>
      <p><b>Jahon urushlari haqida.</b> Italiyada Ikkinchi Jahon urushida o‘zbek askari ko‘rsatgan jasorat haqidagi <a href="https://daryo.uz/2019/11/12/italiyada-ikkinchi-jahon-urushida-ozbek-askari-korsatgan-jasorat-haqidagi-kitob-nashr-etildi/">kitob nashr etildi</a>. “Daryo” kolumnistlari esa Birinchi Jahon urushi haqida maqola yozdi, o‘qishni tavsiya etamiz: “<a href="https://daryo.uz/2019/11/12/11-noyabr-nega-9-may-kabi-nishonlanmaydi-birinchi-jahon-urushining-tugashi-haqida/">11-noyabr nega 9-may kabi nishonlanmaydi? Birinchi jahon urushining tugashi haqida</a>”.</p>
    </article>
  </body>
</html>