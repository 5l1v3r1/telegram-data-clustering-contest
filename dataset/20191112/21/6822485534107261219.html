<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821188.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T21:23:00+00:00"/>
    <meta property="og:title" content="نتانیاهو: به دنبال تشدید تنش در غزه نیستیم"/>
    <meta property="og:description" content=" به گزارش فارس، در پی پاسخ موشکی گسترده نیروهای مقاومت به حملات تروریستی رژیم صهیونیستی، «بنیامین نتانیاهو» نخست‌وزیر این رژیم گفت تل‌آویو به دنبال تشدید تنش در غزه نیست."/>
  </head>
  <body>
    <article>
      <h1>نتانیاهو: به دنبال تشدید تنش در غزه نیستیم</h1>
      <address>
        <time datetime="2019-11-12T21:23:00+00:00">12 Nov 2019, 21:23</time>
      </address>
      <p>با پاسخ موشکی گسترده نیروهای مقاومت، نخست‌وزیر رژیم صهیونیستی گفت که این رژیم به دنبال تشدید تنش در غزه نیست.</p>
      <p> به گزارش فارس، در پی پاسخ موشکی گسترده نیروهای مقاومت به حملات تروریستی رژیم صهیونیستی، «بنیامین نتانیاهو» نخست‌وزیر این رژیم گفت تل‌آویو به دنبال تشدید تنش در غزه نیست.</p>
      <p>به نوشته پایگاه خبری شبکه «آی۲۴»، نتانیاهو که بعد از نشست یک ساعته با «آویو کوخاوی» فرمانده ستاد کل ارتش رژیم صهیونیستی و «ناداو آرگامان» رئیس سرویس امنیت داخلی این رژیم (شاباک) در جمع خبرنگاران صحبت می‌کرد، گفت: «ما به تشدید تنش در غزه علاقه‌ای نداریم، اما برای دفاع از خود هر کاری می‌کنیم.»</p>
      <p>وی همچنین با بیان اینکه عملیات ترور «بها ابوعطا» فرمانده جهاد اسلامی از ماه‌ها پیش برنامه‌ریزی‌ شده بود، وی را یک «بمب ساعتی» توصیف کرد و مدعی شد که این فرمانده فلسطینی برای انجام حملات بیشتر علیه مناطق صهیونیست‌نشین برنامه‌ریزی می‌کرده است.</p>
      <p>همزمان کانال ۱۳ تلویزیون رژیم صهیونیستی گزارش داده است که تل‌آویو صبح امروز ساعاتی بعد از ترور ابوعطا در غزه، از طریق مصر به جنبش حماس پیام داده و عنوان کرده است که به دنبال تنش بیشتر نیست.</p>
      <p>حملات تروریستی بامداد امروز رژیم صهیونیستی به نوار غزه و دمشق با پاسخ گسترده نیروهای مقاومت روبرو شده است. بر اساس اعلام منابع اسرائیلی، تاکنون بیش از ۱۷۰ راکت به سمت مناطق صهیونیست‌نشین شلیک شده است.</p>
      <p>این در حالی است که وزارت خارجه رژیم صهیونیستی نیز سه شنبه در توییتی اذعان کرد در پی حملات تلافی‌جویانه نیروهای مقاومت فلسطینی، یک میلیون اسرائیلی در پناهگاه هستند. </p>
    </article>
  </body>
</html>