<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/597050/espase-to-rodi-o-paok"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T21:08:00+00:00"/>
    <meta property="og:title" content="Έσπασε το ρόδι ο ΠΑΟΚ"/>
    <meta property="og:description" content="Τρεις μέρες μετά τον αποκλεισμό από το Κύπελλο Ελλάδας, ο ΠΑΟΚ πανηγύρισε την πρώτη φετινή ήττα νίκη στο Basketball Champions League. Ο δικέφαλος στηρίχθηκε..."/>
  </head>
  <body>
    <article>
      <h1>Έσπασε το ρόδι ο ΠΑΟΚ</h1>
      <address><time datetime="2019-11-12T21:08:00+00:00">12 Nov 2019, 21:08</time> by <a rel="author">Sigmalive/sports</a></address>
      <p>Τρεις μέρες μετά τον αποκλεισμό από το Κύπελλο Ελλάδας, ο ΠΑΟΚ πανηγύρισε την πρώτη φετινή ήττα νίκη στο Basketball Champions League. Ο δικέφαλος στηρίχθηκε στην καλή βραδιά των περιφερειακών του και την υπεροχή του Ζέιν Νόουλς στις δύο ρακέτες στα τελευταία λεπτά, για να επικρατήσει της Μπρίντιζι (95-91) και να κάνει σεφτέ στην Ευρώπη.<br/> <br/>Ο MVP<br/> <br/>Ο Άνταμ Σμιθ πήρε τον ΠΑΟΚ από το... χεράκι στο δεύτερο μέρος, πέτυχε συνεχόμενα καλάθια σε σημεία που η ιταλική ομάδα είχε τον έλεγχο και αποτέλεσε -για ακόμη ένα παιχνίδι- τον πιο αξιόπιστο παίκτη της ομάδας του, στο μπροστινό μέρος του παρκέ. Στα 36'19'' που χρησιμοποιήθηκε από τον Κώστα Χαραλαμπίδη, είχε 27 πόντους με 7/13 δίποντα, 3/7 τρίποντα, 4/5 βολές, 4 ριμπάουντ, 4 ασίστ, 3 κλεψίματα και 2 λάθη.<br/> <br/>ΤΟ ΣΤΑΤΙΣΤΙΚΟ ΠΟΥ ΞΕΧΩΡΙΣΕ<br/> <br/>Η άμυνα της ιταλικής ομάδας ήταν προβληματική κοντά στο καλάθι, ελλείψει ενός μεγάλου κορμιού. Τα υψηλά ποσοστά του ΠΑΟΚ στα δίποντα (28/44) δείχνουν πώς έγινε... η ζημιά για την Μπρίντιζι.<br/> <br/>Ο ΑΓΩΝΑΣ<br/> <br/>Το πρώτο μέρος ήταν γεμάτο αντιθέσεις, αφού καμία εκ των δύο ομάδων είχε τη δυνατότητα να επιβάλλει τον ρυθμό της. Ο ΠΑΟΚ είχε κάποια καλά διαστήματα (δύο ή τριών λεπτών), με τους περιφερειακούς να ξεχωρίζουν, αδυνατούσε όμως να επιβάλλει τον ρυθμό του αφού τα προβλήματα στην άμυνα ήταν πολλά. Ακόμη κι όταν ο Άνταμ Σμιθ βρήκε ρυθμό, οι παίκτες του Κώστα Χαραλαμπίδη δεν μπόρεσαν να προστατεύσουν το +6 (29-23) με το οποίο προηγήθηκαν στο 13ο λεπτό. Ακολούθησαν πολλά χαμένα σουτ και λάθη, με την Μπρίντιζι να κάνει την ολική ανατροπή και να φτάνει στο +3 (38-41), το οποίο βέβαια... σβήστηκε γρήγορα. Δύο καλές άμυνες στο τελευταίο λεπτό και τέσσερις αναπάντητοι πόντοι, επέτρεψαν στον δικέφαλο να φέρει το παιχνίδι στα ίσα (45-45) με την ολοκλήρωση του πρώτου μέρους.<br/> <br/>Παρόμοιο σκηνικό σε τρίτο και τέταρτο δεκάλεπτο, με την Μπρίντιζι να επιστρέφει από το -5 (64-59) του 27ου λεπτού και να φτάνει στο +6 (75-81) με 5'46'' για το τέλος. Η άμυνα ζώνης της ιταλικής ομάδας προβλημάτισε αρκετά τους παίκτες του δικεφάλου, οι οποίοι σταδιακά όμως βρήκαν τις λύσεις. Αρχικά με τον Άνταμ Σμιθ και τον Άαρον Μπεστ, κι εν συνεχεία με τον Ζέιν Νόουλς. Ο τελευταίος ήταν κι εκείνος που έκανε τη διαφορά στα τελευταία τρία λεπτά, με τα αμυντικά ριμπάουντ που πήρε και τις φάσεις που τελείωσε στη ρακέτα.<br/> <br/>Οι γηπεδούχοι έφτασαν μέχρι το +5 (91-86) στα 49.9'' για το τέλος, προβάδισμα που δεν αμφισβητήθηκε επί της ουσίας στα εναπομείναντα δευτερόλεπτα. Κι αυτό γιατί ο Άνταμ Σμιθ έβαλε τις βολές και... έκοψε τον αέρα στους παίκτες του Φραντσέσκο Βιτούτσι, που έγιναν οι πρώτοι για φέτος στο Basketball Champions League που ηττώνται από τον ΠΑΟΚ (95-91).<br/> <br/>ΠΡΟΣΕΛΕΥΣΗ: Απογοητευτική η εικόνα που είχε η PAOK Sports Arena, αφού δεν ήταν περισσότεροι από 1.000 οι φίλοι του δικεφάλου που είδαν από κοντά το παιχνίδι. Πίσω από τον ιταλικό πάγκο, βρίσκονταν περίπου είκοσι φίλαθλοι της Μπρίντιζι.<br/> <br/>ΔΙΑΙΤΗΤΕΣ: Γιλμάζ - Χορόζοφ - Γέφτοβιτς.<br/> <br/>ΤΑ ΔΕΚΑΛΕΠΤΑ: 23-23, 45-45, 70-72, 95-91.<br/> <br/>ΠΑΟΚ (Χαραλαμπίδης): Λιούις 18 (5/10 δίποντα, 1/2 τρίποντα, 5/5 βολές), Σχίζας 2, Σμιθ 27 (7/13 δίποντα, 2/7 τρίποντα, 4/5 βολές, 4 ριμπάουντ, 4 ασίστ), Τσόχλας 2, Γουίγκινς 9 (11 ριμπάουντ), Μπεστ 19 (4/4 δίποντα, 2/4 τρίποντα, 5/7 βολές, 4 ριμπάουντ), Χατζηνικόλας, Εγκεκέζε, Καρράς, Νόουλς 11 (4/5 δίποντα, 3/3 βολές, 5 ριμπάουντ), Μαργαρίτης 4, Σαρικόπουλος 3 (5 ριμπάουντ).<br/> <br/>ΜΠΡΙΝΤΙΖΙ (Βιτούτσι): Μπανκς 15 (1/5 δίποντα, 2/5 τρίποντα, 7/7 βολές, 8 ασίστ), Καμπογκράντε 3 (1/4 τρίποντα), Στόουν 8 (2/10 δίποντα, 0/2 τρίποντα, 4/4 βολές, 7 ριμπάουντ, 4 ασίστ), Τόμπσον 10 (1 τρίποντο, 5 ριμπάουντ, 6 ασίστ), Ζανέλι 3 (1), Μπράουν 19 (9/13 δίποντα, 1/4 βολές), Γκασμπάρντο 5, Ικάνγκι 3 (1), Μάρτιν 23 (7/9 δίποντα, 2/3 τρίποντα, 3/3 βολές, 6 ριμπάουντ), Ραντοσάβλιεβιτς 2.<br/> <br/>Ομαδικά στατιστικά - ΠΑΟΚ: 28/44 δίποντα, 6/19 τρίποντα, 21/29 βολές, 39 ριμπάουντ (29+10), 14 ασίστ, 17 λάθη, 10 κλεψίματα, 2 τάπες.<br/> <br/>Ομαδικά στατιστικά - Μπρίντιζι: 23/46 δίποντα, 8/21 τρίποντα, 21/24 βολές, 30 ριμπάουντ (21+9), 24 ασίστ, 15 λάθη, 10 κλεψίματα, 1 τάπα.<br/> <br/>Οι επόμενες υποχρεώσεις των δύο ομάδων: Την ερχόμενη εβδομάδα, ο ΠΑΟΚ φιλοξενεί την Σαραγόσα (20/11, 19:00), ενώ η Μπρίντιζι έχει εντός έδρας παιχνίδι με αντίπαλο την Σομπατέλι (20/11, 20:30).<br/> <br/>Από: sport24.gr</p>
    </article>
  </body>
</html>