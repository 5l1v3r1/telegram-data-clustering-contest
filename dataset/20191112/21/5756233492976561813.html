<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621240/%D8%AA%D9%84-%D8%A2%D9%88%DB%8C%D9%88-%DB%8C%DA%A9-%D9%85%DB%8C%D9%84%DB%8C%D9%88%D9%86-%D8%A7%D8%B3%D8%B1%D8%A7%D8%A6%DB%8C%D9%84%DB%8C-%D8%AF%D8%B1-%D9%BE%D9%86%D8%A7%D9%87%DA%AF%D8%A7%D9%87-%D9%87%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T21:01:00+00:00"/>
    <meta property="og:title" content="تل آویو: یک میلیون اسرائیلی در پناهگاه هستند"/>
    <meta property="og:description" content="وزارت خارجه رژیم صهیونیستی اذعان کرده است که در پی حملات تلافی‌جویانه نیروهای مقاومت فلسطینی، یک میلیون اسرائیلی در پناهگاه هستند."/>
  </head>
  <body>
    <article>
      <h1>تل آویو: یک میلیون اسرائیلی در پناهگاه هستند</h1>
      <address>
        <time datetime="2019-11-12T21:01:00+00:00">12 Nov 2019, 21:01</time>
      </address>
      <p>
        <i>وزارت خارجه رژیم صهیونیستی اذعان کرده است که در پی حملات تلافی‌جویانه نیروهای مقاومت فلسطینی، یک میلیون اسرائیلی در پناهگاه هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رژیم صهیونیستی که بعد از حملات هوایی به نوار غزه و ترور یک فرمانده جهاد اسلامی با پاسخ موشکی نیروهای مقاومت فلسطینی روبرو شده، امروز (سه‌شنبه) ضمن اتهام‌زنی دوباره به ایران، اذعان کرده است که صدها هزار صهیونیست از بیم حملات راکتی مقاومت، به پناهگاه رفته‌اند.</p>
      <p>به نوشته روزنامه «جروزالم پست» وزارت خارجه رژیم صهیونیستی در توییتی با انتشار نقشه‌ای از نواحی که سوی مبارزین فلسطینی مورد حمله راکتی قرار گرفت، نوشت: «یک میلیون اسرائیلی در پناهگاه‌ها هستند و مدارس و مراکز کاری تعطیل شده‌اند.»</p>
      <figure>
        <img src="https://aftabnews.ir/files/fa/news/1398/8/21/358653_338.jpg"/>
      </figure>
      <p>در ادامه این پیام آمده است: «اسرائیل از خود مقابل گروه جهاد اسلامی تحت حمایت ایران، حفاظت خواهد کرد.»</p>
      <p>رژیم صهیونیستی بامداد امروز با حمله به نوار غزه، یک فرمانده جهاد اسلامی را ترور کرد. این رژیم یکی دیگر از فرماندهان نیروهای مقاومت را هم در دمشق سوریه هدف قرار داد، اما در شهید کردن وی ناکام ماند.</p>
      <p>این اقدامات تل‌آویو، به پاسخ موشکی نیروهای مقاومت روبرو شده و مناطق صهیونیست‌نشین فلسطین اشغالی از صبح امروز ده‌ها بار هدف حملات راکتی قرار گرفته‌اند.</p>
      <p>«نفتالی بنت»، وزیر جنگ رژیم صهیونیستی روز سه‌شنبه از اعلام وضعیت فوق‌العاده در فلسطین اشغالی خبر داد. شبکه «المیادین» به نقل از رسانه‌های اسرائیلی گزارش داد که بِنِت برای ۴۸ ساعت آینده، وضعیت فوق‌العاده اعلام کرده است.</p>
    </article>
  </body>
</html>