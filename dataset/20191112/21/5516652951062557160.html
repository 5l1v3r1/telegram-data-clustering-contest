<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425515/sthn-toyrkia-to-gymnasio-empwna"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T21:00:03+00:00"/>
    <meta property="og:title" content="Στην Τουρκία το Γυμνάσιο Έμπωνα"/>
    <meta property="og:description" content="Μία μοναδική εμπειρία είχαν την ευκαιρία να ζήσουν μαθητές και μαθήτριες του Γυμνασίου Λ.Τ. Έμπωνα στην Τουρκία."/>
  </head>
  <body>
    <article>
      <h1>Στην Τουρκία το Γυμνάσιο Έμπωνα</h1>
      <h2>Στο πλαίσιο του προγράμματος Erasmus+</h2>
      <address>
        <time datetime="2019-11-12T21:00:03+00:00">12 Nov 2019, 21:00</time>
      </address>
      <p>
        <b>Μία μοναδική εμπειρία είχαν την ευκαιρία να ζήσουν μαθητές και μαθήτριες του Γυμνασίου Λ.Τ. Έμπωνα στην Τουρκία.</b>
      </p>
      <p>Συγκεκριμένα, επτά μαθητές και μαθήτριες των τριών τάξεων του Γυμνασίου ταξίδεψαν συνοδευόμενοι από τους καθηγητές τους από τις 25 Οκτωβρίου έως τις 2 Νοεμβρίου 2019 στην πόλη Salihli της Τουρκίας στο πλαίσιο του Ευρωπαϊκού Προγράμματος Erasmus+ με τίτλο “European Values are All RIGHT”, στο οποίο συμμετέχει το Γυμνάσιο Λ.Τ. Έμπωνα μαζί με άλλα τρία σχολεία (από την Τουρκία, την Ιταλία και τη Ρουμανία).</p>
      <figure>
        <img src="https://www.rodiaki.gr/medias/2019/11/09/86baace8c2892234f153a259748a5f72.jpg"/>
      </figure>
      <p>Στο πλαίσιο των προγραμματισμένων δράσεων και δραστηριοτήτων οι μαθητές/τριες και οι καθηγητές/τριες είχαν την ευκαιρία να επισκεφτούν το σχολείο υποδοχής “50 Yil Ortaokulu” και να συμμετάσχουν σε δράσεις γνωριμίας και δημιουργίας δεσμών. Συγκεκριμένα συμμετείχαν σε πλήθος εργαστηρίων και δραστηριοτήτων, όπως εργαστήρια ρομποτικής, ζωγραφικής και κεραμικής, παιχνίδια αλληλεπίδρασης και αθλητικές δραστηριότητες.</p>
      <figure>
        <img src="https://www.rodiaki.gr/medias/2019/11/09/d911dd765e16492d270fe520d07e16fb.jpg"/>
      </figure>
      <p>Παράλληλα, οι μαθητές είχαν την ευκαιρία να γνωρίσουν την κουλτούρα και την ιστορία της γειτονικής χώρας μέσα από επισκέψεις σε σημαντικές πόλεις, ιστορικά χωριά και αρχαιολογικούς χώρους. Οι Έλληνες μαθητές εντυπωσιάστηκαν από το πλήθος των ελληνικών μνημείων στις αρχαίες Σάρδεις, την Έφέσο και την Ιεράπολη. Ακόμη, επισκέφθηκαν τη Σμύρνη καθώς και τον μοναδικό γεωλογικό σχηματισμό του Pammukkale.</p>
      <p>Τέλος, είχαν την ευκαιρία να έρθουν σε άμεση επαφή, να συνεργαστούν και να διασκεδάσουν με συνομηλίκους τους από την Ευρώπη. Έμφαση δόθηκε στο γεγονός ότι παρά τις θρησκευτικές, πολιτικές, κοινωνικές και πολιτισμικές διαφορές που χαρακτηρίζουν το κάθε μέλος – εταίρο, τελικά υπερισχύουν η κοινή επιθυμία για συνεργασία, συμφιλίωση και αρμονική συνύπαρξη.</p>
      <figure>
        <img src="https://www.rodiaki.gr/medias/2019/11/09/077f71f80996c0221fdec10a2f28151e.jpg"/>
      </figure>
    </article>
  </body>
</html>