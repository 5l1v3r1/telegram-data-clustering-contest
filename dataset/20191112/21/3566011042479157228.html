<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546877.html/%D8%A7%D9%81%D8%B2%D8%A7%DB%8C%D8%B4-%D9%86%DA%AF%D8%B1%D8%A7%D9%86-%DA%A9%D9%86%D9%86%D8%AF%D9%87-%D8%B4%DB%8C%D9%88%D8%B9-%D8%A2%D9%86%D9%81%D9%88%D9%84%D8%A7%D9%86%D8%B2%D8%A7-%D8%AF%D8%B1-%DB%8C%D8%B2%D8%AF-%D8%A8%D8%B1%D8%A7%DB%8C-%D8%AA%D8%B1%D8%B2%D8%B1%DB%8C%D9%82-%D9%88%D8%A7%DA%A9%D8%B3%D9%86-%D8%A2%D9%86%D9%81%D9%88%D9%84%D8%A7%D9%86%D8%B2%D8%A7-%D9%87%D9%86%D9%88%D8%B2-%D9%88%D9%82%D8%AA-%D9%87%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T21:00:00+00:00"/>
    <meta property="og:title" content="افزایش نگران کننده شیوع آنفولانزا در یزد/برای ترزریق واکسن آنفولانزا هنوز وقت هست"/>
    <meta property="og:description" content="رئیس گروه بیماری‌های واگیردار مرکز بهداشت استان یزد اظهار داشت:با توجه به وضعیت اقلیمی کشور، بهترین زمان تزریق این واکسن نیمه شهریور تا نیمه مهر عنوان می شود اما هنوز برای تزریق آن دیر نشده است و در هر موقع از سال که استفاده شود موثر واقع می شود و از عوارض بیماری جلوگیری می کند."/>
  </head>
  <body>
    <article>
      <h1>افزایش نگران کننده شیوع آنفولانزا در یزد/برای ترزریق واکسن آنفولانزا هنوز وقت هست</h1>
      <h2>رئیس گروه بیماری‌های واگیردار مرکز بهداشت یزد خبر داد؛</h2>
      <address>
        <time datetime="2019-11-12T21:00:00+00:00">12 Nov 2019, 21:00</time>
      </address>
      <p>رئیس گروه بیماری‌های واگیردار مرکز بهداشت استان یزد اظهار داشت:با توجه به وضعیت اقلیمی کشور، بهترین زمان تزریق این واکسن نیمه شهریور تا نیمه مهر عنوان می شود اما هنوز برای تزریق آن دیر نشده است و در هر موقع از سال که استفاده شود موثر واقع می شود و از عوارض بیماری جلوگیری می کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مژگان مینو سپهر در گفتگو با خبرنگار <a href="http://yazdrasa.ir/">یزدرسا</a> در خصوص شیوع بیماری آنفولانزا در استان گفت:هر ساله موارد ابتلا به بیماری آنفولانزا در استان و کشور وجود داشته اما چیزی که امسال باعث نگرانی شده این است که طی هفته های اخیر در سطح استان موارد ابتلا به آنفولانزای فصلی نسبت به سال های 96 و 97 افزایش پیدا کرده است.</p>
      <p>وی تصریح کرد: دلایل افزایش آمار مبتلایان می تواند ناشی از افزایش بیشتر نظام مرافبت باشد و یا می تواند نشان دهنده این باشد که این بیماری فصلی در استان در حال گردش است.</p>
      <p>رئیس گروه بیماری‌های واگیردار مرکز بهداشت استان یزد  با بیان این که این بیماری خود محدود شونده است و طی چند روز بیمار بهبود می یابد افزود: البته آنفولانزا نسبت به سرماخوردگی های معمولی شدیدتر است و ممکن است بیمار مجبور به استراحت در خانه شود ولی در درصد قابل توجهی از موارد آنفولانزا طی یک هفته کاملا بهبودی حاصل می شود.</p>
      <p>مینوسپهر اظهار داشت: در جریان این بیماری برخی از گروه های در معرض خطر قرار دارند که ممکن است عوارض بیشتری در آن ها بروز کند که از این رو باید بیشتر مراقب باشند که این گروه ها شامل زنان باردار، سالمندان بالای 50 سال، کودکان زیر 5 سال، بیماران مزمن ریوی، کلیوی، قلبی، کبدی، خونی و متابولیک مانند دیابت های کنترل نشده هستند که باید دقت بیشتری داشته باشند.</p>
      <p>
        <b>آنفولانزا خود محدود شونده است</b>
      </p>
      <p>وی در خصوص عوارض بیماری آنفولانزا عنوان کرد: این بیماری خود محدود شونده است به این معنی که خود به خود در فرد مبتلا بهبودی حاصل می شود و عوارضی برای بیمار ندارد اما با توجه به خصوصیت ویروسی که دارد ممکن است عوارضی روی این بیماری سوار شود که باکتریال یا ویروسی هستند که بیش از 90 درصد این عوارض در افراد بالای 60 سال و کودکان اتفاق می افتد و می تواند باعث بستری شدن بیمار شود و در صورتی که زود رسیدگی نشود باعث فوت بیمار می شود.</p>
      <p>مینوسپهر تاکید کرد: خانواده ها نباید نگرانی در خصوص بیماری آنفولانزا داشته باشند چرا که می توانند به راحتی و با رعایت نکات پیشگیری فصل سرد سال را بگذرانند و دچار مشکل خاصی نشوند.</p>
      <p>
        <b>ضرورت تزریق واکسن در گروه های پرخطر</b>
      </p>
      <p>وی با توصیه به تزریق واکسن آنفولانزا به ویژه برای گروه های های ریسک و در معرض خطر اذعان داشت:  تزریق این واکسن هر سال باید تکرار شود و خوشبختانه در سطح داروخانه های استان این واکسن وجود دارد و همه آن ها تاییدیه سازمان غذا و دارو را دارد و هر نوع آن استفاده شود مشکلی ندارد و مثمر ثمر است.</p>
      <p>مینوسپهر در خصوص زمان تزریق واکسن آنفولانزا تصریح کرد: با توجه به وضعیت اقلیمی کشور، بهترین زمان تزریق این واکسن  نیمه شهریور تا نیمه مهر  عنوان می شود اما هنوز برای تزریق آن دیر نشده است و در هر موقع از سال که استفاده شود موثر واقع می شود و از عوارض بیماری جلوگیری می کند.</p>
      <p>
        <b>رعایت توصیه های بهداشتی راهی برای مقابله با آنفولانزا</b>
      </p>
      <p>وی با تاکید بر رعایت توصیه های بهداشتی برای جلوگیری از ابتلا به آنفولانزا گفت: رعایت توصیه های بهداشت فردی بخصوص بهداشت تنفسی و رعایت آداب سرفه در بیماران مبتلا حائز اهمیت است و حتی الامکان در خانه استراحت کنند و از حضور در مکان هایی پرازدحام جهت جلوگیری از انتقال بیماری پرهیز کنند و حتما از ماسک استفاده کنند.</p>
      <p>این مقام مسئول با بیان این که آنفولانزا از طریق قطرات تنفسی منتقل می شود تاکید کرد: اگر دست ها به ترشحات فرد مبتلا آلوده شود ممکن است دست به دهان و یا بینی زده شود و بیماری منتقل شود از این رو شستشوی مداوم دست ها در جلوگیری از انتشار و ابتلای این بیماری فوق العاده می تواند موثر باشد.</p>
      <p>مینوسپهر ادامه داد: کارکنان و پرسنل درمانگاه ها و بیمارستان ها نیز باید  بر رعایت نکات بهداشتی تاکید و دقت لازم را داشته باشند تا از ابتلا داخل بیمارستان نیز جلوگیری شود همچنین در مدارس نیز باید آموزش های لازم جهت رعایت نکات بهداشت فردی داده شود و خانواده ها نیز باید از فرستادن کودک مشکوک به آنفولانزا به مدرسه پرهیز کنند.</p>
      <p>انتهای پیام/ق</p>
    </article>
  </body>
</html>