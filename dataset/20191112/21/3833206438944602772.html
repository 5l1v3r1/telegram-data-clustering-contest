<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Bulgarka-otiva-na-svetovno-po-tanci-na-pilon-913297"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T21:20:00+00:00"/>
    <meta property="og:title" content="Българка отива на световно по танци на пилон"/>
    <meta property="og:description" content="33-годишната Валерия Стефанова от Велико Търново ще участва в края на ноември в Международен шампион..."/>
  </head>
  <body>
    <article>
      <h1>Българка отива на световно по танци на пилон</h1>
      <address>
        <time datetime="2019-11-12T21:20:00+00:00">12 Nov 2019, 21:20</time>
      </address>
      <p>33-годишната Валерия Стефанова от Велико Търново ще участва в края на ноември в Международен шампионат по танци на пилон (пол денс) в САЩ. Нашенката ще се състезава с още 25 танцьорки от Испания, Колумбия, Бразилия, Италия, Русия и други, пише borbabg.com.</p>
      <p>Ако се класира сред първите три, това ще й даде възможност да участва в професионални съревнования. Подготовката на болярката за надпреварата вече е към своя край след 9 месеца неуморни тренировки.</p>
      <p>Валерия започва да се занимава с пол денс преди пет години. Семейството й трудно възприело това нейно хоби, защото не било запознато с танците на пилон като спорт, а ги свързвало с еротичните представления в мъжки барове. Най-голяма подкрепа обаче неочаквано получила от своя съпруг.</p>
      <p>"Продължих да тренирам дори по време на бременността. Благодарение на това наддадох само осем килограма и след това ми беше лесно да си върна предишната форма. За мен пол денс е не просто спорт, а и изкуство. Въпреки това българите все още го възприемат по различен начин и им е трудно да се отърсят от остарелите стереотипи“, сподели търновката.</p>
      <p>Тя разказа, че преди да се насочи към пол денс, ходела на фитнес, но това не било достатъчно атрактивно за нея. Случайно видяла по телевизията репортаж за танците на пилон и веднага решила, че ще паснат на темперамента й.</p>
      <p>"Пол денс тренира едновременно цялото тяло, както и отделни мускулни групи, които не могат да бъдат развити при стандартни фитнес упражнения. Съчетава аеробика, гимнастика, развива грация, женственост и подобрява вестибуларния апарат. Иначе единствената прилика между пол денс и стриптийза е наличието на пилон“, обясни тя.</p>
      <p>Миналата година търновката направила своя дебют в състезание в Малага, Испания. Представила авторска хореография, а журито я класирало на второ място. Това й дало шанса да участва в шампионата в Маями. Веднага след спечелването на сребърен медал започнала да се подготвя за новото предизвикателство. Увеличила тренировките от три на пет пъти седмично и променила хранителното си меню.</p>
      <p>"Денят за мен започва в 5 часа сутринта. Тогава готвя за всичките ми хранения, тъй като почти постоянно съм в движение. Нося храната в кутии с мен и не се притеснявам, че няма да има какво да хапвам, докато съм навън. Залагам основно на месо, риба, зеленчуци, киноа, елда и плодове. Смятам обаче, че без значение дали човек се занимава толкова активно със спорт, трябва да се храни по този здравословен начин“, коментира Валерия.</p>
      <p>В края на следващата седмица тя и съпругът й ще отпътуват за САЩ, тъй като са решили да си подарят екскурзия преди състезанието в Маями. Валерия е убедена, че ще успее да се класира в челната тройка и ще развее победоносно българския флаг.</p>
    </article>
  </body>
</html>