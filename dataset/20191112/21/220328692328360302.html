<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/lechkov-poiska-toy-da-oglavi-bfs-406587.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T21:09:59+00:00"/>
    <meta property="og:title" content="Лечков поиска той да оглави БФС"/>
    <meta property="og:description" content="Сливналията подал жалба в съда срещу избора на Михаил Касабов за временен шеф на съюза"/>
  </head>
  <body>
    <article>
      <h1>Лечков поиска той да оглави БФС</h1>
      <address><time datetime="2019-11-12T21:09:59+00:00">12 Nov 2019, 21:09</time> by <a rel="author">Пламен Вълков</a></address>
      <p>След като днес Михаил Касабов беше вписан като временен президент на Българския футболен съюз в Търговския регистър, доскорошният вицепрезидент Йордан Лечков контрира този акт. За dsport.bg легендата коментира, че е внесъл в Софийски градски съд, и то в срок, жалба против вписването на Касабов с желание обявяване в нелигитимност на решението.</p>
      <p>„За мен не е редно това вписване. По устав не трябва да се случат така нещата. Внесъл съм жалбата си в срок“, каза Лечков, визирайки, че именно той е трябвало да поема длъжността на Борислав Михайлов в качеството си на първи вицепрезидент.</p>
      <p>„Не съм си подавал оставката и не съм правил писмен отказ от длъжността ми! По устав трябваше аз да поема БФС. Всеки трябва да си понесе последствията за нередностите“, категоричен бе Лечков.</p>
      <p>Сливналията продължава да изпълнява длъжността си отговорник за националните отбори и в момента е в лагера на първия ни тим на Бояна за контролата с Парагвай в четвъртък и евроквалификацията с Чехия в неделя.</p>
      <p>“По закон първият вицепрезидент заема поста на президента, ако той се откаже по някаква причина. Не съм подавал оставка, нито писмено съм се отказал. Законите трябва да се спазват”, каза Йордан Лечков.</p>
      <p> </p>
    </article>
  </body>
</html>