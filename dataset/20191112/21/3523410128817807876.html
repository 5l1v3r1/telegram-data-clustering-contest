<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639682/%D8%AE%D8%B1%D9%88%D8%AC-%D8%A2%D9%85%D8%B1%DB%8C%DA%A9%D8%A7%D8%A7%D8%B2%D8%A8%D8%B1%D8%AC%D8%A7%D9%85-%D9%88%D9%81%D8%B4%D8%A7%D8%B1-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%B9%D8%A7%D9%85%D9%84-%D8%A8%D8%AD%D8%B1%D8%A7%D9%86-%DA%A9%D9%86%D9%88%D9%86%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T21:33:00+00:00"/>
    <meta property="og:title" content="خروج آمریکاازبرجام وفشار علیه ایران عامل بحران کنونی است"/>
    <meta property="og:description" content="وزارت خارجه چین در واکنش به گزارش تازه آژانس درباره ایران تاکید کرد، خروج یکجانبه آمریکا از برجام و فشار حداکثری علیه ایران عامل اصلی بحران کنونی..."/>
  </head>
  <body>
    <article>
      <h1>
        <a href="https://www.bultannews.com/fa/news/639682/%D8%AE%D8%B1%D9%88%D8%AC-%D8%A2%D9%85%D8%B1%DB%8C%DA%A9%D8%A7%D8%A7%D8%B2%D8%A8%D8%B1%D8%AC%D8%A7%D9%85-%D9%88%D9%81%D8%B4%D8%A7%D8%B1-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%B9%D8%A7%D9%85%D9%84-%D8%A8%D8%AD%D8%B1%D8%A7%D9%86-%DA%A9%D9%86%D9%88%D9%86%DB%8C-%D8%A7%D8%B3%D8%AA">خروج آمریکاازبرجام وفشار علیه ایران عامل بحران کنونی است</a>
      </h1>
      <h2>وزارت خارجه چین در واکنش به گزارش تازه آژانس درباره ایران تاکید کرد، خروج یکجانبه آمریکا از برجام و فشار حداکثری علیه ایران عامل اصلی بحران کنونی...</h2>
      <address><time datetime="2019-11-12T21:33:00+00:00">12 Nov 2019, 21:33</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سخنگوی وزارت خارجه <b>چین</b> در نشست هفتگی خود با <b>خبرنگار</b>ان به بررسی مسائل روز منطقه و جهان از جمله گزارش جدید آژانس بین‌المللی<b> انرژی هسته‌‌ای</b> درباره ایران پرداخت.</p>
      <p>به نوشته «وبگاه وزارت خارجه چین»، «گنگ شوانگ» از سخنگویان این وزارتخانه در نشست روز چهارشنبه در پاسخ به پرسش یکی از خبرنگاران حاضر در زمینه انتشار گزارش فصلی آژانس بین‌المللی انرژی هسته‌ای در زمینه ایران و واکنش وزرای خارجه فرانسه، انگلیس و آلمان و مسئول سیاست خارجی اتحادیه اروپا گفت: «ما گزارش آژانس بین‌المللی هسته‌ای و بیانیه مشترک طرف اروپایی را ملاحظه کردیم. چین بر این باور است که خروج یکجانبه آمریکا از برجام و فشار حداکثری علیه ایران عامل اصلی بحران کنونی است. آمریکا باید از چنین رفتارهای نادرست خود دست کشیده تا فضا برای تلاش‌های دیپلماتیک و ایجاد شرایط برای تنش زدایی فراهم شود.»</p>
      <p>این دیپلمات چینی در ادامه تاکید کرد: «در این میان، طرف‌های درگیر از جمله طرف اروپایی و ایران باید با خویشتنداری، متعهد به اجرای کامل و مؤثر برجام و حل اختلافات باشند. چین از آژانس انرژی بین‌المللی انرژی هسته‌ای در انجام وظایف خود به صورت عینی و بیطرفانه پشتیبانی می‌کند و به همکاری با دیگر طرف‌ها برای حل سیاسی و دیپلماتیک مسئله هسته‌ای ایران ادامه خواهد داد.»</p>
      <p>«محمدجواد ظریف» وزیر خارجه ایران نیز امروز در صفحه توئیترش در واکنش به بیانیه وزرای خارجه سه کشور اروپایی و با ضمیمه کردن نامه ۶ نوامبر ۲۰۱۸ خود خطاب به «فدریکا موگرینی» مسؤول سیاست خارجی اتحادیه اروپا و سایر اعضای برجام نوشت: «به تعهدات خود ذیل برجام کاملا پایبند بوده‌ایم. شما؟! فقط یک تعهد را نشان دهید که در ۱۸ ماه گذشته به آن عمل کرده‌اید. وقتی که شما مشغول دفع‌الوقت بودید، ایران مکانیسم رفع اختلاف را به جریان انداخت و آن را به اتمام رساند.»</p>
      <p>«کاظم غریب آبادی» سفیر و نماینده دائم ایران در آژانس بین المللی انرژی اتمی نیز درخصوص گزارش اخیر آژانس در زمینه راستی آزمایی اجرای برجام گفت: این گزارش نشان می دهد که آژانس همچنان دسترسی کاملی در ایران دارد و علیرغم کاهش تعهدات ایران تحت برجام که با هدف برقراری توازن نسبی بین حقوق و تکالیف طرفین انجام می شود، همچنان قادر به راستی آزمایی هم اجرای تعهدات و هم توقف اجرای بخشی از تعهدات است.</p>
    </article>
  </body>
</html>