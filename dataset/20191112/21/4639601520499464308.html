<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/politics/o-germanoi-den-tha-plirosoun-pote-apozimioseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T21:20:23+00:00"/>
    <meta property="og:title" content="«Ο Γερμανοί δεν θα πληρώσουν ποτέ αποζημιώσεις»"/>
    <meta property="og:description" content="«Η Ελλάδα μετά τις εκλογές» ήταν το θέμα ομιλίας του Γερμανού πρώην πρεσβευτή στην Αθήνα Βόλφγκανγκ Σούλτχαϊς. Μίλησε στην DW για τη σημερινή και την πρώην κυβέρνηση αλλά και για το Grexit και τις επανορθώσεις."/>
  </head>
  <body>
    <article>
      <h1>«Ο Γερμανοί δεν θα πληρώσουν ποτέ αποζημιώσεις»</h1>
      <h2>«Η Ελλάδα μετά τις εκλογές» ήταν το θέμα ομιλίας του Γερμανού πρώην πρεσβευτή στην Αθήνα Βόλφγκανγκ Σούλτχαϊς. Μίλησε στην DW για τη σημερινή και την πρώην κυβέρνηση αλλά και για το Grexit και τις επανορθώσεις.</h2>
      <address><time datetime="2019-11-12T21:20:23+00:00">12 Nov 2019, 21:20</time> by <a rel="author">ΤοΒΗΜΑ Team</a></address>
      <figure>
        <img src="https://www.in.gr/files/1/2013/09/20/DW-L-RGB_whitebg.png"/>
      </figure>
      <p>«Τι γνώριζαν οι Γερμανοί πριν από την κρίση για την Ελλάδα; Λίγα πράγματα. Την αρχαιότητα και το πολύ-πολύ να είχαν ακούσει το όνομα της Κάλλας και του Ωνάση».</p>
      <p>
        <a href="https://www.in.gr/2019/11/13/economy/dnt-epimenei-gia-meiosi-syntakseon-kai-aforologitou/">ΔΝΤ : Επιμένει για μείωση συντάξεων και αφορολογήτου</a>
      </p>
      <p>Με αυτή τη χαριτωμένη και πέρα για πέρα αληθινή διαπίστωση ξεκίνησε την ομιλία του ο έμπειρος, συνταξιούχος πλέον, διπλωμάτης Βόλφγκανγκ Σούλτχαϊς, ο οποίος διετέλεσε πρέσβης στην Ελλάδα από το 2005 μέχρι το 2010. Προσκεκλημένος της Ένωσης Κυριών για την Ευρωπαϊκή Φιλία στη Βόννη προκειμένου να μιλήσει για την «Ελλάδα μετά τις εκλογές», ξεδίπλωσε μέσα σε μιάμιση περίπου ώρα τις βαθιές γνώσεις του για την ελληνική πραγματικότητα και δεν χαρίστηκε ούτε στους Έλληνες ούτε στους Γερμανούς.</p>
      <p>Αναφερόμενος στα αίτια της κρίσης υπογράμμισε πως οι Έλληνες έζησαν πάνω από τις δυνατότητές τους. Δανείζονταν για να καταναλώνουν. Όμως τεμπέληδες δεν είναι σε καμία περίπτωση. Υπενθύμισε στους συμπατριώτες του που τον άκουγαν με μεγάλο ενδιαφέρον πως οι Έλληνες, σύμφωνα με ευρωπαϊκές δημοσκοπήσεις, εργάζονται πολύ περισσότερο από τους Γερμανούς. Με μια εξαίρεση. Αυτοί που εργάζονται στο δημόσιο τομέα, και αυτό επειδή η κακή σχέση των Ελλήνων με το κράτος εδράζεται ακόμα στα χρόνια της Οθωμανικής Αυτοκρατορίας αλλά και αργότερα. Οι Έλληνες αντιλαμβάνονταν το κράτος περισσότερο ως αντίπαλο.</p>
      <h3>Η σημερινή κυβέρνηση</h3>
      <p>Πριν από την κρίση οι Έλληνες αμείβονταν καλά. Σε κάποιες περιπτώσεις μάλιστα καλύτερα από τους Γερμανούς. Για παράδειγμα οι υπάλληλοι της Telekom έπαιρναν 20% λιγότερα χρήματα σε σχέση με τους συναδέλφους τους στην Ελλάδα. Όλα αυτά άλλαξαν με την κρίση. Οι Έλληνες πλήρωσαν ένα υψηλό τίμημα διότι οι πολιτικοί τους δεν ήταν πρόθυμοι να προβούν σε ουσιαστικές μεταρρυθμίσεις αλλά προτίμησαν τον εύκολο δρόμο, να περικόψουν δηλαδή μισθούς και συντάξεις. Κατά τη διάρκεια της θητείας του ο Βόλφγκανγκ Σούλτχαϊς γνώρισε πολλούς πολιτικούς. Ορισμένους τους εκτίμησε πολύ ενώ για άλλους δεν θα ήθελε να πει ούτε λέξη, διερωτώμενος πάντως πώς είναι δυνατόν να αποφασίζουν μην λαμβάνοντας υπόψιν το κοινό συμφέρον. Οι πελατειακές σχέσεις έχουν συνδιαμορφώσει την πολιτική ζωή στην Ελλάδα, πληροφορεί τους συμπατριώτες του. Πώς κρίνει σήμερα τη νέα κυβέρνηση;</p>
      <p>«Είμαι μεγάλος οπαδός του Κυριάκου Μητσοτάκη. Έχουμε συμφάγει μια-δυο φορές και τον βρίσκω πολύ σεμνό. Νομίζω πως χειρίζεται καλά τα πράγματα. Αλλά, όπως ανέφερα και στην ομιλία μου, δεν αρκεί αυτό. Θα πρέπει να τον ακολουθήσει και το κόμμα του και δυστυχώς είμαι πεπεισμένος πως θα υπάρξουν μεγάλες αντιστάσεις» δήλωσε στην Deutsche Welle ο Βόλφγκανγκ Σούλτχαϊς.</p>
      <p>Ως παράδειγμα ανέφερε την αντιπαράθεση με την προηγούμενη κυβέρνηση για το όνομα της Βόρειας Μακεδονίας. Παρόλο που «από την πλευρά των Ευρωπαίων ήταν ένα θαρραλέο και ίσως το σημαντικότερο βήμα του Τσίπρα». Τον πρώην πρωθυπουργό Αλέξη Τσίπρα τον θεωρεί «πολιτική ιδιοφυΐα» διότι έκανε τα αντίθετα από αυτά που είχε εξαγγείλει, έχοντας μάλιστα και τη συναίνεση του κόσμου.</p>
      <h4>Η διακυβέρνηση από τον ΣΥΡΙΖΑ</h4>
      <p>Αφού λοιπόν τελικά και ο ΣΥΡΙΖΑ διαφοροποίησε την πολιτική του και την προσάρμοσε στις απαιτήσεις των Ευρωπαίων εταίρων γιατί προτιμά τον Κυριάκο Μητσοτάκη;<br/>«Ο Τσίπρας προέρχεται από έναν τελείως διαφορετικό χώρο. Και ρητορικά εμφανίστηκε πολύ διαφορετικά. Αλλά και ο υπουργός του των Εξωτερικών Νίκος Κοτζιάς, ο οποίος διαπραγματεύθηκε μια πολύ καλή συμφωνία για το Μακεδονικό, έχει γράψει και ένα βιβλίο για την υποδούλωση των Ελλήνων μέσω του χρέους από τους Γερμανούς. Αυτό είναι ένα λεξιλόγιο που για τα γερμανικά αυτιά είναι από λάθος έως απαράδεκτο… Ο Μητσοτάκης φαίνεται πεπεισμένος για αυτά που κάνει. Ο Τσίπρας τα έκανε γιατί δεν είχε άλλη επλογή».</p>
      <p>Δηλαδή τα χρόνια της κρίσης η Γερμανία δεν επωφελήθηκε; Είναι μια άποψη που έχει διατυπωθεί ευρέως ακόμη και στη Γερμανία.</p>
      <p>«Όχι η Γερμανία δεν επωφελήθηκε» απαντά με βεβαιότητα. «Ναι, λένε πως οι Γερμανοί κέρδισαν πολλά χρήματα από τους τόκους. Τα χρήματα επιστρέφουν όμως τώρα στους Έλληνες. Είναι δισεκατομμύρια. Όχι, ούτε το κράτος ούτε οι Γερμανοί κέρδισαν».</p>
      <h4>Grexit και αποζημιώσεις</h4>
      <p>Όσο για το Grexit πιστεύει πως ο πρώην υπουργός Οικονομικών Βόλφγκανγκ Σόιμπλε είναι ένας έξυπνος άνθρωπος και πως ποτέ δεν μπορεί να εννοούσε σοβαρά την έξοδο της Ελλάδας από το ευρώ γιατί ήξερε τι χάος θα προκαλούνταν. Ωστόσο, εάν γνωρίζει κανείς «την ψυχολογία του Γερμανού», θα καταλάβει ότι τον εξόργιζε η μη τήρηση των συμφωνιών και μάλιστα σε κυβερνητικό επίπεδο.</p>
      <p>Η συζήτηση με τον πνευματώδη κ. Σούλτχαϊς έκλεισε με το πιο δύσκολο κεφάλαιο στις ελληνογερμανικές σχέσεις. Τις πολεμικές επανορθώσεις. Θα πληρώσει τελικά η Γερμανία;</p>
      <p>«Οι Γερμανοί δεν πρόκειται ποτέ να πληρώσουν. Πρώτον δεν έχουμε αρκετά χρήματα. Οι Έλληνες απαιτούν τόσα πολλά όσο ένας δημόσιος προϋπολογισμός της γερμανικής κυβέρνησης. Είναι περίπου 4.000 Ευρώ ανά κάτοικο. Καμία κυβέρνηση που θα ήθελε να επανεκλεγεί δεν πρόκειται να το κάνει. Μετά θα ερχόντουσαν οι Πολωνοί και θα ζητούσαν όχι 300 αλλά 900 δισεκατομμύρια ευρώ. Είναι ένα βαρέλι δίχως πάτο» δηλώνει ευθαρσώς αν και αναγνωρίζει το μεγάλο ηθικό χρέος της χώρας του. Προτρέπει όμως τους Έλληνες να ζητούν χρήματα που σχετίζονται με το μέλλον και όχι με το παρελθόν. Όπως για παράδειγμα συμβαίνει με το Ελληνογερμανικό Ίδρυμα Νεολαίας. Εκεί θα βρουν πάντα ευήκοον ους, καταλήγει.</p>
      <p>
        <a href="https://www.dw.com/el/%CE%BF-%CE%B3%CE%B5%CF%81%CE%BC%CE%B1%CE%BD%CE%BF%CE%AF-%CE%B4%CE%B5%CE%BD-%CE%B8%CE%B1-%CF%80%CE%BB%CE%B7%CF%81%CF%8E%CF%83%CE%BF%CF%85%CE%BD-%CF%80%CE%BF%CF%84%CE%AD-%CE%B1%CF%80%CE%BF%CE%B6%CE%B7%CE%BC%CE%B9%CF%8E%CF%83%CE%B5%CE%B9%CF%82/a-51181753">
          <b>
            <i>Μαρία Ρηγούτσου</i>
          </b>
        </a>
      </p>
      <p>
        <a href="https://www.tovima.gr/2019/11/13/opinions/imeres-entasis/">Ημέρες έντασης</a>
      </p>
    </article>
  </body>
</html>