<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2033243/gronthokopise-ti-sizigo-ke-tin-13chroni-kori-tous.html"/>
    <meta property="og:site_name" content="News.gr"/>
    <meta property="article:published_time" content="2019-11-12T21:46:36+00:00"/>
    <meta property="og:title" content="Γρονθοκόπησε τη σύζυγο και την 13χρονη κόρη τους"/>
    <meta property="og:description" content="Σε κατάσταση αμόκ 35χρονος εξύβριζε, απειλούσε και χτυπούσε την 38χρονη και το παιδί"/>
  </head>
  <body>
    <article>
      <h1>Γρονθοκόπησε τη σύζυγο και την 13χρονη κόρη τους</h1>
      <address>
        <time datetime="2019-11-12T21:46:36+00:00">12 Nov 2019, 21:46</time>
      </address>
      <h3>Σε κατάσταση αμόκ 35χρονος εξύβριζε, απειλούσε και χτυπούσε την 38χρονη και το παιδί</h3>
      <p>Στο εδώλιο του Αυτόφωρου Τριμελούς Πλημμελειοδικείου Βόλου για <a href="https://www.news.gr/tag/endooikogeneiakh-via">ενδοοικογενειακή</a> σωματική βλάβη, απειλή και εξύβριση, οδηγήθηκε ένας 35χρονος υπήκοος Αλβανίας στο <a href="https://www.news.gr/tag/volos">Βόλο</a>, ο οποίος κατηγορείται ότι χτύπησε τη σύζυγό του και την 13χρονη κόρη τους.</p>
      <p>Σύμφωνα με την ιστοσελίδα <a href="https://www.taxydromos.gr/Topika/349494-35xronos-ston-bolo-erixne-grothies-sth-13xronh-korh-toy.html">taxydromos.gr</a>, ο 35χρονος υπήκοος Αλβανίας ευρισκόμενος στο σπίτι του προχθές το απόγευμα χτύπησε την 38χρονη σύζυγό του στο κεφάλι, ενώ στις εκκλήσεις της να σταματήσει, ανταπαντούσε εξυβρίζοντας και απειλώντας. «Θα σε σκοτώσω και εσένα και τα παιδιά», έλεγε ο συλληφθείς σε προφανή κατάσταση αμόκ, σύμφωνα με το δημοσίευμα.</p>
      <p>Η 13χρονη φοβήθηκε και μπήκε στη μέση, για να προστατέψει τη μητέρα της. Τότε εκείνος κινήθηκε εναντίον του παιδιού και δεν δίστασε να ρίξει γροθιές στο πρόσωπο του κοριτσιού και να το χτυπήσει στον αυχένα. Τρομοκρατημένο το μικρό κορίτσι, σύμφωνα με το δημοσίευμα, κάλεσε για βοήθεια την Αστυνομία, η επέμβαση της οποίας ήταν άμεση.</p>
      <p>Μετά τη σύλληψή του και παρά το γεγονός ότι η σύζυγός του δήλωνε, ότι δεν επιθυμεί την ποινική του δίωξη, ότι φοβάται πως τα πράγματα θα γίνουν χειρότερα στο σπίτι και ότι εκείνος αντιμετωπίζει ψυχολογικά προβλήματα, ο 35χρονος οδηγήθηκε συνοδεία αστυνομικών στο Αυτόφωρο Τριμελές Πλημμελειοδικείο Βόλου. Στο δικαστήριο ο συνήγορός του υποστήριξε, ότι ο 35χρονος αντιμετωπίζει ψυχολογικά προβλήματα, ωστόσο το τελευταίο διάστημα δεν λαμβάνει τη θεραπευτική του αγωγή.</p>
      <p>Η πλευρά του κατηγορούμενου ζήτησε αναβολή, προκειμένου ο 35χρονος να προετοιμαστεί για την απολογία του. Το Αυτόφωρο αναβλήθηκε για αύριο Τετάρτη. Ο εισαγγελέας πρότεινε να κρατηθεί ο κατηγορούμενος μέχρι τη δίκη, ενώ η υπεράσπιση ζήτησε να αρθεί η κράτηση, επικαλούμενη τα ψυχολογικά προβλήματα που αντιμετωπίζει ο 35χρονος, επισημαίνοντας ότι δεν έχει λάβει τη φαρμακευτική του αγωγή και ότι θα προκύψουν προβλήματα, αν μείνει στο Αστυνομικό Τμήμα. Τελικά το δικαστήριο αποφάσισε να άρει τη κράτηση, υπό τον όρο ο 35χρονος να μην πλησιάσει το σπίτι του, μέχρι να δικαστεί.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2030837/sto-volo-i-protes-ikogenies-prosfigon.html"/>
        <a href="https://www.news.gr/ellada/article/2030636/xilokopise-agria-ke-viase-ti-sizigo-tou-stin-ko.html"/>
        <a href="https://www.news.gr/ellada/article/2027477/xilokopise-agria-30chroni-tin-ora-pou-ekane-tzokingk-sto-volo.html"/>
      </related>
    </article>
  </body>
</html>