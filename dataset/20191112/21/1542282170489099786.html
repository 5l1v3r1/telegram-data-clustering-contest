<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/12/synantisi-proedrwon-gallias-boreias-macedonias"/>
    <meta property="og:site_name" content="euronews"/>
    <meta property="article:published_time" content="2019-11-12T21:10:36+00:00"/>
    <meta property="og:title" content="Συνάντηση πρόεδρων Γαλλίας - Βόρειας Μακεδονίας"/>
    <meta property="og:description" content="Ο Στέβο Πενταρόφσκι είπε ότι ο Γάλλος ομόλογός του τού εξήγησε γιατί μπλόκαρε την έναρξη ενταξιακών διαπραγματεύσεων με τη Βόρεια Μακεδονία και την Αλβανία τον περασμένο μήνα"/>
  </head>
  <body>
    <article>
      <h1>Συνάντηση πρόεδρων Γαλλίας - Βόρειας Μακεδονίας</h1>
      <address><time datetime="2019-11-12T21:10:36+00:00">12 Nov 2019, 21:10</time> by <a rel="author">euronews </a></address>
      <p>Ο πρόεδρος της Γαλλίας είχε δίκιο να θέλει να αλλάξει τη διαδικασία ένταξης υποψηφίων μελών στην Ευρωπαϊκή Ένωση, δήλωσε σήμερα ο πρόεδρος της Βόρειας Μακεδονίας Στέβο Πενταρόφσκι. Ωστόσο, πρόσθεσε ότι «κανείς δεν μπορούσε να εξηγήσει» στη χώρα του πως άλλαξε το όνομά της προκειμένου να ενταχθεί στην ΕΕ και το ΝΑΤΟ αλλά παρ’ όλα αυτά την μπλόκαραν από τις ενταξιακές διαπραγματεύσεις.</p>
      <p>Μιλώντας μετά τη συνάντηση που είχε στο Παρίσι με τον Εμανουέλ Μακρόν, ο Πενταρόφσκι είπε ότι ο Γάλλος ομόλογός του τού εξήγησε γιατί μπλόκαρε την έναρξη ενταξιακών διαπραγματεύσεων με τη Βόρεια Μακεδονία και την Αλβανία τον περασμένο μήνα.</p>
      <p>«Δεν αναφέρομαι στο χρονοδιάγραμμα», αλλά ο Μακρόν είχε δίκαιο να ζητά να υπάρχει «αντιστρεψιμότητα» στη διαδικασία. «Όλοι ξέρουν» ότι υπάρχουν χώρες-μέλη της ΕΕ «που δεν ανταποκρίνονται στα υψηλότερα δημοκρατικά πρότυπα», πρόσθεσε.</p>
      <p>Εκτός από την αλλαγή του ονόματος, οι άλλες μεταρρυθμίσεις που εισήχθησαν στη Βόρεια Μακεδονία δεν έγιναν μόνο για την ένταξη στην ΕΕ αλλά «για το λαό μας», συνέχισε ο Πενταρόφσκι. «Θα ήθελα αυτές οι μεταρρυθμίσεις να είναι βαθιές, βιώσιμες και μη αναστρέψιμες», εξήγησε.</p>
      <p>Ο Πενταρόφκσι είπε επίσης ότι η ένταξη της Βόρειας Μακεδονίας στο ΝΑΤΟ είναι πιο επείγον ζήτημα για μια χώρα στην ασταθή περιοχή των Βαλκανίων.</p>
      <p>Σύμφωνα με τον Τύπο των Σκοπίων, ο Πενταρόφσκι ανέφερε ότι είχε μια ανοιχτή συνομιλία με τον Μακρόν και πως διευκρινίσθηκε σε πολλά σημεία η θέση της Γαλλίας σχετικά με την έναρξη των ενταξιακών διαπραγματεύσεων. Τόνισε επίσης πως ο Μακρόν δεν έχει καμία πρόθεση να δώσει στη Βόρεια Μακεδονία μια εναλλακτική λύση για την πλήρη ένταξη.</p>
      <p>Τον περασμένο μήνα ο πρωθυπουργός Ζόραν Ζάεφ προκήρυξε πρόωρες βουλευτικές εκλογές, μετά το βέτο της Γαλλίας –που στηρίχθηκε επίσης από τη Δανία και την Ολλανδία– στην έναρξη ενταξιακών διαπραγματεύσεων με την ΕΕ.</p>
    </article>
  </body>
</html>