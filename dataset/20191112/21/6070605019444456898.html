<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Marta-Carrasco-reivindica-valentia-Lili-Elbe_0_2343365692.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T21:17:42+00:00"/>
    <meta property="og:title" content="Marta Carrasco reivindica la valentia de Lili Elbe"/>
    <meta property="og:description" content="‘Jo, dona’, sobre la primera transsexual operada, s’estrena avui a Temporada Alta"/>
  </head>
  <body>
    <article>
      <h1>Marta Carrasco reivindica la valentia de Lili Elbe</h1>
      <h2>‘Jo, dona’, sobre la primera transsexual operada, s’estrena avui a Temporada Alta</h2>
      <address>
        <time datetime="2019-11-12T21:17:42+00:00">12 Nov 2019, 21:17</time>
      </address>
      <p>Poc s’imaginava la ballarina i coreògrafa Marta Carrasco que trobaria la inspiració per al seu nou espectacle en una classe de zumba. “Estava cansada de fer servir les barres i de ballar com sempre per estar en forma, així que em vaig apuntar a un gimnàs”, explica la coreògrafa, que el 2017 va acomiadar-se dels escenaris com a solista amb <i>Perra de nadie</i>, amb la qual va guanyar un dels premis Crítica Serra d’Or. En la seva incursió al gimnàs, Carrasco va descobrir Albert Hurtado, el monitor de zumba, i va decidir endur-se’l per al seu espectacle. “L’Albert no ha estudiat dansa ni teatre i mai ha treballat en un escenari. Quan el vaig veure moure’s vaig al·lucinar -explica Carrasco-. Volia treballar amb una persona nova però que tingués experiència”.</p>
      <p>Amb Hurtado, la coreògrafa va trobar la persona ideal per protagonitzar <i>Jo, dona. A Lili Elbe</i>, un espectacle que reivindica la figura d’una de les primeres transsexuals que es van sotmetre a una cirurgia de reassignació de sexe. “Va ser una dona molt valenta i rebel, tothom l’hauria de conèixer”, subratlla Carrasco. Per reivindicar-ne la figura, la coreògrafa ha donat forma a un muntatge que arrenca quan Elbe encara té genitals masculins i culmina amb la protagonista assumint i gaudint de la seva veritable identitat.</p>
      <p>Hurtado encarna Elbe a l’escenari i Carrasco l’acompanya interpretant un<i> alter ego </i>de forma misteriosa que va manipulant la protagonista. “Potser soc la mort, o bé la seva feminitat, o una figura maternal. Cada espectador tindrà la seva visió del meu rol a l’escenari”, diu la ballarina. Per a Hurtado, endinsar-se en aquest nou registre ha estat tota una aventura. “Vinc del món del <i>perreo</i> i la salsa, i treballar amb la Marta m’ha tret completament del meu hàbitat -explica-. La música que ballo a la feina té un ritme molt marcat, he hagut d’aprendre a no comptar, a ballar sense pensar”.</p>
      <h3>Agafar el públic i sacsejar-lo</h3>
      <p>Malgrat que l’espectacle es vehicula al voltant d’un personatge real, ni Hurtado ni Carrasco han volgut emular Lili Elbe. Tampoc han buscat similituds amb la pel·lícula <i>La chica danesa</i> -que relata la història d’Elbe-, si bé reconeixen que el film els ha inspirat. “L’espectador no veurà a l’escenari la pel·lícula, sinó el nostre homenatge particular a una dona valenta”, diu Carrasco, que per damunt de tot vol “emocionar, agafar el públic i sacsejar-lo”.</p>
      <p>De fet, la història i les vivències d’Elbe són la primera matèria de l’espectacle, però Carrasco no s’hi ha volgut aproximar de forma biogràfica, sinó més aviat a partir de tot el que va significar la seva figura. “La peça parla d’una dona que va haver de lluitar molt -destaca la coreògrafa-. He volgut agafar Lily Elbe i tota la seva importància i dir al públic: «Aquí la teniu»”.</p>
    </article>
  </body>
</html>