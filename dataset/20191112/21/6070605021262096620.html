<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Chicle-admet-Diana-Quer-violacio_0_2342765921.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T21:34:23+00:00"/>
    <meta property="og:title" content="'El Chicle' admet que va matar Diana Quer però nega la violació"/>
    <meta property="og:description" content="L'assassí confés ha declarat que no era la &quot;seva intenció&quot; assassinar la noia de 18 anys"/>
  </head>
  <body>
    <article>
      <h1>'El Chicle' admet que va matar Diana Quer però nega la violació</h1>
      <h2>L'assassí confés ha declarat que no era la "seva intenció" assassinar la noia de 18 anys</h2>
      <address>
        <time datetime="2019-11-12T21:34:23+00:00">12 Nov 2019, 21:34</time>
      </address>
      <p>José Enrique Abuín Gey, <i>el Chicle</i>, l'únic acusat per l'assassinat el 2016 de Diana Quer, ha admès aquest dimarts que va matar la noia de 18 anys, tot i que ha afegit que no era la seva intenció, i ha negat haver-la violat. És la versió que ha mantingut l'acusat durant la primera sessió del judici, en què ha explicat que va escanyar Quer per por que el delatés després d'enxampar-lo robant gasoil de diversos camions.</p>
      <p>L'assassí confés de Quer ha dit que el crim es va produir a A Pobra do Caramiñal, on se celebraven les festes locals, i no a la nau on se'n va localitzar el cos. Segons la seva versió, després de cometre l'assassinat va introduir el cadàver al seu cotxe amb la intenció de llençar-lo a la mateixa ria on es va trobar el telèfon de la víctima, però va acabar portant-lo a una nau abandonada a Rianxo (la Corunya). Després va llençar el cos a un pou, on va estar submergida durant 500 dies.</p>
      <p>El jurat popular –format per cinc homes i quatre dones– ha pogut escoltar aquest dimarts la declaració del Chicle, que no ha diferit gairebé gens respecte a la seva última versió en seu policial.</p>
      <p>Les acusacions demanen presó permanent revisable per a Abuín, pels delictes de detenció il·legal, violació i assassinat, mentre que la defensa sol·licita dos anys i mig de presó per homicidi imprudent. La Fiscalia afegeix l'agreujant de la traïdoria en l'acusació: determina que Quer va estar tancada al maleter del cotxe de l'acusat durant 25 minuts, on va estar "indefensa i lligada de mans" i, després, va ser traslladada a una nau "de terror".</p>
      <p>La fiscal ha ressaltat que el Chicle va matar Diana Quer "per evitar el descobriment d'un altre delicte que havia comès: la violació". Uns arguments que també comparteix l'advocat de la família de la víctima, però que la representant de l'acusat nega, al·legant que "no hi ha proves objetives" que demostrin que Abuín fiqués la noia al maleter o la matés a la nau.</p>
    </article>
  </body>
</html>