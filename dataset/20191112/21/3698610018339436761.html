<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-ofisi-prezidenta-vikrili-zlochinnu-grupu-na-vimaganni-300-tisyach-nabu-329427_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T21:38:00+00:00"/>
    <meta property="og:title" content="У Офісі Президента викрили злочинну групу посадовців на вимаганні $ 300 тисяч — НАБУ"/>
    <meta property="og:description" content="Главу департаменту Офісу президента підозрюють у змові з метою вимагання коштів."/>
  </head>
  <body>
    <article>
      <h1>У Офісі Президента викрили злочинну групу посадовців на вимаганні $ 300 тисяч — НАБУ</h1>
      <h2>Главу департаменту Офісу президента підозрюють у змові з метою вимагання коштів.</h2>
      <address>
        <time datetime="2019-11-12T21:38:00+00:00">12 Nov 2019, 21:38</time>
      </address>
      <p>Детективи Національного бюро під процесуальним керівництвом прокурорів САП викрили і затримали за <a href="https://dt.ua/UKRAINE/nabu-zatrimalo-na-habari-v-150-tisyach-glavu-departamentu-op-kondzelyu-zmi-329421_.html"><b>підозрою в отриманні неправомірної вигоди</b></a> учасників організованої злочинної групи, серед яких - співробітниця Офісу Президента України.</p>
      <p>В результаті проведення операції "під прикриттям" (негласних слідчих розшукових дій) детективи НАБУ задокументували вимагання неправомірної вигоди у розмірі 300 тис. дол. США з фізичної особи за сприяння у призначенні на керівну посаду в НАК "Нафтогаз України".</p>
      <p>Керівницю однієї з Головних департаментів Офісу Президента України, її спільницю - екс-заступника Міністра культури України (2011) - та інших учасників угруповання затримали одразу після отримання першого траншу неправомірної вигоди в сумі 150 тис. дол. США.</p>
      <p>Підозрювані затримані у відповідності зі ст. 208 КПК України. Зараз здійснюються невідкладні слідчі дії, до яких залучені працівники СБУ. Вирішується питання повідомлення про підозру.</p>
      <p>Як повідомлялося, 12 листопада затримали на вимаганні великого хабара <b><a href="https://dt.ua/UKRAINE/nabu-zatrimalo-na-habari-v-150-tisyach-glavu-departamentu-op-kondzelyu-zmi-329421_.html">директора департаменту публічної інформації</a></b> Офісу президента Світлану Кондзелю. В Офісі президента України <b><a href="https://dt.ua/UKRAINE/u-prezidenta-pidtverdili-zatrimannya-golovi-departamentu-329426_.html">підтвердили інформацію</a></b>, зазначивши, що "корупція повинна бути викорінена: чим вище посада корупціонера, тим небезпечніше для держави зловживання з його боку".</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>