<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546882.html/%D8%A8%D8%B1%D8%AE%DB%8C-%D9%85%D8%AF%DB%8C%D8%B1%DB%8C%D8%AA-%D9%87%D8%A7%DB%8C-%D9%86%D8%A7%D8%B5%D8%AD%DB%8C%D8%AD-%D9%86%D9%88%D8%B3%D8%A7%D9%86%D8%A7%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D8%B1%D8%A7-%D8%B1%D9%82%D9%85-%D8%B2%D8%AF--%D9%BE%DB%8C%DA%AF%DB%8C%D8%B1-%D9%85%D8%B4%DA%A9%D9%84%D8%A7%D8%AA-%D9%85%D8%A7%D9%84%DB%8C%D8%A7%D8%AA%DB%8C-%D8%A7%D8%B5%D9%86%D8%A7%D9%81-%D9%87%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T21:06:00+00:00"/>
    <meta property="og:title" content="برخی مدیریت های ناصحیح نوسانات اقتصادی را رقم زد/ پیگیر مشکلات مالیاتی اصناف هستیم"/>
    <meta property="og:description" content="استاندار مرکزی با بیان اینکه امروز با توجه به نوسانات اقتصادی در کشور شرایط مدیریت به خصوص در اصناف بسیار سخت است گفت: در واقع مقصر شرایط اقتصادی در کشور نه دولت و نه تولیدکنندگان هستند بلکه تحریم ها و برخی مدیریت های ناصحیح شرایط را اینگونه کرده است."/>
  </head>
  <body>
    <article>
      <h1>برخی مدیریت های ناصحیح نوسانات اقتصادی را رقم زد/ پیگیر مشکلات مالیاتی اصناف هستیم</h1>
      <h2>استاندار مرکزی:</h2>
      <address>
        <time datetime="2019-11-12T21:06:00+00:00">12 Nov 2019, 21:06</time>
      </address>
      <p>استاندار مرکزی با بیان اینکه امروز با توجه به نوسانات اقتصادی در کشور شرایط مدیریت به خصوص در اصناف بسیار سخت است گفت: در واقع مقصر شرایط اقتصادی در کشور نه دولت و نه تولیدکنندگان هستند بلکه تحریم ها و برخی مدیریت های ناصحیح شرایط را اینگونه کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ سید علی آقازاده استاندار مرکزی عصر امروز در چهارمین همایش اتحادیه های صنفی اراک ضمن تبریک به مناسبت هفته وحدت گفت: یکی از زحمتکش‌ترین اقشار جامعه قشر دلسوز اصناف هستند که در میان آن‌ها صنف خواربارفروش‌ها تلاش‌ها و دلسوزی‌های زیادی در کشور انجام می‌دهند.</p>
      <p>وی افزود: کسبه خواربارفروش بسیار تلاشگر و زحمتکش هستند که از صبح زود تا شب و بعضاً شبانه‌روز برای ارائه خدمات به مردم تلاش می‌کنند و خیلی از شهیدان، نام‌آوران و نخبگان در کشور بر خواسته از همین قشر هستند که این نشان می‌دهد صنف خواربارفروشی وفادار به انقلاب اسلامی بوده و همواره به فکر خدمت به کشور و مردم هستند.</p>
      <p>استاندار مرکزی  با بیان اینکه امروز با توجه به نوسانات اقتصادی در کشور شرایط مدیریت به خصوص در اصناف بسیار سخت است گفت: ولی اصناف کشور به خصوص خواربارفروشی همواره این سختی ها را مدیریت کردند و در واقع مقصر شرایط اقتصادی در کشور نه دولت و نه تولیدکنندگان هستند بلکه تحریم ها و برخی مدیریت های ناصحیح شرایط را اینگونه کرده است.</p>
      <p>وی اظهار داشت: در طی این سال‌ها و دهه‌های اخیر کسبه کشور از دل روستا تا شهرهای بزرگ تنها به فکر خدمت بوده‌اند و این خدمت‌ها هستند که در کشور ماندگار می‌شوند.</p>
      <p>استاندار مرکزی بابیان اینکه در کنار نام کاسب عنوان حبیب‌الله می‌آید که این تعبیر اهل بین برای کاسبان و بسیار ارزشمند است افزود: همچنین اهل‌بیت(ع) کاسبان را شریک خداوند می‌دانند و این بزرگ‌ترین افتخار است که شامل کسی نمی‌شود و کاسبان باید قدر آن را بدانند.</p>
      <figure>
        <img src="http://newsroom.dana.ir/content/upload/a8cb6a2b-425a-416b-9349-5b552d742bbe.jpg"/>
      </figure>
      <p> </p>
      <p>وی با اشاره به اینکه کاسبان با عملکرد درخشان خود در طول چهل سال انقلاب نشان داده‌اند که در هر شرایطی و در هرزمانی مایحتاج مردم را تأمین کرده‌اند گفت: مشکلات مالیاتی موجود را با وزیر اقتصاد و امور دارایی در روزهای گذشته مطرح کردیم و اینکه برخی از مالیات‌ها فشار به برخی از کاسبان و تولیدکنندگان می‌آورد منطقی نیست ولی باید توجه داشته باشیم شرایط کشور هم سخت است.</p>
      <p>آقازاده در این خصوص تصریح کرد: حرف ما و کسبه این است که مالیات‌ها باید عادلانه باشند و بر اساس میزان درآمدها در نظر گرفته شوند چراکه در برخی از شرایط کسب درآمد سخت می‌شود ولی هیچ‌کس حتی کاسبان مخالف مالیات نیست اما عادلانه بودن آن‌یک ضرورت است که در جلساتی که با مسئولین اصناف خواهیم داشت این موضوع را پیگیری خواهیم کرد.</p>
      <p>وی خاطرنشان کرد: در گام دوم انقلاب کسبه باید باروحیه جوانمردی و درک شرایط نیازهای مردم را تأمین کنند و دولت هم باید به کسبه توجه بیشتری داشته باشد تا برخی از نا عدالتی‌ها و تبعیض‌ها برطرف شود.</p>
      <p>انتهای پیام/</p>
      <p> </p>
    </article>
  </body>
</html>