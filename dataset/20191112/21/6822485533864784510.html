<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821187.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T21:10:00+00:00"/>
    <meta property="og:title" content="اتحادیه اروپا مستقل از آمریکا سلاح می‌سازد"/>
    <meta property="og:description" content="به گزارش فارس، کشورهای عضو اتحادیه اروپا در اقدامی برای افزایش قدرت نظامی بیشتر و مستقل شدن از آمریکا، سه شنبه با اجرای ۱۳ پروژه دفاعی جدید موافقت کردند."/>
  </head>
  <body>
    <article>
      <h1>اتحادیه اروپا مستقل از آمریکا سلاح می‌سازد</h1>
      <address>
        <time datetime="2019-11-12T21:10:00+00:00">12 Nov 2019, 21:10</time>
      </address>
      <p>وزرای دفاع عضو اتحادیه اروپا در اقدامی برای افزایش قدرت نظامی بیشتر و مستقل شدن از آمریکا با اجرای پروژه‌های مختلف دفاعی جدید موافقت کردند.</p>
      <p>به گزارش فارس، کشورهای عضو اتحادیه اروپا در اقدامی برای افزایش قدرت نظامی بیشتر و مستقل شدن از آمریکا، سه شنبه با اجرای ۱۳ پروژه دفاعی جدید موافقت کردند.</p>
      <p>به نوشته خبرگزاری «رویترز»، طبق توافق وزرای دفاع اتحادیه اروپا در «بروکسل»، پایتخت بلژیک، کار بر ساخت یک کشتی جدید گشتزنی، یک سلاح جنگ الکترونیک و فناوری ردیابی موشک‌های بالستیک آغاز خواهد شد.</p>
      <p>این تصمیم که حاصل ماه‌ها مذاکره میان کشورهای عضو است، چند روز پس از آن اتخاذ می‌شود که «امانوئل ماکرون» رئیس جمهور فرانسه گفت پیمان دفاعی «ناتو» به رهبری آمریکا در حال فروپاشی است. ماکرون در مصاحبه با نشریه انگلیسی «اکونومیست»، با اشاره به این‌که «اکنون در حال گذران مرگ مغزی ناتو هستیم» گفت، آمریکا در حال «پشت کردن به ماست و این موضوع را می‌توان در خروج ناگهانی نیروهای آمریکایی از شمال شرق سوریه بدون مشورت با متحدان ناتو مشاهده کرد.» ( جزئیات بیشتر)</p>
      <p>به نوشته رویترز، در پی امضای پیمان فرانسه، آلمان و ۲۳ دولت دیگر اتحادیه اروپا در اواخر سال ۲۰۱۷ برای تامین بودجه ، توسعه و استقرار نیروهای مسلح، اکنون ۴۷ پروژه مشترک دفاعی اتحادیه اروپا در دست اقدام است.</p>
      <p>این در حالی است که «فلورانس پارلی» وزیر دفاع فرانسه روز دوشنبه در مصاحبه با ایستگاه رادیویی «اینتر» با اشاره به ۲۰ نوع جنگنده مختلف در اتحادیه اروپا در مقایسه با ۶ مدل جنگنده در آمریکا، گفت: «ما به اندازه کافی در امور دفاعی سرمایه‌گذاری نمی‌کنیم و آن سرمایه گذاری نیز به اندازه کافی کارآمد نیست.»</p>
      <p>به نوشته رویترز، فرانسه قصد دارد در برنامه‌های رهگیری موشک‌های بالستیک در فضا، توسعه یک سلاح جنگ الکترونیک و نیز ساخت یک جنگنده  برای غلبه بر پدافند هوایی دشمن با اسپانیا و سوئد همکاری کند. ایتالیا نیز با کمک فرانسه قصد تولید یک کشتی گشتزنی را دارد. فرانسه، پرتغال، اسپانیا و سوئد همچنین قصد دارند سامانه جدید ضد زیردریایی برای محافظت از خطوط دریایی و ارتباطات را ارائه دهند.</p>
    </article>
  </body>
</html>