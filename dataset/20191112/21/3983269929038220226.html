<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/tsunami-democratic-talla-lap-7-a-girona-despres-del-desallotjament-de-la-jonquera/noticia/2962970/"/>
    <meta property="og:site_name" content="CCMA"/>
    <meta property="article:published_time" content="2019-11-12T21:28:00+00:00"/>
    <meta property="og:title" content="El tall de l'AP-7 a Girona tanca la mobilització de tres dies de Tsunami"/>
    <meta property="og:description" content="A les vuit del matí, Tsunami Democràtic ha emès un &quot;comunicat de final de l'acció&quot;"/>
  </head>
  <body>
    <article>
      <h1>El tall de l'AP-7 a Girona tanca la mobilització de tres dies de Tsunami</h1>
      <h2>A les vuit del matí, Tsunami Democràtic ha emès un "comunicat de final de l'acció"</h2>
      <address><time datetime="2019-11-12T21:28:00+00:00">12 Nov 2019, 21:28</time> by <a rel="author">Redacció</a></address>
      <p>A les 10h del matí <a href="https://www.ccma.cat/324/en-directe-els-mossos-es-despleguen-per-desallotjar-els-manifestants-que-tallen-lap-7-a-girona/noticia/2963013/">els Mossos han començat el desallotjament de l'AP-7</a> després de 15 hores de tall després de la convocatòria de Tsunami Democràtic d'aquest dimarts. </p>
      <p>A les vuit del matí, Tsunami Democràtic <b>ha emès un "comunicat de final de l'acció" </b></p>
      <figure>
        <iframe data-src="https://twitter.com/tsunami_dem/status/1194510436940570625?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Mig miler de persones <b>han dormit a l'autopista AP-7</b>, a Salt, que ha estat<b> tallada des de les set del vespre </b>de dimarts. Els concentrats han passat la nit en tendes de campanya o dins dels vehicles.</p>
      <p>Els Mossos xifraven en <b>unes 2.000 persones</b> el nombre de participants en el bloqueig d'aquest dimarts, però hi ha gent que ha marxat a dormir a casa, en la rodalia.</p>
      <p>Cap a les set, quan ja clarejava, <b>s'han revifat les fogueres</b> enceses per escalfar-se. També <b>han començat a arribar persones</b>, amb motxilles i sacs, disposades a afegir-se al tall.</p>
      <figure>
        <img src="https://www.ccma.cat/multimedia/jpg/7/0/1573628189907.jpg"/>
      </figure>
      <p> </p>
      <p>A primera hora del matí, per la megafonia ha tornat a sonar música, per convidar els concentrats a llevar-se. Alguns han dormit en tendes de campanya, d'altres dins dels vehicles.</p>
      <p>Per la megafonia també s'ha anunciat que diverses <b>unitats de la BRIMO</b>, la Brigada Mòbil dels Mossos d'Esquadra, s'acostaven al punt del tall.</p>
      <figure>
        <img src="https://www.ccma.cat/multimedia/jpg/8/6/1573630936468.jpg"/>
      </figure>
      <p>
        <i>Imatge del tall de l'AP-7, aquest matí a primera hora (Reuters/Rafael Marchante)</i>
      </p>
      <p> </p>
      <p>Amb la llum del dia, des d'abans de les vuit, un <b>helicòpter policial</b> ha començat a sobrevolar la zona.</p>
      <p>El trànsit que circula en sentit sud es desvia per la sortida <b>Girona Nord</b>. El transit que circula cap a la frontera el desvien a la sortida <b>Riudellots de la Selva</b>, la de l'Aeroport.</p>
      <figure>
        <iframe data-src="https://twitter.com/transit/status/1194524846790545408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>Tsunami Democràtic dona per acabada l'acció</b>
      </p>
      <p>A les vuit del matí, quan el tall ja feia <b>més de tretze hores</b> que es mantenia, Tsunami Democràtic ha emès un <b>"comunicat de final de l'acció"</b> en què defensa que la mobilitzacions en diverses vies de comunicació "ha estat completament reeixida" i ha aconseguit deixar "l'estat espanyol aïllat d'Europa per la força de la gent".</p>
      <blockquote>"Aquesta acció ha servit per fer visible que la demanda democràtica de la ciutadania de Catalunya no és un problema intern de l'estat espanyol, sinó que afecta l'espai europeu." "S'ha pogut mostrar la potència mobilitzadora amb creativitat i efectivitat noviolenta de la ciutadania autoorganitzada." "S'ha mantingut rigurosament, tot i la violència policial francesa i espanyola, la disciplina noviolenta de l'acció."</blockquote>
      <p> </p>
      <p>El comunicat acaba afirmant: "Aviat <b>tornarem amb una nova proposta</b>, que incorporarà el que hem après, més efectiva, i sempre noviolenta."</p>
      <p> </p>
      <figure>
        <iframe data-src="https://twitter.com/tsunami_dem/status/1194510532579074048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>El comunicat de Tsunami ha estat explicat per megafonia als concentrats de l'AP-7. Des d'aleshores <b>diverses persones han començat a marxar</b> i a organitzar-se en cotxes en funció del lloc on volen anar.</p>
      <p>També <b>s'ha començat a desmuntar la megafonia</b> i a recollir pertinences</p>
      <p>Mentrestant, però, també <b>continava cremant alguna de les barricades</b> fetes amb arbres del costat de l'autopista, que han estat tallats i entravessats a la calçada.</p>
      <p>
        <b>Mantes i queviures</b>
      </p>
      <p>Aquesta nit i matinada, <b>els manifestants han repartit menjar</b> -coca, per exemple- entre les persones atrapades pel tall, que han hagut de passar la nit al cotxe o al camió. També <b>Protecció Civil</b> ha repartit aigua, menjar i mantes.</p>
      <p>Segons els Mossos d'Esquadra, hi ha uns <b>500 vehicles atrapats</b>, la majoria camions. Es dona la circumstància que alguns dels camions atrapats ja ho havien quedat en el tall de la frontera.</p>
      <p>Les <b>82 persones que ocupaven dos autocars</b> que van quedar atrapats han pogut dormir al <b>pavelló de Salt</b> i a les quatre de la matinada han pogut seguir la seva ruta amb altres vehicles. Altres persones han rebutjat l'opció de passar la nit al pavelló de Salt, perquè no han volgut deixar els seus vehicles sols tota la nit.</p>
      <p>A les vuit del matí, el Sistema d'Emergències Mèdiques (SEM) ha informat que ha fet<b> tres assistències sanitàries </b>a l'AP-7, cap de les quals de gravetat, a tres persones que han estat traslladades.</p>
      <p>
        <b>Després de la frontera, Girona</b>
      </p>
      <p>El tall de l'AP-7 va començar cap a les set de la tarda, quan <b>Tsunami Democràtic </b>va convocar les persones que havien participat en el <a href="https://www.ccma.cat/324/reobren-la-frontera-a-la-jonquera-en-sentit-sud-despres-de-31-hores-tallada/noticia/2962850/">tall de la frontera</a> a fer aquesta nova acció després del <a href="https://www.ccma.cat/324/la-policia-francesa-i-els-mossos-comencen-a-desallotjar-el-tall-de-tsunami-a-la-frontera/noticia/2962651/">desallotjament de l'autopista</a>.</p>
      <p> </p>
      <figure>
        <img src="https://www.ccma.cat/multimedia/jpg/6/3/1573631119236.jpg"/>
      </figure>
      <p>
        <i>Imatge del tall de l'AP-7 aquest dimarts al vespre (EFE/David Borrat)</i>
      </p>
      <p> </p>
      <p>En aquest punt no s'hi ha muntat cap escenari, però sí megafonia, que s'ha utilitzat per habilitar <a href="https://www.ccma.cat/324/tsunami-democratic-talla-lap-7-a-la-jonquera-en-sentit-sud/noticia/2962439/">un espai amb <b>altaveus i micròfons on s'hi fan actuacions musicals</b></a>, com les dels grups <b>Txarango</b> i <b>Lágrimas de Sangre</b>.</p>
      <p> </p>
      <figure>
        <iframe data-src="https://twitter.com/IgnasiTermes/status/1194398405616918529?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/tsunami_dem/status/1194316583566499840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Els concentrats han fet<b> barricades</b> amb tanques del lateral de l'autopista i altres materials.</p>
      <p> </p>
      <figure>
        <iframe data-src="https://twitter.com/Ofreixenet/status/1194357868088242180?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <img src="https://www.ccma.cat/multimedia/jpg/5/5/1573594485055.jpg"/>
      </figure>
      <p>
        <i>Foguera al tall de l'AP-7 a Girona (EFE/David Borrat)</i>
      </p>
      <p> </p>
      <p>
        <b>Desviaments de trànsit</b>
      </p>
      <p>En total, <b>l'acció ha tallat uns sis quilòmetres de l'autopista</b>, entre les sortides Girona nord i Girona sud de l'autopista. El Servei Català de Trànsit ha confirmat que, com a conseqüència d'aquest tall a la principal via d'accés a França, <b>es desvia el trànsit</b> per la sortida 8 en sentit nord i per la 6 en sentit sud.</p>
      <p> </p>
      <figure>
        <iframe data-src="https://twitter.com/transit/status/1194308769968271361?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <img src="https://www.ccma.cat/multimedia/jpg/4/9/1573594518494.jpg"/>
      </figure>
      <p>
        <i>Vehicles atrapats a l'autopista AP-7, tallada pel Tsunami Democràtic (EFE/David Borrat)</i>
      </p>
      <p> </p>
      <p>Els concentrats a l'autopista han organitzat una <b>cadena humana per fer arribar menjar i aigua</b> als ocupants dels vehicles que han quedat atrapats pel tall:</p>
      <p> </p>
      <figure>
        <iframe data-src="https://twitter.com/Cati_Girona/status/1194375655150047232?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <img src="https://www.ccma.cat/multimedia/jpg/1/1/1573603564911.jpg"/>
      </figure>
      <p>
        <i>Cadena humana a l'AP-7 per transportar aliments i begudes (Foto: Fermín Lobowski)</i>
      </p>
      <p> </p>
      <p>En altres punts de Catalunya <a href="https://www.ccma.cat/324/vespre-de-talls-simultanis-a-la-frontera-a-les-carreteres-i-als-accessos-a-barcelona/noticia/2962972/">hi ha hagut altres talls de carreteres</a>. A Barcelona, <a href="https://www.ccma.cat/324/els-cdr-tallen-simultaniament-lacces-a-barcelona-per-gran-via-meridiana-i-diagonal/noticia/2962920/">els CDR han bloquejat alguns dels principals accessos a la ciutat</a> i també hi ha hagut mobilitzacions a Tarragona, Folgueroles, Puigcerdà o Sabadell.</p>
    </article>
  </body>
</html>