<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayinski-mirotvorci-vdarili-z-povitrya-po-boyovikah-yaki-atakuvali-bazu-oon-u-dr-kongo-329429_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T21:24:00+00:00"/>
    <meta property="og:title" content="Українські миротворці вдарили з повітря по бойовиках, які атакували базу ООН у ДР Конго"/>
    <meta property="og:description" content="Під час атаки бойовиків не постраждав жоден миротворець."/>
  </head>
  <body>
    <article>
      <h1>Українські миротворці вдарили з повітря по бойовиках, які атакували базу ООН у ДР Конго</h1>
      <h2>Під час атаки бойовиків не постраждав жоден миротворець.</h2>
      <address>
        <time datetime="2019-11-12T21:24:00+00:00">12 Nov 2019, 21:24</time>
      </address>
      <p>Українська авіація зі складу <b><a href="https://dt.ua/WORLD/ukrayinski-mirotvorci-u-kongo-znischili-tabir-boyovikiv-284608_.html">миротворчої місії ООН у Демократичній Республіці Конго завдала удару по бойовиках</a></b> угруповання ADF (Allied Democratic Forces). Екіпажі вертольотів Мі-24 вдарили по бойовиках, які атакували одну з військових баз місії ООН, повідомляє прес-центр Міністерства оборони України.</p>
      <p>Інцидент стався кілька днів тому в районі Семуліке у провінції Північне Ківу. Українські Мі-24 зі складу 18-го окремого вертолітного загону супроводжували південноафриканський транспортний вертоліт Atlas TP-1 Oryx, коли командуванням було прийнято рішення відкрити вогонь у відповідь.</p>
      <p>Одержавши наказ про вогневу підтримку наземних сил і координати цілей, українські екіпажі завдали удару з повітря із застосуванням штатного озброєння. Після атаки Мі-24 бойовики відступили в джунглі. Під час нападу на базу місії ООН жоден миротворець не постраждав.</p>
      <p>З 2016 року у Демократичній Республіці Конго несуть службу 250 українських миротворців. У листопаді 2018 року військовослужбовці ЗСУ у складі миротворчих сил ООН взяли участь в <b><a href="https://dt.ua/WORLD/ukrayinski-mirotvorci-vzyali-uchast-v-operaciyi-z-likvidaciyi-boyovikiv-u-kongo-301187_.html">операції "Скорпіон" з ліквідації бойовиків угруповання ADF</a></b>. Протягом місяця екіпажі 18-го вертолітного загону відпрацювали 124 завдання з ураження наземних цілей.</p>
      <p>В операції були задіяні армійський спецназ з Гватемали і Танзанії, піхотні батальйони з Республіки Малаві та Південноафриканської Республіки, а також вертольоти Мі-8 і Мі-24 ЗСУ й Oryx армії ПАР.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>