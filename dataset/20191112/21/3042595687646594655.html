<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/reklameinnlegg-florerte-av-falske-kommentarer/71812372"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T21:26:30+00:00"/>
    <meta property="og:title" content="Reklameinnlegg florerte av falske kommentarer"/>
    <meta property="og:description" content="Innlegget er nå fjernet, og Löwengrip-leiren sier de mistenker sabotasje utenfra."/>
  </head>
  <body>
    <article>
      <h1>Reklameinnlegg florerte av falske kommentarer</h1>
      <h2>Innlegget er nå fjernet, og Löwengrip-leiren sier de mistenker sabotasje utenfra.</h2>
      <address><time datetime="2019-11-12T21:26:30+00:00">12 Nov 2019, 21:26</time> by <a rel="author">Anniken Aronsen</a></address>
      <p>Isabella Löwengrip (29), tidligere kjent som «Blondinbella», startet blogg som 14-åring, og har siden bygget seg et «imperium» som gründer, foredragsholder og forfatter.</p>
      <p>I september var hun i hardt vær ettersom den svenske avisa Expressen gransket foretaket hennes og konkluderte med at<a href="https://www.dagbladet.no/kjendis/bloffer-om-tall/71643494"> hun opererte med oppblåste tall.</a></p>
      <p>Denne gangen er det samarbeidspartneren, solbrillemerket Chimi, hun er i trøbbel med.</p>
      <h3>Avsluttet samarbeid</h3>
      <p>Svenske <a href="https://www.aftonbladet.se/nojesbladet/a/3JebVd/chimi-och-lowengrip-avslutar-samarbetet">Aftonbladet</a> skriver at samarbeidet ble avsluttet kort tid etter at hun la ut et reklameinnlegg på sin Instagram-konto. I kommentarfeltet skal det ha ramla inn med respons, men mange av disse skal ha vært fra falske kontoer.</p>
      <p>Flere følgere påpekte dette i nettopp kommentarfeltet, og solbrillemerkets gründer Charlie Lindström svarer én av dem.</p>
      <p>
        <b>- Jeg var like sjokkert som deg da dette ble oppdaget, og vi har valgt å avslutte samarbeidet og har ikke til hensikt å gjøre noe liknende igjen, skriver han og fortsetter:</b>
      </p>
      <p>- Jeg befinner meg i en annen tidssone og dette har forbigått meg helt, noe jeg av alle selvsagt er veldig lei meg for, skriver han.</p>
      <h3>- Mistenker sabotasje</h3>
      <p>Dagen etter, mandag, ble innlegget fjernet, sammen med alt annet som hadde noe med samarbeidet å gjøre.</p>
      <p>Til Aftonbladet forteller Löwengrips' kommunikasjonsansvarlige, Marisol Was, at de ikke ønsker å kommentere dialogen de har hatt med Chimi.</p>
      <p>- Vi har notert at dette har forekommet ved det som virker å være kjøpte kommentarer på et av Isabellas Instagram-innlegg. Vi mistenker at det dreier seg om en sabotasje utenfra, og vi undersøker dette, sier hun.</p>
      <h3>Økonomiske vansker</h3>
      <p>I forrige måned åpnet Löwengrip opp om økonomiske problemer, blant annet at hun fryktet for konkurs. Hun så seg dermed nødt til å dra i det hun kaller «nødbremsen».</p>
      <p>- Vi tar ingen flere risikoer. Hadde vi ikke vendt skuta og agert, hadde all min kapital blitt spist opp, og vi hadde til slutt gått konkurs, skrev hun i et blogginnlegg.</p>
      <p>Hun har også bekreftet at verdensplanene og <a href="https://www.dagbladet.no/kjendis/skaffet-luksusbolig---na-tvinges-hun-til-a-forlate-usa/71500404">flytteplanene til New York</a> legges på is som følge av de økonomiske vanskelighetene selskapet har havnet i.</p>
      <h3>Ny kjæreste</h3>
      <p>Tidligere har Löwengrip <a href="https://www.dagbladet.no/kjendis/na-avslorer-sveriges-storste-blogger-hva-hun-tjener---visste-ikke-om-jeg-turte-a-si-det-forst/67444580">avslørt at hun tjener mellom 500 000 og 600 000 kroner i måneden</a> på bloggen.</p>
      <p>Det er imidlertid ikke bare nedslående overskrifter for 29-åringen den siste tiden. For bare noen dager siden <a href="https://www.dagbladet.no/kjendis/det-stemmer-at-vi-har-et-forhold/71787844">avslørte hun at hun har et forhold</a> til den 52 år gamle milliardæren og eiendomsutvikleren Erik Selin.</p>
      <p>- Han er en stor støtte i dette og jeg er veldig takknemlig for å ha ham. Han har så mye erfaring, og han kjenner meg og vet hvor viktig det er for meg å komme ut av denne krisen på egen hånd. Han kan være en emosjonell støtte, men resten må jeg klare selv, fortalte hun til <a href="https://www.hant.se/noje/isabella-lowengrip-bekraftar-relationen-med-miljardaren-erik-selin-jattetacksam/">Hämt</a>.</p>
    </article>
  </body>
</html>