<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/eu-agrees-to-develop-more-weapons-independently-of-us"/>
    <meta property="og:site_name" content="euronews"/>
    <meta property="article:published_time" content="2019-11-12T21:45:00+00:00"/>
    <meta property="og:title" content="اروپا یک گام به استقلال تسلیحاتی از آمریکا نزدیک‌تر شد"/>
    <meta property="og:description" content="بررسی برنامه دفاعی، عملیات و توسعه سلاح‌ها در اروپا نشان می‌دهد که فرانسه در ۶۰ درصد از ۴۷ پروژه مشترک جاری اتحادیه نقش مهمی ایفا می‌کند، گر چه آلمان، ایتالیا و اسپانیا هم در اغلب این پروژه‌ها نقش دارند."/>
  </head>
  <body>
    <article>
      <h1>اروپا یک گام به استقلال تسلیحاتی از آمریکا نزدیک‌تر شد</h1>
      <address><time datetime="2019-11-12T21:45:00+00:00">12 Nov 2019, 21:45</time> by <a rel="author">یورونیوز فارسی </a></address>
      <p>اتحادیه اروپا به سرمایه‌گذاری برای راه‌اندازی چند پروژه جدید دفاعی چراغ سبز نشان داد. کارشناسان این تصمیم اروپا را به منزله گام دیگری به سوی خودکفایی در زمینه ساخت سلاح و استقلال قاره سبز از آمریکا در این زمینه ارزیابی می‌کنند.</p>
      <p>بر اساس توافقی که روز سه‌شنبه ۲۱ آبان (۲۱ نوامبر) در نشست وزرای دفاع کشورهای عضو اتحادیه اروپا در بروکسل، پایتخت بلژیک به دست آمد، ۱۳ طرح از جمله پروژه تولید یک ناو گشتی جدید، یک نوع سلاح الکترونیکی متلاشی‌کننده سامانه‌های ضد هوایی و نیز یک سامانه جدید ردیابی موشکی تصویب شد.</p>
      <p>گفتگو برای تصویب این طرح‌ها چند ماه طول کشید و تنها چند روز پس از آن به سرانجام رسید که امانوئل ماکرون، رئیس جمهوری فرانسه ناتو به رهبری آمریکا را در وضعیت «مرگ مغزی» توصیف کرده و خواستار همکاری بیشتر کشورهای اروپایی در زمینه دفاعی شده بود.</p>
      <p>در پی تصمیم بریتانیا به خروج از اتحادیه اروپا، آلمان، فرانسه و ۲۳ کشور دیگر عضو این اتحادیه در اواخر سال ۲۰۱۷ میلادی برای تأمین بودجه، توسعه و استقرار نیروهای مسلح خود پیمان‌نامه‌ای با هم امضا کردند. کشورهای اروپایی هم اکنون ۴۷ پروژه دفاعی مشترک در حال اجرا دارند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/09/eu-needs-to-learn-the-language-of-power-european-union-ursula-von-der-leyen">رئیس آینده کمیسیون اروپا: قدرت نرم کافی نیست، اروپا باید زبان قدرت را بیاموزد</a>
        </li>
        <li>
          <a href="https://farsi.euronews.com/2019/11/03/federica-mogherini-5-years-in-power-eu-foreign-policy-output">کارنامه ۵ ساله فدریکا موگرینی؛ از توافق هسته‌ای تا طرح‌های دفاعی و امنیتی اروپا</a>
        </li>
      </ul>
      <p>اروپایی‌ها به طور معمول می‌توانند هر سلاح جدیدی اعم از زمینی، دریایی، هوایی و سایبری را در اختیار ناتو قرار دهند. اما به نظر می‌رسد با زیر سؤال رفتن اهمیت اتحاد ناتو از سوی دونالد ترامپ، رئیس جمهوری آمریکا، آنها به انجام همکاری‌های دفاعی میان خودشان ترغیب شده‌اند.</p>
      <p>ماکرون در مورد شعار امنیتی ناتو که می‌گوید «حمله به یک کشور عضو، حمله به همه اعضا است»، ابراز تردید کرده است. با این همه در آستانه نشست سران ناتو که قرار است روز ۱۳ آذر در لندن برگزار شود، بسیاری از کشورهای اروپایی تعبیر رئیس جمهوری فرانسه یعنی «مرگ مغزی» ناتو را قبول ندارند.</p>
      <h3>تلاش فرانسه برای اثربخشی بیشتر</h3>
      <p>با آن که ۲۲ کشور از کشورهای اتحادیه اروپا عضو ناتو هستند، اما این اتحادیه در صدد است تا از سال ۲۰۲۱ با تأسیس یک صندوق تسلیحاتی چند میلیارد یورویی، اعضا را به همکاری در طراحی و تولید تانک‌ها، ناوها و فناوری‌های جدید تشویق کند.</p>
      <p>فلورانس پارلی، وزیر دفاع فرانسه روز دوشنبه در گفتگو با رادیو فرانس‌انتر یادآوری کرد که در اروپا ۲۰ نوع و در آمریکا تنها ۶ نوع هواپیمای جنگی تولید می‌شود. وی در عین حال افزود: «ما به حد کافی [در صنایع دفاعی] سرمایه‌گذاری نکرده‌ایم و آن مقداری هم که سرمایه‌گذاری کرده‌ایم، به حد کافی مؤثر نبوده است.»</p>
      <figure>
        <img src="https://static.euronews.com/articles/stories/04/29/60/88/808x539_cmsv2_fca72640-5bdb-5840-b0c4-a326baafa28f-4296088.jpg"/>
        <figcaption>فلورانس پارلی، وزیر دفاع فرانسه حین خروج از نشست روز سه‌شنبه وزرای دفاع کشورهای عضو اتحادیه اروپا در بروکسلرویترز</figcaption>
      </figure>
      <p>بررسی برنامه دفاعی، عملیات و توسعه سلاح‌ها در اروپا نشان می‌دهد که فرانسه در ۶۰ درصد از ۴۷ پروژه مشترک جاری اتحادیه نقش مهمی ایفا می‌کند، گر چه آلمان، ایتالیا و اسپانیا هم در اغلب این پروژه‌ها نقش دارند.</p>
      <p>فرانسه در چهارچوب آخرین شرح‌های دفاعی اروپا رهبری پروژه‌های بهینه‌سازی رهگیری موشکی در فضا را بر عهده دارد و به همراه اسپانیا و سوئد مشغول توسعه سلاح مخربی است که در جنگنده‌های اروپایی برای حمله به سامانه‌های پدافند هوایی دشمن تعبیه خواهد شد.</p>
      <p>فرانسه به همراه ایتالیا نیز در حال توسعه پیش‌نمونه‌ای برای کلاس جدیدی از کشتی‌های کوچک جنگی است که به نام «ناوچه‌های سبک گشتی» یا «کوروت» اروپایی شناخته می‌شود.</p>
      <p>فرانسه، پرتغال، اسپانیا و سوئد همچنین مشغول همکاری برای راه‌اندازی یک سامانه جدید ضد زیردریایی به هدف تأمین امنیت خطوط ارتباطی آبی هستند.</p>
      <p>فرانسه از هم اکنون هدایت پروژه ساخت بالگردهای جدید اروپایی را نیز بر عهده دارد.</p>
    </article>
  </body>
</html>