<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/inbox/ipa-vomva-oi-tzixantistes-kratoumenoi-sti-syria/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T21:56:41+00:00"/>
    <meta property="og:title" content="ΗΠΑ: Βόμβα οι τζιχαντιστές κρατούμενοι στη Συρία"/>
    <meta property="og:description" content="Παρ’ όλ’ αυτά θεωρούν ότι οι σύμμαχοί τους Κούρδοι της Συρίας είναι απολύτως ικανοί να αναλάβουν τη φύλαξη τους"/>
  </head>
  <body>
    <article>
      <h1>ΗΠΑ: Βόμβα οι τζιχαντιστές κρατούμενοι στη Συρία</h1>
      <h2>Παρ’ όλ’ αυτά θεωρούν ότι οι σύμμαχοί τους Κούρδοι της Συρίας είναι απολύτως ικανοί να αναλάβουν τη φύλαξη τους</h2>
      <address><time datetime="2019-11-12T21:56:41+00:00">12 Nov 2019, 21:56</time> by <a rel="author">ΤοΒΗΜΑ Team</a></address>
      <p>Οι περίπου 10.000 κρατούμενοι, μέλη του Ισλαμικού Κράτους στη βορειοανατολική Συρία και οι οικογένειές τους που ζουν σε γειτονικούς καταυλισμούς συνιστούν έναν μεγάλο κίνδυνο ασφαλείας, δήλωσε σήμερα ένας αξιωματούχος του Στέιτ Ντιπάρτμεντ.</p>
      <p>Παρ’ όλ’ αυτά, οι ΗΠΑ θεωρούν ότι οι σύμμαχοί τους Κούρδοι της Συρίας είναι απολύτως ικανοί να αναλάβουν τη φύλαξη αυτών των τζιχαντιστών.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <p>«Δεν πρόκειται για μια ιδιαίτερα ασφαλή κατάσταση», είπε ο αξιωματούχος μιλώντας σε δημοσιογράφους μέσω βιντεοδιάσκεψης.</p>
      <p>«Είναι μια ωρολογιακή βόμβα να έχεις 10.000 κρατούμενους και πολλοί από αυτούς να είναι ξένοι μαχητές», πρόσθεσε, επαναλαμβάνοντας την άποψη της αμερικανικής κυβέρνησης ότι θα πρέπει οι άνθρωποι αυτοί να επαναπατριστούν στις χώρες τους.</p>
      <h3>Απειλή και για άλλες χώρες η ISIS</h3>
      <p>Το Ισλαμικό Κράτος έχει χάσει σχεδόν όλα τα εδάφη του στο Ιράκ και τη Συρία. Ο ιστορικός ηγέτης του, ο Άμπου Μπακρ αλ Μπαγκντάντι, σκοτώθηκε σε επιδρομή των αμερικανικών ειδικών δυνάμεων τον περασμένο μήνα. Οι ειδικοί σε θέματα ασφαλείας προειδοποιούν όμως ότι η οργάνωση παραμένει απειλή όχι μόνο για τη Συρία αλλά και για άλλες χώρες.</p>
      <p>Οι σύμμαχοι ανησυχούσαν ότι οι τζιχαντιστές θα δραπέτευαν, επωφελούμενοι από την επίθεση της Τουρκίας εναντίον της κουρδικής πολιτοφυλακής που κρατά χιλιάδες από αυτούς και τις οικογένειές τους.</p>
      <p>«Έχουμε εμπιστοσύνη στις ικανότητες των SDF (Συριακές Δημοκρατικές Δυνάμεις) να φυλάξουν όλες τις εγκαταστάσεις κράτησης και να διαχειριστούν τον καταυλισμό αλ Χολ», είπε ο αξιωματούχος αυτός.</p>
      <h4>Συναγερμός στη Γαλλία με την «προξενήτρα» του Ισλαμικού Κράτους</h4>
      <p>Η 25χρονη Τουμπά Γκοντάλ, η επονομαζόμενη και «προξενήτρα του Ισλαμικού Κράτους», αναμένεται να εκδοθεί από την Τουρκία στη Γαλλία.</p>
      <p>Φαίνεται πως αποτελούσε βασικό στέλεχος του Ισλαμικού Κράτους, προσεγγίζοντας και στρατολογώντας νεαρές γυναίκες μέσω του διαδικτύου, συγκαταλέγεται μεταξύ των τεσσάρων Γάλλων που θα εκδοθούν σύντομα στη Γαλλία. Εκτός από αυτούς, σε γαλλικό έδαφος αναμένεται να βρεθούν και επτά παιδιά.</p>
      <p>Πήρε το όνομα Ουμ Μουτχανά αλ-Μπριτάνιγια και μπήκε στις τάξεις της τρομοκρατικής οργάνωσης του Ισλαμικού Κράτους το 2015. Έκτοτε παντρεύτηκε τρεις φορές, σύμφωνα με όσα μεταδίδει το γαλλικό μέσο BFM TV. «Είναι ένα άτομο γνωστό μεταξύ των Τζιχαντιστών, στρατολογούσε για το Ισλαμικό Κράτος και προκαλούσε συζητήσεις γύρω από το όνομά της.</p>
      <p>Υπήρξε ιδιαίτερα δραστήρια στα μέσα κοινωνικής δικτύωσης» εξηγεί ο πρόεδρος του Κέντρου ανάλυσης τρομοκρατίας στη Γαλλία, Ζαν Σαρλ Μπριζάρ.</p>
      <p>Όπως αναφέρει το δημοσίευμα του BFMTV, η Τουμπά Γκοντάλ συνελήφθη από τις κουρδικές δυνάμεις στη Συρία και κρατείτο με τα παιδιά της σε κέντρο που φρουρούσαν οι δυνάμεις των Μονάδων Λαϊκής Προστασίας (YPG) στη βόρεια Συρία.</p>
      <h4>Δραπέτευσε μετά από επιχείρηση των Τούρκων</h4>
      <p>Η «προξενήτρα του Ισλαμικού Κράτους» δραπέτευσε μετά την επιχείρηση των Τούρκων στη Συρία πριν συλληφθεί και πάλι από δυνάμεις του τουρκικού στρατού.</p>
      <p>Έφυγε με την οικογένειά της σε ηλικία μόλις τριών ετών από τη Γαλλία και έκτοτε ζούσε στη Μεγάλη Βρετανία.</p>
      <p>Ωστόσο, καθώς διαθέτει γαλλική υπηκοότητα και εφόσον βρίσκεται σε ισχύ απαγόρευση εισόδου στη Βρετανία, η 25χρονη θα εκδοθεί στην Γαλλία μετά την επιχείριση μαζικών εκδόσεων Τζιχαντιστών στην Ευρώπη από την Τουρκία. «Εφόσον δεν έχει διπλή υπηκοότητα, είναι λογικό να προχωρήσει η έκδοσή της στη Γαλλία, αναφέρει πηγή που επικαλείται το γαλλικό δημοσίευμα.</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>