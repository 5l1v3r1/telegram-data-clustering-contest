<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/tv-2-frifinnes-for-aerekrenkelser/71808796"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T08:57:40+00:00"/>
    <meta property="og:title" content="TV 2 frifinnes for ærekrenkelser"/>
    <meta property="og:description" content="Kanalen er frifunnet i lagmannsretten."/>
  </head>
  <body>
    <article>
      <h1>TV 2 frifinnes for ærekrenkelser</h1>
      <h2>Kanalen er frifunnet i lagmannsretten.</h2>
      <address><time datetime="2019-11-12T08:57:40+00:00">12 Nov 2019, 08:57</time> by <a rel="author">NTB</a></address>
      <p>I Oslo tingrett er TV 2 tidligere dømt for ærekrenkelser mot hjernekirurg Per Kristian Eide, men lagmannsretten snudde.</p>
      <p>Hjernekirurg Per Kristian Eide saksøkte TV 2 og en rekke av kanalens journalister for ærekrenkelser, etter at de omtalte et av Eides forskningsprosjekter.</p>
      <p>I Oslo tingrett ble TV 2 dømt til å betale kirurgen 825.000 kroner i oppreisning, og betale 3,5 millioner kroner i sakskostnader.</p>
      <figure>
        <img src="https://dbstatic.no/71808806.jpg?imageId=71808806&amp;width=512&amp;height=308"/>
        <figcaption>Hjernekirurg Per Kristian Eide og hans advokat Per Danielsen i Oslo tingrett i 2017. Foto: Heiko Junge / NTB scanpix Vis mer</figcaption>
      </figure>
      <p>Nå har Borgarting lagmannsrett behandlet ankesaken. Retten frifinner TV 2, og Eide må betale 6,35 millioner kroner i sakskostnader.</p>
      <p>I alt omtalte TV 2 forskningsprosjektet til Eide i 32 TV-innslag og 17 artikler på nett.</p>
      <p>I 2015 ble saken klaget inn for Pressens Faglige Utvalg, PFU. Eide fikk delvis medhold, og PFU konkluderte med at TV 2, NTB og Aftenposten alle hadde brutt god presseskikk i forbindelse med dekningen av saken.</p>
      <p>Lagmannsretten konkluderte nylig med at Eides krav mot Avisenes Nyhetsbyrå (ANB) og to av ANBs redaktører er foreldet, slik også tingretten kom til.</p>
      <p>Også Aftenposten og NTB ble saksøkt. Aftenposten har inngått forlik med kirurgen, mens saken mot NTB ennå ikke er behandlet i rettssystemet.</p>
    </article>
  </body>
</html>