<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/cifrokratiya-yake-maybutnye-chekaye-derzhavu-v-smartfoni-50051942.html"/>
    <meta property="og:site_name" content="НВ"/>
    <meta property="article:published_time" content="2019-11-12T08:43:00+00:00"/>
    <meta property="og:title" content="Цифрократія: яке майбутнє чекає «державу в смартфоні»"/>
    <meta property="og:description" content="«Держава в смартфоні» — один з головних висловів 2019 року."/>
  </head>
  <body>
    <article>
      <h1>Цифрократія: яке майбутнє чекає «державу в смартфоні»</h1>
      <h2>«Держава в смартфоні» — один з головних висловів 2019 року.</h2>
      <address>
        <time datetime="2019-11-12T08:43:00+00:00">12 Nov 2019, 08:43</time>
      </address>
      <p>З цією обіцянкою команда нинішнього президента прийшла до влади, зараз над цим напрямом активно працюють в Кабміні. Крім профільного міністра «цифри» Михайла Федорова, питаннями діджиталізації переймається ще й міністр Кабінету міністрів, відомий фінтех-підприємець Дмитро Дубілет.</p>
      <p>Наприкінці вересня команда урядових «цифрових трансформаторів» презентувала проект <a href="https://diia.gov.ua/">ДІЯ</a> — додаток і сайт, які в перспективі «об'єднають в єдиному електронному вікні усі послуги», що надає держава. Звідки взялася ідея «цифрової держави» і чого чекати від неї в майбутньому?</p>
      <p>
        <b>
          <i>Коріння «цифри»</i>
        </b>
      </p>
      <p>Одна з проблем сучасного держуправління — використання інститутів, започаткованих в 19 столітті, і технологій, започаткованих в 20 столітті, для вирішення проблем 21 століття. Невідповідність завдань і інструментів спонукає до нових складнощів. І очевидне обурення: за даними глобального опитування <a href="https://www.edelman.com/research/2017-edelman-trust-barometer">Edelman Trust Barometer 2017,</a> 85% громадян у всьому світі вважають, що система в їхній країні не працює для них. Тому ідея «цифрової держави» розглядається як одна з опцій «перезавантаження» держави і відновлення її сервісних функцій, втім, ще на початку 1990-х, по суті, цей термін не існував, хоча відповідні напрацювання вже були на Заході. Ще в 1960-х в США з’явилися перші дослідження з електронного документообігу та використання комп’ютерів (на ту пору ще громіздких гігантів!) у держустановах. У наступному десятилітті робота виходить на системний рівень — в Каліфорнії організовують дослідницьку групу URBIS (Urban Information Systems), що створила перші розробки «цифрової держави».</p>
      <aside>«Держава в смартфоні» — один з головних висловів 2019 року. З цією обіцянкою команда нинішнього президента прийшла до влади, зараз над цим напрямом активно працюють в Кабміні.</aside>
      <p>Щоправда, в 70-х аналогічною роботою починають активно займатися у Німеччині та Австрії, пізніше долучається і решта Європи. Але лідерство залишається за США, де в 1986 році почали експеримент з поданням цифрових податкових декларацій. Якщо на початку проект efile опрацьовував 25 тисяч документів, то вже в 2013-му кількість поданих онлайн-звітів <a href="https://www.efile.com/efile-electronic-tax-filing-history/">Electronic Tax Filing, IRS efile history in the US</a> сягнула більше 122 мільйонів.</p>
      <p>Варто зазначити, що поняття «цифрова держава» і «електронний уряд» не варто плутати. Перше — узагальнене і передбачає наявність другого, проте аж ніяк не навпаки. <a href="https://www.researchgate.net/signup.SignUp.html">Електронний уряд</a> має створювати нові способи взаємодії громадян і бізнесу з держструктурами. Це потребує чималого інтелектуального капіталу для аналізу поточної ситуації і розробки нових технологічних рішень.</p>
      <p>В Австрії, наприклад, уряд створи платформу <a href="https://www.digitalaustria.gv.at/">Digital Austria</a>. Вона координує роботу центральної, регіональної та місцевої влади. Роботу поділено на чотири напрями:</p>
      <ul>
        <li>інформаційний — загальний доступ до інформації від відомств;</li>
        <li>комунікаційний — обмін інформацією з державою;</li>
        <li>транзакційний — держпослуги й електронний документообіг;</li>
        <li>персоналізаційний — таргетування контенту залежно від завдань громадян.</li>
      </ul>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/216/big/5849d04f709fc0e3410c8e8ee2c1f413.png?stamp=20191106160214&amp;q=85&amp;output=jpg&amp;bg=white"/>
        <figcaption>Фото: depositphotos_GaudiLab</figcaption>
      </figure>
      <p>Цифрова держава включає в себе крім електронного уряду ще чимало можливостей і опцій. Тут варто згадати Естонію, названу The New Yorker «<a href="https://www.newyorker.com/magazine/2017/12/18/estonia-the-digital-republic">цифровою республікою</a>». Проте навіть ця балтійська країна — лише в процесі будівництва діджитал-держави.</p>
      <p>Український курс</p>
      <p>Україна наразі не виокремлюється у своєму прагненні використовувати в держуправлінні досягнення ІТ-індустрії. Наприкінці 2017 року консалтингова компанія Deloitte надала<a href="https://www2.deloitte.com/us/en/pages/public-sector/articles/government-public-sector-outlooks.html"> звіт</a> про технології в міжнародному державному секторі. Тоді головним трендом найближчого часу аналітики назвали ідею symphonic enterprise. Цей концепт прогнозує кумулятивний ефект, якщо держава і бізнес впровадять такі технології, як, скажімо, блокчейн і системи штучного інтелекту. Метою таких інвестицій називають підвищення ефективності роботи всієї «цифрової держави» — від комунікації громадян, держструктур і бізнесу до реалізації завдань з електронного документообігу.</p>
      <p>Юрій Лазебников,</p>
      <p>керуючий партнер TECHIIA холдинг</p>
      <p>
        <i>«Якщо розглядати діджиталізацію держави використовуючи бізнес-підхід, то перше, що необхідно зробити, — проаналізувати, скільки коштуватимуть зміни і яка практична користь від них буде в найближчому майбутньому, <b>— стверджує Юрій Лазебніков, керуючий партнер TECHIIA холдинг</b>. — Необхідно чітко визначити пріоритетність таких проектів і втілювати їх з прицілом на усвідомлене використання. Приклад впровадження блокчейн-технологій для земельного кадастру показав, що гучного слова „блокчейн“ замало, щоб реєстр зробити дійсно прозорим і функціональним».</i>
      </p>
      <p>Українське Мінцифри поставило перед собою досить амбітні <a href="https://www.epravda.com.ua/publications/2019/09/30/652085/">цілі</a> на найближчі чотири роки. А це — 100% всіх держпослуг онлайн, кожна п’ята — автоматична (чиновники не беруть участі); а також єдина онлайн-форма для повного пакету послуг від держави.</p>
      <p>«Тотальна діджиталізація — раз. Потрібно спростити, дерегулювати все, що можливо, а те, що лишиться — перевести в електронну форму. Це дозволить зробити всі процеси ефективнішими і прозорішими», — <a href="https://www.epravda.com.ua/publications/2019/10/30/653114/">каже</a> міністр Кабінету міністрів Дмитро Дубілет. Він розраховує, що до кінця вже цього року майже всі ключові процеси в уряді переведуть на цифру, а наступного — поширять на всі міністерства.</p>
      <p>
        <i>«Інновації можуть навіть призупинити міграцію. Чимало хто з українців виїздять з країни навіть не за високою зарплатою, а за якістю життя. І якщо завдяки цифровізації доступ до держпослуг стане простішим, якщо буде простіше записатися до лікаря — це буде бодай невеличким, проте неабияким стимулом залишитися в Україні, <b>— запевняє Юрій Лазебніков.</b> Він наголошує, що Україна конкурує на світовому ринку за своїх громадян. «Нам необхідно рухатися дуже швидко як щодо впровадження технологій, так і стосовно розвитку економіки загалом».</i>
      </p>
      <p>Кіра Рудик,</p>
      <p>в минулому IT-підприємець і голова гучної компанії Ring Ukraine, придбаної Amazon</p>
      <p>З ним погоджується і <i><b>Кіра Рудик, в минулому IT-підприємець і голова успішної компанії Ring Ukraine, придбаної Amazon.</b> «У найближчі 30 років у нас постане питання: що таке держава в принципі, коли я можу працювати в будь-якому куточку світу? Що означає громадянство?», — ставить вона питання про еволюцію діджитал-держави. «Держави конкуруватимуть за громадян саме тим набором цифрових послуг, які вони надають», — впевнена вона. Рудик,</i> нині депутат парламенту, наголошує, що одне із завдань влади під час цифровізації — обдумувати й розмірковувати не на місяць і не на рік наперед, а щонайменше на десятиліття-два.</p>
      <p>Де майбутнє вже настало</p>
      <p>Повернімося до прикладу Естонії — ця невеличка балтійська країна просунулася з питань діджитал чи не найдалі. Щорічно її громадяни користуються 100−120 електронними послугами. Уряд порахував: люди зберігають 10 днів життя, адже більшість держсервісів можна отримати не виходячи з дому.</p>
      <p>«Наживо» ж потрібно отримувати всього три послуги (тоді як цифрових — вже понад 2,5 тисячі): зареєструвати нерухомість, оформити шлюб, розлучитися. У кожного громадянина є власний ідентифікаційний код, він же є ключем до отримання цифрових держпослуг. А ще цей код захищає персональні дані свого власника — установи можуть отримати про людину тільки ту інформацію, яка потрібна їм для надання послуги. А користувач може онлайн перевірити, хто, як і навіщо запитував інформацію про нього — ба навіть поскаржитися, якщо вважатиме отримання даних необґрунтованим.</p>
      <p>Сусіди естонців, фіни, не дуже відстали від жителів Естонії. Інтернет для них настільки важливий, що в 2010 році влада законодавчо зафіксувала за кожним громадянином право на доступ до широкосмугового інтернету. Фінляндія стала першою в світі, хто так вчинив. Як і в Естонії, спрощений онлайн-доступ до державних послуг і автоматичний переклад іншими мовами приваблює сюди іноземних фахівців. Та й власне цифрова інфраструктура не існує у вакуумі — разом з нею інвестують в розвиток і освіти, і місцевих громад, що означає фінансові надходження в заклади, де люди можуть працювати в Інтернеті.</p>
      <p>Україна ж прагне наздогнати лідерів. 29 жовтня Кабінет міністрів уклав з 4 найбільшими операторами мобільного зв’язку меморандум — завдяки документу всю територію країни <a href="https://www.epravda.com.ua/rus/news/2019/10/29/653081/">мають</a> покрити мережею мобільного інтернету. А до того часу, якщо плани держменеджерів реалізуються, в смартфонах з’явиться і вікно зв’язку з державою.</p>
    </article>
  </body>
</html>