<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/ademov-za-pazardzhik-tryabvat-promeni-v-zakona-406506.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T08:56:42+00:00"/>
    <meta property="og:title" content="Адемов за Пазарджик: Трябват промени в закона"/>
    <meta property="og:description" content="Според Закона за здравето няма конфликт на интереси на членовете на ТЕЛК – Пазарджик, които са освидетелствали председателите си и директора на болниц..."/>
  </head>
  <body>
    <article>
      <h1>Адемов за Пазарджик: Трябват промени в закона</h1>
      <address>
        <time datetime="2019-11-12T08:56:42+00:00">12 Nov 2019, 08:56</time>
      </address>
      <p>По думите му в него има 4 хипотези, които позволяват на лекарите в тези комисии да си направят отвод, те обаче не касаят други членове или председател, съобщи NOVA.</p>
      <p>Според Закона за здравето няма конфликт на интереси на членовете на ТЕЛК – Пазарджик, които са освидетелствали председателите си и директора на болницата. Това обясни в предаването „Здравей, България” бившият социален министър и настоящ председател на социалната комисия в парламента д-р Хасан Адемов.</p>
      <p>По думите му в него има 4 хипотези, които позволяват на лекарите в тези комисии да си направят отвод. Те обаче не касаят други членове или председател.</p>
      <p>„В момента в България работят 74 ТЕЛК-ове, които са към държавни и общински болници. В тези комисии работят хора с призната лекарска специалност и с минимум 5 години стаж. Всеки ТЕЛК има председател и поне двама членове”, обясни д-р Адемов.</p>
      <p>Той допълни, че тези лекари са в трудово-правни отношения с директора на лечебното заведения. А хората, които искат да се явят на ТЕЛК в определен град трябва да имат постоянен или настоящ адрес в региона от 3 месеца. „Трябва да си жител или да имаш постоянен или настоящ адрес. Второ – трябва да имаш набор от документи, които ги предоставяш в регионалната картотека по медицинска експертиза към РЗИ”, каза още бившият социален министър.</p>
      <p>А за да се прекратят подобни практики може да се приемат и промени в закона. „Възможно е към 4-те хипотези да се добавят и тези, които станаха актуални. Всеки един народен представител може да ги внесе. Министерството на здравеопазването е в правото си да направи тези промени”, заключи Хасан Адемов.</p>
    </article>
  </body>
</html>