<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546606.html/%D8%AC%D9%86%D8%A8-%D9%88-%D8%AC%D9%88%D8%B4-%D8%A7%D8%AD%D8%B2%D8%A7%D8%A8-%D9%85%D9%88%D8%B3%D9%85%DB%8C-%D9%88-%D9%84%D8%AD%D8%B8%D9%87-%D8%A7%DB%8C-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3--%D8%A7%D8%AD%D8%B2%D8%A7%D8%A8-%D8%B3%DB%8C%D8%A7%D8%B3%DB%8C--%D9%86%D8%A7%DA%A9%D8%A7%D8%B1%D8%A2%D9%85%D8%AF-%D9%88-%D9%85%D9%88%D9%84%D9%88%D8%AF-%D9%82%D8%AF%D8%B1%D8%AA-%D9%87%D8%B3%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T08:48:00+00:00"/>
    <meta property="og:title" content="جنب و جوش احزاب موسمی و لحظه‌ای برای انتخابات مجلس/ احزاب سیاسی، ناکارآمد و مولود قدرت هستند"/>
    <meta property="og:description" content="در طول سالهای اخیر و با فراگیر شدن احزاب سیاسی در کشور شاهد رشد قارچ‌گونه احزاب در موسم انتخابات هستیم چیزی که نه تنها فعالیت و کارویژه اصلی احزاب را زیر سؤال می برد بلکه باعث سرخوردگی مردم و بی اعتمادی نخبگان به فعالیت احزاب سیاسی در کشور می انجامد."/>
  </head>
  <body>
    <article>
      <h1>جنب و جوش احزاب موسمی و لحظه‌ای برای انتخابات مجلس/ احزاب سیاسی، ناکارآمد و مولود قدرت هستند</h1>
      <h2>گزارشی از رشد دم انتخاباتی احزاب!</h2>
      <address>
        <time datetime="2019-11-12T08:48:00+00:00">12 Nov 2019, 08:48</time>
      </address>
      <p>در طول سالهای اخیر و با فراگیر شدن احزاب سیاسی در کشور شاهد رشد قارچ‌گونه احزاب در موسم انتخابات هستیم چیزی که نه تنها فعالیت و کارویژه اصلی احزاب را زیر سؤال می برد بلکه باعث سرخوردگی مردم و بی اعتمادی نخبگان به فعالیت احزاب سیاسی در کشور می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31258">عصر همدان</a>؛ در حالیکه کمتر از چهار ماه به انتخابات یازدهمین دوره مجلس شورای اسلامی باقی مانده احزاب سیاسی فعالیت های خود را در سراسر کشور آغاز کرده اند.</p>
      <p>احزاب و گروه‌های سیاسی در تاثیرگذاری بر قدرت و ایفای نقش در عرصه های سیاسی و اجتماعی در نظام های مردم سالار جایگاه مهمی دارند و در واقع در یک نظام مردم سالار و دموکراتیک احزاب موتور پیشران این حرکت مشارکت جویانه‌مردم و محرک چرخ دنده های نظام مردم سالار است و به دلیل ساختار سیاسی کشور ما که مردم سالاری دینی در تار و پود آن مستتر است اهمیت این احزاب دو چندان می‌شود.</p>
      <p>در طول سالهای اخیر و با فراگیر شدن احزاب سیاسی در کشور شاهد رشد قارچ گونه احزاب در موسم انتخابات هستیم چیزی که نه تنها فعالیت و کارویژه اصلی احزاب را زیر سوال می برد بلکه باعث سرخوردگی مردم و بی اعتمادی نخبگان به فعالیت احزاب سیاسی در کشور می انجامد.</p>
      <p>بعد از پیروزی انقلاب اسلامی که فعالیت آزادانه برای احزاب سیاسی فراهم شد و افراد و نخبگان برای رسیدن به قدرت و انجام فعالیت های سیاسی به تحزب‌گرایی تمایل پیدا کردند اما هیچ وقت احزاب سیاسی جز در موارد نادری نتوانستند کارآمد و با برنامه به عرصه انتخابات وارد شوند شاید یکی از دلایل عدم کارآمدی احزاب سیاسی مولود دولت بودن انها باشد چیزی که عملا نقش اصلی احزاب را که همان ارتباط با طبقات مختلف مردم و حلقه واسطه بودن بین مردم و قدرت است را به حاشیه برده است.</p>
      <p>بنابه گفته جمال عرف، معاون سیاسی وزیر کشور با توجه به قانون جدید احزاب، ۱۱۰ حزب رسمی شناسنامه دار در کشور مجوز فعالیت دریافت کرده اند در حالیکه پیش از این ۲۵۰ حزب در کشور مجوز فعالیت داشت و از این تعداد احزابی که فعالیتی نداشته اند یا مجمع عمومی تشکیل نداده اند بودند ۱۱۰ حزب جنبه رسمی و قانونی به خود گرفتند و احزاب دیگر هنوز نتوانستند خود را با قانون جدید نحوه فعالیت احزاب و گروه‌های سیاسی تطبیق دهند.</p>
      <p>بنابراین با استناد به گفته های معاون سیاسی وزیر کشور تا چند سال قبل ۲۵۰ حزب و اکنون ۱۱۰ حزب سیاسی در کشور فعالیت دارند اما سوالی که مطرح می شود این است که چرا احزاب سیاسی در کشور که باید حلقه واسطه بین قدرت و مردم باشند این کارکرد و کارویژه اصلی خود را فراموش کرده‌اند؟</p>
      <p>چرا احزاب سیاسی در کشور خود را در بحبوهه انتخابات نشان می دهند و چند ماه مانده به انتخابات اعلام موجودیت می کنند!؟</p>
      <p>جنب و جوش احزاب در موسم انتخابات و ارائه لیست های مختلف از طرف هر دو جناح اصلی اصلاح طلب و اصولگرا دیگر نهایت فعالیت سیاسی احزاب در کشور است که بسیاری از احزاب سیاسی اصولگرا و یا اصلاح طلب کل سال و یا سالها عملا تعطیل هستند و هیچ خروجی ملموسی در حوزه مطالبات مردم ندارند.</p>
      <p> </p>
      <p>
        <b>حزب در کشور ما فهمیده نشده است</b>
      </p>
      <p>محمد صادق کوشکی استاد دانشگاه و تحلیل گر مسائل سیاسی با بیان اینکه حزب بعنوان یک پدیده برآمده از غرب است و برای شکل گرفتن واقعی به زیر ساخت هایی لازم دارد گفت: برای شکل گرفتن و ایفای نقش احزاب، اقتصاد لیبرال، فرهنگ لیبرال و جامعه ای که تربیت دموکراتیک داشته باشد لازم است.</p>
      <p>وی افزود: چون در کشور ما و دیگر کشورهای اسلامی این زیر ساخت ها وجود ندارد حزب تشکیل می شود اما کارویژه هایش را نمی تواند انجام دهد.</p>
      <p>این استاد دانشگاه با بیان اینکه در کشورهای غربی نظیر آلمان، فرانسه، انگلستان و ایتالیا کمتر از ۱۰ حزب داریم ولی در کشور ما چند صد حزب وجود دارد عنوان کرد: حزب در کشور ما فهمیده نشده و ما از حزب یک تقلید ناقص داریم و به همین دلیل قبل و بعد از انقلاب احزاب در ایران موفق نبوده‌اند.</p>
      <p>کوشکی خاطر نشان کرد: احزاب عموما در کشور ما دولت ساخته‌اند و افراد ابتدا به قدرت می رسند بعد حزب را تشکیل می دهند در حالی که در مغرب زمین اول حزب را تشکیل می دهند بعد به قدرت می رسند.</p>
      <p>وی با بیان اینکه کارویژه‌های حزبی در کشور ما وجود ندارد و به کمپین انتخاباتی تنزل پیدا کرده است تاکید کرد: مردم به احزاب لحظه ای و انتخاباتی توجه ندارند و اسم و رسمشان نیز مهم نیست. چون حزب تقلیدی، بی خاصیت و بی مصرف است فعالین سیاسی و مردم آنها را نمی‌شناسند.</p>
      <p>تحلیل‌گر مسائل سیاسی در ادامه با بیان اینکه جریانات سیاسی در کشور فعالیت دارند و نقش حزب را دارند انجام می‌دهند، گفت: جریانات همیشه فعال هستند و در مجلس، دولت و رسانه ها حضور دارند اما در ایام انتخابات بیشتر فعال هستند.</p>
      <p>کوشکی در پاسخ به این پرسش که نگاه مردم نسبت به جریانات سیاسی چگونه است آیا از این جریانات مطالبه ای دارند یا خیر تصریح کرد: برخی از مردم ممکن است که به جریانی رای دهند و برخی پایگاه فکری اش با جریانی پیوند خورده و جریان سیاسی هم مطالبات پایگاه اجتماعی را در حاکمیت جستجو می کنند. برخی جریانات سیاسی پایگاه اجتماعی دارند و به خواسته های پایگاه اجتماعی توجه دارند و پیگیری می کنند و اگر این مطالبت را پیگیری نکنند پایگاه اجتماعی از آنها مطالبه می کند.</p>
      <p>این تحلیل گر مسائل سیاسی در پایان با تاکید بر اینکه مردم باید طوری رأی دهند که از رأیشان خجالت نکشند، عواقب آن را بپذیرند و از عملکرد فرد منتخب رضایت داشته باشند گفت: وقتی بخشی از مردم به خاطر تکرار کردن فردی به آقای روحانی رای می دهند و آقای روحانی زندگی مردم را به خاک سیاه می کشاند همین مردم ممکن است متوجه نشوند که رای خودشان اشتباه است و مقصر را فرد دیگری بدانند.</p>
      <p> </p>
      <p>
        <b>حزب باید در کنار مردم باشد</b>
      </p>
      <p>حجت‌الاسلام احمدحسین فلاحی، دبیر جبهه پایداری استان همدان با اشاره به اینکه در ساختار سیاسی ایران در طول تاریخ احزاب نقشی نداشتند و این به خاطر ساختار سیاسی اجتماعی ایران است عنوان کرد: بعد از دوران دیکتاتوری و دوران شخص محوری و سلطنتی بودن، مردم اختیارات و نقشی نداشتند تا بتوانند احزاب را تشکیل دهند.</p>
      <p>وی افزود: هیئت های مختلف در جریان انقلاب نقش داشتند و آن هم در قالب تشکیلات حزبی نبود و به خاطر اینکه با مرجعیت و روحانیت ارتباط داشتند در انقلاب موثر بودند.</p>
      <p>حجت‌الاسلام فلاحی با بیان اینکه ساختار سیاسی اجتماعی در دوران معاصر متاثر از محوریت روحانیت است گفت: وظیفه حزب این است که در کنار مردم باشد و از مسئولین مطالبه گری کند، باید جدا از قدرت باشد در حالی که احزاب مولود قدرت شدند.</p>
      <p>وی با اشاره به نقش احزاب گفت: احزاب نقش واقعی خود را فراموش کرده اند و باید رابط بین مردم و حاکمیت باشند، احزاب باید از دولت و حاکمیت مطالبات مردم را پیگیری کنند و از طرف دیگر باید به مردم خط دهی داشته باشد تا مردم به حقوق خود آشنا باشند.</p>
      <p>دبیر جبهه پایداری استان همدان با بیان اینکه در ساختار حزب به خاطر تبعیتی که به بالادستی و دبیر حزب وجود دارد کار ها خراب می شود تاکید کرد: اکثر احزاب به این صورت هستند که در تصمیم گیری خود حتما باید حرف ها و تصمیمات دبیر حزب را اجرا کنند در حالی که احزاب باید مستقل تصمیم گیری کنند.</p>
      <p>حجت‌الاسلام فلاحی در پاسخ به این پرسش که مردم در انتخابات بر چه اساس و شاخص هایی باید رای دهند عنوان کرد: در خلاء نقش واقعی احزاب بحث گفتمان محوری باید باشد. نباید به فردی که اسمش برند است رای بدهیم در حالی که عملکرد آن ۱۸۰ درجه با آرمان‌ها و خواسته‌های مردم تفاوت دارد، نباید شخص محور باشیم.</p>
      <p>به گزارش  عصر همدان؛ احزاب علاوه بر اینکه به عنوان یک مکانیسم در ساختار سیاسی در راستای نیل به مردم سالاری دینی هستند باید وظیفه سامان دهی خواسته ها و مطالبات مردم و پایگاه اجتماعی خود را از حاکمیت و قدرت مد نظر قرار دهند تا به معنای واقعی کارکرد حزبی که همان حلقه واسط بین مردم و قدرت بودن است را به خوبی ایفا کنند.</p>
      <p>در حالیکه کار ویژه و مهمترین و موثرترین کارکرد حزب مطالبه مردم از قدرت است اما در کشور ما نه تنها احزاب و جریانات سیاسی به اصلی ترین وظیفه خود واقف نیستند بلکه در بسیاری از اوقات بعنوان توجیه گر عملکرد دولت ها هستند که این امر باعث بی اعتنایی مردم به جریانات سیاسی می شود و این تفکر در اکثر مردم و حتی نخبگان سیاسی حاکم شده است که احزاب بدون توجه به خواسته های واقعی مردم و افکار عمومی صرفا برای رسیدن به قدرت آن هم در موسم انتخابات فعال می شوند.</p>
      <p>احزاب موسمی و لحظه ای که بیشتر در ایام انتخابات اعلام وجود می کنند و در آستانه انتخابات داعیه دار مطالبات مردم می شوند نهایتا به مرگ زودرس دچار می شوند که نه تنها خود بلکه مردم را از فعالیت و مشارکت سیاسی اجتماعی دلسرد و سرخورده می کنند.</p>
      <p>امید است با اصلاح قوانین مربوط به حزب و نحوه فعالیت احزاب بتوان فعالیت های واقعی احزاب سیاسی را در کشور در راستای تامین منافع مردم و مطالبات به حق مردم از دولت ها و قدرت نهادینه کرد و احزاب موسمی و دم انتخاباتی که صرفا برای گرفتن رای از مردم با هزاران وعده و وعید به میدان می آیند محلی برای جولان و فضا سازی نداشته باشند و احزاب به مسیر واقعی خود که همانا پل ارتباط مردم با دولت ها و قدرت هستند باشند نه توجیه گر ناکارآمد پر ادعای قدرت طلب!</p>
      <p>انتهای پیام/</p>
    </article>
  </body>
</html>