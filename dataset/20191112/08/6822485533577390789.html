<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821027.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T08:59:00+00:00"/>
    <meta property="og:title" content="بررسی آخرین نظرسنجی‌ها درباره دولت روحانی/ افت بی‌سابقه محبوبیت رئیس‌جمهور"/>
    <meta property="og:description" content="به گزارش الف، مهدی محمدی کارشناس مسائل سیاسی با استناد به آخرین نظرسنجی های روز سیاسی نوشت:"/>
  </head>
  <body>
    <article>
      <h1>بررسی آخرین نظرسنجی‌ها درباره دولت روحانی/ افت بی‌سابقه محبوبیت رئیس‌جمهور</h1>
      <address>
        <time datetime="2019-11-12T08:59:00+00:00">12 Nov 2019, 08:59</time>
      </address>
      <p>شیب افول محبوبیت روحانی بسیار تند است. هیچ رئیس جمهوری در طول ۳ دهه گذشته، در سال ششم ریاست جمهوری خود، وضعی چنین اسف‌بار از حیث محبوبیت نداشته است.</p>
      <p>به گزارش الف، مهدی محمدی کارشناس مسائل سیاسی با استناد به آخرین نظرسنجی های روز سیاسی نوشت:</p>
      <p>1.نظرسنجی یک نهاد معتبر دانشگاهی -که از 1388 تاکنون دقت بالایی داشته و اعتبار آن ثابت شده- در مرداد 98 می گوید درصد کسانی که به روحانی بسیار علاقمند هستند حدود 10 درصد و درصد کسانی که به او بی علاقه یا بسیار بی علاقه هستند حدود 45 درصد است.</p>
      <p>2.به این معنا اکنون در جامعه ایران یک دوقطبی جدید به نام ‘موافق روحانی-مخالف روحانی’ خلق شده که در آن مخالفان بیش از 4 برابر موافقان هستند. این یک دوقطبی جدید و محصول افول بسیار پرشتاب محبوبیت روحانی است.</p>
      <p>3.داده ها نشان می دهد 4 عامل تورم، بیکاری، فساد و سوء مدیریت عوامل اصلی نارضایتی مردم از روحانی است. مردم روحانی را به عنوان مقصر مشکلات شناسایی کرده اند و او با همه تلاشی که کرده موفق نشده مشکلات را فرافکنی کند.</p>
      <p>4.شیب افول محبوبیت روحانی بسیار تند است. هیچ رییس جمهوری در طول تاریخ 3 دهه گذشته، در سال ششم ریاست جمهوری خود، وضعی چنین اسف بار از حیث محبوبیت نداشته است.</p>
      <p>5.شکل گیری این وضعیت برای روحانی و تیم او که سعی دارند از طریق دوقطبی های ساختگی مانند آزادی-محدودیت، یا مذاکره-عدم مذاکره یا جنگ- صلح، افکار عمومی را به نفع خود بسیج کنند، خبر بسیار بدی است. </p>
      <p>6.دوقطبی آزادی-محدودیت هنوز در جامعه ایران وجود دارد و متمرکز بر مسئله زنان است اما اکنون مسئله اصلی جامعه نیست. دوقطبی مذاکره-عدم مذاکره در نیویورک شکست خورد (البته برنامه امریکا احیای آن است) و دوقطبی جنگ- صلح پس از ماجرای پهپاد امریکایی شانس خود را از دست داده است.</p>
      <p>7.طبیعی است که با وضع فعلی روحانی تلاش کند دوقطبی قدرتمند موافق روحانی-مخالف روحانی را با دوقطبی جدیدی جایگزین کند. تداوم روند فعلی کار را در هر انتخاباتی در آینده برای او و اصلاح طلبان سخت خواهد کرد. </p>
      <p>8.روحانی با سخنرانی یزد تلاش برای عوض کردن زمین بازی را آغاز کرد. اما نقطه تمرکز او کاملا اشتباه است چرا که مردم در زمینه مبارزه با فساد قوه قضاییه و آقای رییسی را جدی و صادق می دانند و روحانی اعتبار اجتماعی لازم برای مخدوش کردن این روند را ندارد. روحانی با سخنرانی یزد جایگاه خود را در سمت دفاع از فساد تثبیت کرد.</p>
      <p>9.با این روند، هر جریانی که دو ویژگی داشته باشد شانس بالایی در انتخابات پیدا می کند: 1-به طور معتبر مخالف روحانی باشد و مردم باور کنند آمده تا بلایی را که در دوره روحانی سر زندگی مردم آمد پایان بدهد 2-سوژه هراس اجتماعی نباشد و نتوان از آن در ذهن مردم لولو ساخت.</p>
      <p>10.انقلابیون برای پیروزی نیازمند اجماع به معنای تقسیم نکردن سبد رای خود، دوری از تندروی بی حاصل و تمرین فرهنگی رای دهی لیستی هستند.</p>
      <p>11.آیا با این وضع پیروزی مخالفان روحانی قطعی است؟ به هیچ وجه. تنها چیزی که با قاطعیت می توان گفت این است که اگر روندهای فعلی جامعه حفظ شود آنها شانس بالایی دارند. پس دعوا بر سر حفظ یا به هم ردن روندها و تعادل افکار عمومی خواهد بود.</p>
      <p>12.نظرسنجی پیشگویی نیست، انتخابات هم شعبده بازی نیست. روندهای اجتماعی تغییر می کند. نظرسنجی شدت و جهت تغییرات را در یک لحظه از زمان نشان می دهد. اینکه نتیجه چه می شود به عمل ما بستگی دارد. نظرسنجی نقطه شروع و جهت حرکت را روشن می کند نه نقطه پایان را.</p>
    </article>
  </body>
</html>