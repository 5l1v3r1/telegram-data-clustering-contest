<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/krakow-glowny-opoznienia-pociagow-kiedy-beda-kursowac-punktualnie,984671.html"/>
    <meta property="og:site_name" content="TVN24"/>
    <meta property="article:published_time" content="2019-11-12T08:52:00+00:00"/>
    <meta property="og:title" content="Pociągi w Krakowie opóźnione nawet o ponad 2,5 godziny. &quot;Czekam, nie mam wyjścia&quot;"/>
    <meta property="og:description" content="Nawet 160 minut sięgnęły we wtorek rano opóźnienia pociągów wyjeżdżających ze stacji Kraków Główny. Kłopoty związane są z pracami modernizacyjnymi. - Jest to sytuacja awaryjna, która nie powinna si..."/>
  </head>
  <body>
    <article>
      <h1>Pociągi w Krakowie opóźnione nawet o ponad 2,5 godziny. "Czekam, nie mam wyjścia"</h1>
      <address><time datetime="2019-11-12T08:52:00+00:00">12 Nov 2019, 08:52</time> by <a rel="author">js//now//wini</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/eb2b5429-6d41-48ff-be80-74357b1f0a2d-480p.mp4"/>
        <figcaption>Pasażerowie czekają na opóźnione pociągi<cite>Foto: tvn24 | Video: tvn24</cite></figcaption>
      </figure>
      <h3>Nawet 160 minut sięgnęły we wtorek rano opóźnienia pociągów wyjeżdżających ze stacji Kraków Główny. Kłopoty związane są z pracami modernizacyjnymi. - Jest to sytuacja awaryjna, która nie powinna się zdarzyć - powiedział Piotr Hamarnik z Polskich Linii Kolejowych.</h3>
      <related>
        <a href="https://www.tvn24.pl/wiadomosci-z-kraju,3/zero-informacji-nie-wiadomo-co-sie-dzieje-setki-minut-opoznien-pociagow,917175.html"/>
      </related>
      <p>Jak poinformował TVN24 Piotr Hamarnik z biura prasowego Polskich Linii Kolejowych, zmiany w organizacji ruchu pociągów na stacji Kraków Główny potrwają "mniej więcej do godzin południowych".</p>
      <p>- Najważniejsza informacja jest taka, że od godziny 7 pociągi dojeżdżają i wyjeżdżają ze stacji Kraków Główny. Działamy najsprawniej jak to możliwe, by przywrócić rozkładową jazdę pociągów na południu Polski - podkreślił.</p>
      <p>- Oczywiście niektóre opóźnienia są na tyle duże, że ich w trasie nadrobić się nie da. Natomiast te mniejsze opóźnienia będziemy starali się niwelować już podczas przejazdu pociągów przez Polskę - dodał.</p>
      <p>Mirosław Siemieniec, rzecznik prasowy PKP Polskich Linii Kolejowych zapewnił, że na węzłach poza Krakowem ruch odbywa się bez zakłóceń.</p>
      <p>- Generalnie poza punktem w Krakowie, gdzie jest ogniwo, które powoduje, że łańcuch połączeń został zaburzony, na pozostałych węzłach w Polsce ruch odbywa się normalnie - powiedział Siemieniec. Dodał, że opóźnienia dotyczą głównie pociągów, które wyjeżdżały z Krakowa lub przejeżdżały przez Kraków.</p>
      <h3>"Sytuacja awaryjna, która nie powinna się zdarzyć"</h3>
      <p>Kłopoty związane są z pracami modernizacyjnymi na stacji Kraków Główny.</p>
      <p>- Codziennie na stacji Kraków Główny trwają prace związane z modernizacją całej stacji. One trwają przy nocnych zamknięciach, gdy nie jeżdżą pociągi, do godziny 4 rano. Natomiast dzisiaj wykonawca wydłużył te prace - wyjaśnił Hamarnik.</p>
      <p>Dodał, że na razie trudno mu powiedzieć, co się dokładnie stało, że doszło do takich opóźnień.</p>
      <p>- Będziemy starać się unikać takich sytuacji w przyszłości. Jest to sytuacja awaryjna, która nie powinna się zdarzyć - podkreślił.</p>
      <h3>"Opóźniony, przepraszają i tyle"</h3>
      <p>Pasażerowie cierpliwie czekają na swoje połączenia. - W tej chwili mamy opóźnienie 160 minut. Ale obserwuję, jak to opóźnienie wzrasta – 20, potem 40 minut i kolejne - zauważa mężczyzna czekający na pociąg do Ostrowa Wielkopolskiego.</p>
      <p>- No muszę czekać, nie mam wyjścia, bo i tak dalej jadę  z Wrocławia. Opóźniony, przepraszają i tyle - rozkłada ręce inna pasażerka.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/6be15ed6-c067-41a4-8b8c-4df88795d18a.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Opóźnienia pociągów na stacji Kraków Główny<cite>Źródło: tvn24</cite></figcaption>
      </figure>
    </article>
  </body>
</html>