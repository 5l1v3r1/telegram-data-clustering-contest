<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596902/ergatika-atyximata-se-lemesolefkosiame-egkavmata-ergatistravmatias-defteros"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T08:10:00+00:00"/>
    <meta property="og:title" content="Εργατικά ατυχήματα σε Λεμεσό–Λευκωσία:Με εγκαύματα εργάτης,τραυματίας δεύτερος"/>
    <meta property="og:description" content="Δυο εργατικά ατυχήματα σε Λεμεσό και Λευκωσία σημειώθηκαν χθες. Όπως αναφέρει η Πυροσβεστική, το πρώτο σημειώθηκε το πρωί χθες στη Λεμεσό. Συγκεκριμένα..."/>
  </head>
  <body>
    <article>
      <h1>Εργατικά ατυχήματα σε Λεμεσό–Λευκωσία:Με εγκαύματα εργάτης,τραυματίας δεύτερος</h1>
      <address><time datetime="2019-11-12T08:10:00+00:00">12 Nov 2019, 08:10</time> by <a rel="author">SigmaLive</a></address>
      <p>Δυο εργατικά ατυχήματα σε Λεμεσό και Λευκωσία σημειώθηκαν χθες.</p>
      <p>Όπως αναφέρει η Πυροσβεστική, το πρώτο σημειώθηκε το πρωί χθες στη Λεμεσό. Συγκεκριμένα στις 08.59 λήφθηκε κλήση για εργατικό ατύχημα στον αγωγό ΣΑΛΑ στον παραλιακό δρόμο Λεμεσού.</p>
      <p>Ανταποκρίθηκαν μέλη της Αστυνομίας και της Πυροσβεστικής από τον Πυροσβεστικό Σταθμό Αγίου Νικολάου Λεμεσού με δυο πυροσβεστικά οχήματα και η πυρκαγιά τέθηκε υπό έλεγχο στις 9.45. Εργάτης στην προσπάθειά του να κόψει πολυεστέρα προκάλεσε πυρκαγιά με αποτέλεσμα να υποστεί εγκαύματα στο σώμα. Ο εργάτης μεταφέρθηκε με ασθενοφόρο στο Γενικό Νοσοκομείο Λεμεσού πριν από την άφιξη της Πυροσβεστικής Υπηρεσίας. Στο μέρος του επεισοδίου κλήθηκε και λειτουργός του Γραφείου Επιθεώρησης Εργασίας.</p>
      <p>Στις 10.11 λήφθηκε κλήση για εργατικό ατύχημα στη λεωφόρο Νίκης στη Λευκωσία. Ανταποκρίθηκαν μέλη της Αστυνομίας και της Πυροσβεστικής από τον Πυροσβεστικό Σταθμό Ακροπόλεως με δυο πυροσβεστικά οχήματα. Κατά τη διάρκεια επιδιόρθωσης της μόνωσης σε ταράτσα διωρόφου κτηρίου προκλήθηκε πυρκαγιά σε χάρτινα κιβώτια.</p>
      <p>Ένας εκ των τριών υπαλλήλων, στην προσπάθειά του να ανοίξει γυάλινη προθήκη, τραυματίστηκε στο δεξί χέρι αφού το γυαλί θρυμματίστηκε. Ο τραυματίας μεταφέρθηκε με ασθενοφόρο στο Γενικό Νοσοκομείο. Η πυρκαγιά επιχειρήθηκε να κατασβεστεί πριν την άφιξη της Πυροσβεστικής Υπηρεσίας. Εκ μέρους μας έγινε τελική κατάσβεση. Στο μέρος του επεισοδίου κλήθηκε και λειτουργός του Γραφείου Επιθεώρησης Εργασίας.</p>
    </article>
  </body>
</html>