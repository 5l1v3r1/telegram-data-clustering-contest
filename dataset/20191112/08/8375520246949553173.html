<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/digest/naukovci-viznachili-riven-skladnosti-dlya-maksimalnogo-uspihu-v-navchanni-639344.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T08:41:34+00:00"/>
    <meta property="og:title" content="Науковці визначили рівень складності для максимального успіху в навчанні"/>
    <meta property="og:description" content="Навчання: скільки помилок оптимально"/>
  </head>
  <body>
    <article>
      <h1>Науковці визначили рівень складності для максимального успіху в навчанні</h1>
      <address>
        <time datetime="2019-11-12T08:41:34+00:00">12 Nov 2019, 08:41</time>
      </address>
      <h4>Навчання: скільки помилок оптимально</h4>
      <p>На помилках учишся – але скільки помилок при цьому оптимально? Відповідь надає експеримент із залученням адаптивного алгоритму. Згідно з отриманими результатами, найкраще вчитися, коли помилок припускаються у 15% завдань, натомість 85% розв’язують правильно. «Це "правило 85%" найкраще сприяє навчальним успіхам – це, ймовірно, стосується і людей, і тварин, повідомляють учені в фаховому журналі «Nature Communications».</p>
      <p>Здатність навчатися нового – важлива для виживання, без неї люди б залишилися на рівні розвитку немовляти. В школі, вищій освіті та професії навчання відіграє вирішальну роль. Але як вчитися найефективніше? Очевидно, що успіхи важливі для мотивації, щоб продовжувати роботу. Водночас нам потрібні певні виклики, щоб розвиватися далі.</p>
      <p>«<i>Інтуїція підказує, що для балансу мотивації і навантаження існує оптимальна міра складності, – </i>каже Роберт Вілсон <i>(Robert Wilson)</i> з Аризонського університету та його колеги. – <i>Це припущення – ядро всіх сучасних методів навчання». </i>Проте де баланс між невдачею та успіхом?</p>
      <p>«<i>Незважаючи на тривалу історію емпіричних досліджень, залишається неясно, чому певний рівень складності сприяє навчанню і де розташована необхідна міра вимогливості</i>, – сказав учений. – <i>Ми це перевели на математичну основу</i>».</p>
      <p>Аби відповісти на запитання, Вілсон і його команда використали різні адаптивні алгоритми як моделі людського та тваринного навчання. Їм вони надавали для розв’язання класичні завдання, наприклад, потрібно було розділити цифри на класи «парних» і «непарних» або дві категорії величин: «більше п’яти» та «менше п’яти». Нейронні мережі були так запрограмовані, що змінювали свої внутрішні зв’язки, лише якщо припускалися помилки.</p>
      <p>«<i>Здавалося б, оптимальне навчання мало відбуватися за максимального рівня помилок</i>», – сказали вчені. Але це не так, засвідчив експеримент. Натомість алгоритми навчалися найшвидше та найефективніше тоді, коли рівень помилок становив приблизно 15%. Інакше кажучи: «<i>Ми з’ясували, що ефективність навчання тоді максимальна, коли його складність дає змогу правильно відповісти на 85% завдань</i>», – повідомив Вільсон і його команда.</p>
      <p>Тобто, коли при формуванні завдань дотримуватися «правила 85-ти відсотків», успіхи в навчанні – максимальні, принаймні тоді, коли йдеться про чіткі навчальні цілі, зокрема розрізнення двох категорій. Це може пояснити не лише функціонування нейронних мереж, а й поведінку тварин і людей, кажуть вчені. Наприклад, радіолог, що на підставі мамографічних знімків мусить вирішити, чи у даному випадку є рак молочної залози, чи ні. І тут панує «<i>правило 85%», </i>каже Вільсон.</p>
      <p>Учені вважають цілком доказавим, що оптимальна зона навчання і в людей розташована в діапазоні «85% правильних відповідей». «<i>У психології та когнітивних дослідженнях "правило 85%" узгоджується з висновками багатьох експериментаторів, згідно з якими учасники тоді максимально залучені, коли завдання ні не запрості, ні не заскладні</i>», – каже вчений.</p>
      <p>Вільсон і його команда припустили, що оптимальні показники для складніших завдань можуть відрізнятися. В деяких додаткових експериментах програми найкраще вчилися й за нижчого показника успішності – від 75% до 82%, повідомили вчені. В майбутньому вони хочуть розширити складність навчальних форм.</p>
      <figure>
        <img src="https://zbruc.eu/sites/default/files/images/2019/11/z1573311592a14i.jpg"/>
      </figure>
      <p>
        <b>Nadja Podbregar</b>
        <br/>
        <b>
          <a href="https://www.scinexx.de/news/biowissen/lernen-wie-viele-fehler-sind-optimal/">Lernen: Wie viele Fehler sind optimal?</a>
        </b>
        <br/>
        <b>University of Arizona, 6.11.2019</b>
        <br/>
        <b>Robert C. Wilson, Amitai Shenhav, Mark Straccia &amp; Jonathan D. Cohen <br/><a href="https://www.nature.com/articles/s41467-019-12552-4">The Eighty Five Percent Rule for optimal learning</a></b>
        <br/>
        <b>Nature Communications volume 10, Article number: 4646 (2019)</b>
        <br/>
        <b>Зреферувала С. К.</b>
      </p>
      <footer>Джерело: <a href="http://zbruc.eu/">Zbruc</a></footer>
      <related>
        <a href="https://glavcom.ua/news/ukroboronprom-postavit-an-178-dlya-peru-639243.html"/>
        <a href="https://glavcom.ua/country/health/vcheni-zyasuvali-chi-zahishchaje-vishcha-osvita-vid-demenciji-637630.html"/>
        <a href="https://glavcom.ua/news/jevropeyski-advokatski-asociaciji-mayut-namir-zaprovaditi-u-sebe-model-navchannya-ukrajinskih-advokativ-naau-638669.html"/>
      </related>
    </article>
  </body>
</html>