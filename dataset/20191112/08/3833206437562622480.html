<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Karakachanov-Vseki-bulgarin-tryabva-da-e-podgotven-za-voina-913074"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T08:42:00+00:00"/>
    <meta property="og:title" content="Каракачанов: Всеки българин трябва да е подготвен за война"/>
    <meta property="og:description" content="За трета поредна година бюджетът за отбраната и въоръжените сили нараства. Министерство на отбраната..."/>
  </head>
  <body>
    <article>
      <h1>Каракачанов: Всеки българин трябва да е подготвен за война</h1>
      <address>
        <time datetime="2019-11-12T08:42:00+00:00">12 Nov 2019, 08:42</time>
      </address>
      <p>За трета поредна година бюджетът за отбраната и въоръжените сили нараства. Министерство на отбраната ще работи с над 2 млрд. лв. бюджет за 2020 г. Това заяви вицепремиерът, министър на отбраната и лидер на ВМРО <a href="https://www.plovdiv24.bg/novini/persons/2673.html">Красимир Каракачанов</a>.</p>
      <p>"Отбраната беше подценявана последните 30 години. Разпродаваха се военни имоти, имущество и се правеха само съкращения. Тогава се въведе и професионална армия, с обещанието, че армията ще стане по-малка, но по-добре въоръжена и по-добре платена. Само първото се спази. Хората са демотивирани да служат в армията", каза още той.</p>
      <p>"Идеята е да модернизираме армията ни, не защото от НАТО го изискват, а за да се защитим. Трябва да разчитаме на това да имаме боеспособна армия. Около нас ситуацията не се успокоява, а става по-сложна и объркана", смята министърът на отбраната. </p>
      <p>"Преди 3 години заплатата на военнослужещ беше 806 лв. Как да очакваме, че някой образован ще работи за такива пари. Сега вдигаме възнагражденията с 30%", разкри Каракачанов.</p>
      <p>"За да представим военната служба, МО стартира кампанията “Бъди войник". Проведохме над 37 мероприятия в големите областни градове. Представихме пред обществото военна техника", допълни още военният министър пред БНТ. </p>
      <p>"Трябва да има наборна военна служба, премахването ѝ беше тотална грешка. Защитата на отечеството е чест за всеки български гражданин, пише в Конституцията. Всеки трябва да е подготвен за война, за да не изпращаме неподготвени хора на заколение. Нека има възможност за желаещите да получат военна подготовка. Дания и Швеция имат наборна служба", заяви Каракачанов.</p>
      <p>"Макрон наговори много глупости. Не съм съгласен, че НАТО е в “мозъчна смърт", както френският президент се изрази. Не съм съгласен и с изявлението на Макрон, че предпочита "легалните мигранти от Гвинея и Кот д'Ивоар пред нелегалните украински или български банди". Нека види как изглежда едно гето в Париж с мигранти от Африка", коментира вицепремиерът.</p>
      <p>"Имаме повече общински съветници в Столичния общински съвет в сравнение с предишните местни избори. Имаме заложена програма по важни теми за сигурност, осветление, детски градини и крайни квартали. Ако управляващите се ангажират с тези теми, то ние ще ги подкрепяме", завърши <a href="https://www.plovdiv24.bg/novini/persons/2673.html">Красимир Каракачанов</a>.</p>
    </article>
  </body>
</html>