<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Big-Bradur-se-zavrushta-Niki-Kunchev-nyama-turpenie-913061"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T08:39:00+00:00"/>
    <meta property="og:title" content="&quot;Биг Брадър&quot; се завръща, Ники Кънчев няма търпение!"/>
    <meta property="og:description" content="Ники Кънчев няма търпение &quot;Биг Брадър&quot; да се завърне в ефир. Той намекна в социалната мрежа, че наес..."/>
  </head>
  <body>
    <article>
      <h1>"Биг Брадър" се завръща, Ники Кънчев няма търпение!</h1>
      <address>
        <time datetime="2019-11-12T08:39:00+00:00">12 Nov 2019, 08:39</time>
      </address>
      <p>Ники Кънчев няма търпение "Биг Брадър" да се завърне в ефир. Той намекна в социалната мрежа, че наесен ще има нов сезон, като сподели спомен от миналогодишния.</p>
      <p>Шоуменът пусна видеоклип с участието на колежката си Алекс Сърчаджиева и фолк певеца Азис. "Преди една година с Алекс и Васко. Бяхме следователи. Пак търсим кой ще участва...", написа популярният водещ.</p>
      <p>Кънчев е част от детективския панел в шоуто "Маскираният певец", ала явно "Големият брат" му липсва и с носталгия си спомня култови моменти от предишни сезони. Отлично осведомени източници пък потвърждават думите на Ники, че най-гледаният риалити формат ще се завърне на малкия екран. Участниците обаче тепърва ще бъдат уточнявани. </p>
      <p>Слуховете, че "Биг Брадър" ще изчезне завинаги от родния ефир се оказаха преувеличени. Новото приключенско предаване "Игри на волята", което имаше за цел да го замести, се оказа с нисък рейтинг. Нито един от участниците не успя да привлече необходимия интерес, въпреки големите очаквания и колосалния бюджет. Поради тази причина втори сезон няма да има, издават от кухнята на Нова тв.</p>
      <p>Зрителите също масово коментират, че искат да гледат "Биг Брадър". Говори се, че продуцентът Ники Тупарев се съгласил да подготви нов сезон и възлагал големи надежди на него. Очаква се в предаването да бъдат вмъкнати доста новости, които да поддържат интереса на аудиторията.</p>
      <p>Един от проблемите с рестарта на "Големия брат" е свързан с евентуалните участници. Голяма част от наистина известните личности отказват да се включат в риалити шоуто от страх да не се изложат, други пък вече участваха по няколко пъти и омръзнаха на феновете. Освен това повечето родни звезди настояват за огромни хонорари, които телевизията все по-трудно отделя от бюджета си, пише "Уикенд".</p>
      <p>Твърди се, че най-популярното риалити шоу в историята на българския ефир гълтало по 4 млн лева годишно. Заради сравнителния неуспех на последния сезон Нова тв взе решението да си спести този разход, ала "Игри на волята" не оправда очакванията. Жадните за сеир зрители вече са се затъжили за "Брадъра" и се надяват догодина отново да видят Ники Кънчев в ролята на водещ</p>
    </article>
  </body>
</html>