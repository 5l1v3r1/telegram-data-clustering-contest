<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-sluzi-narodu-nazvali-pyatoh-kandidativ-na-posadu-glavi-komitetu-radi-z-pitan-zovnishnoji-politiki--639334.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T08:06:12+00:00"/>
    <meta property="og:title" content="У «Слузі народу» назвали п’ятьох кандидатів на посаду глави комітету Ради з питань зовнішньої політики"/>
    <meta property="og:description" content="Арахамія дав зрозуміти, що фракція в понеділок підтримала заяву героя секс-скандалу Яременка про складання повноважень голови профільного комітету"/>
  </head>
  <body>
    <article>
      <h1>У «Слузі народу» назвали п’ятьох кандидатів на посаду глави комітету Ради з питань зовнішньої політики</h1>
      <address>
        <time datetime="2019-11-12T08:06:12+00:00">12 Nov 2019, 08:06</time>
      </address>
      <h4>Арахамія дав зрозуміти, що фракція в понеділок підтримала заяву героя секс-скандалу Яременка про складання повноважень голови профільного комітету</h4>
      <p>У фракції «Слуга народу» п'ять кандидатів на посаду голови парламентського комітету з питань зовнішньої політики і міжпарламентського співробітництва замість Богдана Яременка, заявляє глава фракції «Слуга народу» Давид Арахамія. Про це повідомляє <a href="https://ua.interfax.com.ua/news/general/624035.html">«Інтерфакс-Україна»</a>.</p>
      <p>«У нас буде праймеріз, у нас п'ять кандидатів, я всіх не пам'ятаю», - сказав Арахамія журналістам після закінчення засідання фракції ввечері в понеділок у Києві.</p>
      <p>Він повідомив, що серед кандидатів на посаду глави комітету Єлизавета Ясько, Святослав Юраш, Вадим Галайчук.</p>
      <p>Арахамія дав зрозуміти, що фракція в понеділок підтримала заяву Яременка про складання повноважень голови профільного комітету.</p>
      <p>Відповідаючи на репліку журналістів, що немає рішення фракції на заяву Яременка про відставку, Арахамія сказав: «Як немає ?! Щойно».</p>
      <p>Глава фракції також повідомив, що рішення про відставку Яременка парламент розгляне у п'ятницю, 15 листопада.</p>
      <p>Пізніше народний депутат фракції «Слуга народу» Євгенія Кравчук написала у <a href="https://www.facebook.com/yevheniya.khudzik/posts/10159041933662598">Facebook</a>, що на засіданні фракції було розглянуто заяву Яременка про відставку з посади голови комітету з питань зовнішньої політики і міжпарламентського співробітництва.</p>
      <p>«Богдан Яременко жодним чином не порушив ні закон, ні обіцянки, дані виборцям і команді, яка висунула його кандидатом в депутати. Водночас, написавши заяву, він вчинив як патріот і професійний дипломат, розуміючи, які можуть бути ризики не стільки для партії , як для українського парламенту і країни в цілому на міжнародній арені. І ми вдячні йому за це», - написала Кравчук.</p>
      <p>Також вона висловила надію, що Яременко продовжить працювати у складі комітету із зовнішньої політики і фракції.</p>
      <p>Крім того Кравчук назвала імена претендентів на посаду голови комітету - Галина Михайлюк, Єлизавета Ясько, Святослав Юраш та Олександр Мережко.</p>
      <p>Як повідомлялося, <a href="https://glavcom.ua/news/partiya-sluga-narodu-zminila-ochilnika-638983.html">новообраний голова партії «Слуга народу» Олександр Корнієнко</a> повідомив, що у понеділок, 11 листопада, парламентська фракція «Слуга народу» розгляне заяву Богдана Яременка про складення обов’язків голови Комітету Верховної Ради з питань зовнішньої політики й міжпарламентського співробітництва.</p>
      <p>Раніше було оприлюднено фото із сесійної зали парламенту, на яких народний депутат Яременко переписується із користувачами «Сеть знакомств...» та «Loveeto». <a href="https://glavcom.ua/ru/news/chas-100-odin-iz-slug-naroda-v-verhovnoy-rade-dogovarivalsya-o-vstreche-s-prostitutkoy-636382.html">У листуванні йшлося про надання інтимних послуг за гроші.</a></p>
      <p>Яременко написав у <a href="https://www.facebook.com/bohdan.yaremenko">Facebook</a>, що листування сфабриковане спеціально для журналістів, але згодом видалив цей пост і розмістив вибачення.</p>
      <p>1 листопада фракції «Голос», «Батьківщина», «Європейська солідарність» і ОПЗЖ закликали керівництво Ради порушити питання доцільності перебування Богдана Яременка на посаді голови комітету через скандал довкола нього. Цього ж дня Яременко написав заяву про складення повноважень голови Комітету з питань зовнішньої політики й міжпарламентського співробітництва.</p>
      <p>За регламентом, у разі відкликання голови комітету, нового кандидата на цю посаду пропонує фракція, за чиєю квотою був обраний попередній очільник комітету.</p>
      <related>
        <a href="https://glavcom.ua/columns/bereza/kazus-yaremenko-zelenskiy-prodovzhuje-movchannya-yake-diskredituje-ukrajinu-639307.html"/>
        <a href="https://glavcom.ua/news/naslidki-seksskandalu-yaremenko-dosi-golova-komitetu-638465.html"/>
        <a href="https://glavcom.ua/digest/bezkarnist-golovna-prichina-napadiv-na-ukrajinskih-zhurnalistiv-637753.html"/>
      </related>
    </article>
  </body>
</html>