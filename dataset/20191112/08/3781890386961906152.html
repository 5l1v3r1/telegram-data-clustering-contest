<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741280"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T08:24:00+00:00"/>
    <meta property="og:title" content="'เทพไท'ไม่หวั่น'สิระ'ขู่ฟ้อง!ยินดีสู้คดีในชั้นศาล "/>
    <meta property="og:description" content="“เทพไท”ไม่หวั่น“สิระ”ขู่ฟ้องเรียกเงิน 5 ล้านบาท ยินดีสู้คดีในชั้นศาล "/>
  </head>
  <body>
    <article>
      <h1>'เทพไท'ไม่หวั่น'สิระ'ขู่ฟ้อง!ยินดีสู้คดีในชั้นศาล </h1>
      <address>
        <time datetime="2019-11-12T08:24:00+00:00">12 Nov 2019, 08:24</time>
      </address>
      <p>
        <b>“เทพไท”ไม่หวั่น“สิระ”ขู่ฟ้องเรียกเงิน 5 ล้านบาท ยินดีสู้คดีในชั้นศาล </b>
      </p>
      <p>เมื่อวันที่ 12 พ.ย.  นายเทพไท เสนพงศ์ ส.ส.นครศรีธรรมราช พรรคประชาธิปัตย์ กล่าวถึงกรณีนายสิระ เจนจาคะ ส.ส.กทม.พรรคพลังประชารัฐ จะฟ้องดำเนินคดีข้อหาหมิ่นประมาท และเรียกค่าเสียหาย 5 ล้านบาท  ว่า  รู้สึกแปลกใจว่าทำไมการตอบโต้ทางการเมืองของนักการเมืองด้วยกัน กลับมาฟ้องร้องดำเนินคดี ให้เป็นคดีรกศาล ทำให้เสียเวลาการพิจารณาคดีอื่นๆของศาล  ทั้งที่ในความเป็นจริง  การตอบโต้ทางการเมืองเป็นเรื่องปกติของนักการเมือง ซึ่งในเรื่องนี้จุดเริ่มต้นเกิดจากตัวของนายสิระที่เปิดประเด็นพาดพิงมาถึงตนและพรรคประชาธิปัตย์ ตนจึงใช้สิทธิชี้แจงข้อเท็จจริงไป แต่นายสิระมาตอบโต้อีก ตนจึงใช้สิทธิตอบโต้กลับ และยกคำสุภาษิตโบราณมาเปรียบเทียบ ในเชิงคำอุปมาอุปมัย ว่า "เล่นกับหมา หมาเลียปาก" ไม่ได้เป็นการใส่ร้ายหรือบิดเบือนข้อเท็จจริง<br/><br/>“ถ้านายสิระจะฟ้องร้อง ก็เป็นสิทธิที่สามารถทำได้ และผมยินดีไปสู้คดีในศาล แต่ภาษานักเลง เรื่องแค่นี้เขาไม่ฟ้องกัน เพราะส.ส.คือบุคคลสาธารณะ สามารถถูกตรวจสอบและวิพากษ์วิจารณ์จากสังคมได้ คนเป็น ส.ส.ต้องเปิดใจกว้าง อย่าคับแคบ”นายเทพไท กล่าวและว่า  การที่นายสิระพูดถึงคดี ว.5โฟร์ซีซั่น ก็ขอให้ไปดูรายละเอียดของคดี ว่าเป็นอย่างไร ตนเป็นแค่ผู้ร่วมในคดี ไม่ใช่เป็นผู้พูดให้โจทก์เสียหาย และการดำเนินคดีก็เป็นไปตามกระบวนการทุกอย่างจนถึงชั้นศาลฎีกา ขอให้นายสิระอย่าบิดเบือน หยิบบางตอนมาพูดให้สังคมสับสนหรือเข้าใจผิด.</p>
    </article>
  </body>
</html>