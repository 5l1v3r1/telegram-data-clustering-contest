<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134551-nesustabdomo-hardeno-sezono-startas-rezultatyviausias-nba-istorijoje.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-12T08:57:00+00:00"/>
    <meta property="og:title" content="Nesustabdomo Hardeno sezono startas – rezultatyviausias NBA istorijoje"/>
    <meta property="og:description" content="Jamesas Hardenas sezono pradžioje NBA sužaidė istorines 10 rungtynių. Hjustono „Rockets“ snaiperio sezono pradžia yra rezultatyviausia NBA istorijoje per pastaruosius 50 metų. Hardenas per sužaistas 10 rungtynių vidutiniškai pelno po 37,3 taško. Jis aplenkė Michaelą Jordaną, kuris du savo karjeros sezonus per pirmąsias 10 rungtynių rinko 36,9 taško. Po jų rikiuojasi Kareemas Abdul-Jabbaras, 1970-1971 m. sezone per pirmuosius 10 mačų vidutiniškai pelnęs po 34,4 ..."/>
  </head>
  <body>
    <article>
      <h1>Nesustabdomo Hardeno sezono startas – rezultatyviausias NBA istorijoje</h1>
      <address>
        <time datetime="2019-11-12T08:57:00+00:00">12 Nov 2019, 08:57</time>
      </address>
      <p>Nuotr.: AP – Scanpix</p>
      <figure>
        <a href="https://www.basketnews.lt/paveikslelis-206513-any1000x1000.jpg">
          <img src="https://www.basketnews.lt/paveikslelis-206513-any630x500.jpg"/>
        </a>
      </figure>
      <p>Nuotr. AP – Scanpix</p>
      <p><a href="https://www.basketnews.lt/zaidejai/6722-james-harden.html">Jamesas Hardenas</a> sezono pradžioje NBA sužaidė istorines 10 rungtynių. Hjustono „Rockets“ snaiperio sezono pradžia yra rezultatyviausia NBA istorijoje per pastaruosius 50 metų.</p>
      <p>Hardenas per sužaistas 10 rungtynių vidutiniškai pelno po 37,3 taško. Jis aplenkė Michaelą Jordaną, kuris du savo karjeros sezonus per pirmąsias 10 rungtynių rinko 36,9 taško.</p>
      <p>Po jų rikiuojasi Kareemas Abdul-Jabbaras, 1970-1971 m. sezone per pirmuosius 10 mačų vidutiniškai pelnęs po 34,4 taško.</p>
      <p>Prie tokio Hardeno vidurkio prisidėjo ir solidi praėjusi naktis, kai jis pelnė 39 taškus, o „Rockets“ 122:116 įveikė Naujojo Orleano „Pelicans“. Atletas po ilgosios pertraukos pelnė 28 taškus, o ketvirtajame kėlinyje – 19 taškų.</p>
      <p>„Ketvirtasis kėlinys – pergalės laikas. Tuomet turi būti dar agresyvesnis ir sužaisti sėkmingai bet kurioje situacijoje. Per pirmuosius tris kėlinius nejaučiau lanko. Buvau nusėdęs, šiek tiek pasyvus. Dėl to norėjau vėl pridėti agresyvumo“, – po mačo sakė Hardenas.</p>
      <p>
        <b>Rezultatyviausi NBA žaidėjai per pirmąsias 10 sezono rungtynių:</b>
      </p>
      <p><b>Žaidėjas</b> <b> Taškų vidurkis</b> <b> Sezonas</b> Jamesas Hardenas 37,3 2019-2020 m. Michaelas Jordanas 36,9 1988-1989 m. Michaelas Jordanas 36,9 1986-1987 m. Kareemas Abdul-Jabbaras 34,4 1970-1971 m.</p>
      <p>„Rockets“ vedlys sunkiai pradėjo sezoną. Pirmoje akistatoje su Milvokio „Bucks“ jis pelnė 19 taškų, o kovoje su Naujojo Orleano „Pelicans“ – 29. Tuomet jo vidurkis buvo tik 24 taškai.</p>
      <p>Visgi vėliau jis šovė į viršų ir mažiausiai pelnė 29 taškus, o daugiausiai – 59, kuriuos sumetė į Vašingtono „Wizards“ krepšį.</p>
      <p>Hardenas du pastaruosius sezonus buvo rezultatyviausias NBA žaidėjas. Jis praėjusį sezoną vidutiniškai rinko po 36,1 taško, o tai buvo geriausias rodiklis nuo Michaelo Jordano pasirodymo 1986-1987 metų sezone, kai jis pelnė po 37,1 taško.</p>
      <p>Šį sezoną nuo Hardeno (37,3 tšk.) mažiausiai atsilieka po 33 taškus renkantis Damianas Lillardas. Trečioje vietoje – po 30 taškų įmetantis Kyrie Irvingas.</p>
      <p>
        <b>Hardeno pasirodymas praėjusią naktį:</b>
      </p>
      <figure>
        <iframe src="https://www.youtube.com/embed/R2G3uq3eRTE" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204017-crop100x150.jpg"/>
      </figure>
      <p><a href="https://www.basketnews.lt/zaidejai/6722-james-harden.html">James Harden</a> Taškai: 39 Naudingumas: 29 Baudų metimai: 71% 10/14 Rezultatyvūs perdavimai: 9</p>
    </article>
  </body>
</html>