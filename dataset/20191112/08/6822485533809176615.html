<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821023.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T08:31:00+00:00"/>
    <meta property="og:title" content="وزیر دفاع آمریکا: «ویندمن» نباید از ادای شهادت علیه ترامپ بترسد!"/>
    <meta property="og:description" content="به گزارش مهر به نقل از رویترز، «مارک اسپر» وزیر دفاع آمریکا روز دوشنبه اعلام کرد که «الکساندر ویندمن» نباید از این موضوع بترسد که ادای شهادت او در کنگره آمریکا علیه رئیس جمهور این کشور با اقدام تلافی جویانه روبرو می شود."/>
  </head>
  <body>
    <article>
      <h1>وزیر دفاع آمریکا: «ویندمن» نباید از ادای شهادت علیه ترامپ بترسد!</h1>
      <address>
        <time datetime="2019-11-12T08:31:00+00:00">12 Nov 2019, 08:31</time>
      </address>
      <p>وزیر دفاع آمریکا در اظهاراتی تازه مدعی شد که «الکساندر ویندمن» نباید از ادای شهادت علیه رئیس جمهور این کشور ترسی به خود راه دهد!</p>
      <p>به گزارش مهر به نقل از رویترز، «مارک اسپر» وزیر دفاع آمریکا روز دوشنبه اعلام کرد که «الکساندر ویندمن» نباید از این موضوع بترسد که ادای شهادت او در کنگره آمریکا علیه رئیس جمهور این کشور با اقدام تلافی جویانه روبرو می شود.</p>
      <p>ویندمن که در حال حاضر در شورای امنیت ملی کاخ سفید فعالیت می کند، پس از ادای شهادت در کنگره در روز ۲۹ اکتبر  از سوی ترامپ مورد انتقاد و حمله های لفظی قرار گرفت و رئیس جمهور آمریکا در یک پیام توئیتری مدعی شد که ویندمن «هرگز شاهد [گفتگوی تلفنی] او» نبوده است.</p>
      <p>حال تحت یک چنین شرایطی، فرمانده اصلی پنتاگون در گفتگو با گروه کوچکی از خبرنگاران مدعی شد که «او [ویندمن] نباید ترسی از انتقام و اقدام تلافی جویانه داشته باشد!»</p>
      <p>گفتنی است که ویندمن یکی از مقامات آمریکا در کاخ سفید است که در روز ۲۵ ژوئیه ناظر بر گفتگوی تلفنی ترامپ با «ولادیمیر زلنسکی» رئیس جمهور اوکراین بود؛ گفتگویی که نقطه کانونی تحقیقات در حال انجام توسط دموکراتهای مجلس نمایندگان برای استیضاح ترامپ بشمار می رود.</p>
      <p>طبق متن اظهارات ویندمن، او در مراسم ادای شهادت خود گفته بود: «شکی نیست که ترامپ در ازای دیدار رهبر اوکراین از کاخ سفید، خواستار تحقیقات کی یِف در مورد فعالیت تجاری هانتر بایدن، پسر جو بایدن- رقیب دموکرات خود در انتخابات ریاست جمهوری ۲۰۲۰- شده است.</p>
      <p>ویندمن همچنین به قانونگذاران گفته بود که به باور وی، این اقدامات دولت ترامپ به روابط میان آمریکا و اوکراین لطمه زده است.</p>
      <p>لازم به ذکر است که دموکراتها ترامپ را به سوء استفاده از قدرت و اختیارات ریاست جمهوری برای کسب منافع شخصی و حزبی متهم می کنند.</p>
    </article>
  </body>
</html>