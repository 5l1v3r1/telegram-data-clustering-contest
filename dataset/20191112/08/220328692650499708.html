<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/izvadikha-strling-ot-tima-na-angliya-406501.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T08:33:24+00:00"/>
    <meta property="og:title" content="Извадиха Стърлинг от тима на Англия"/>
    <meta property="og:description" content="Футболната асоциация наказва звездата на Ман.Сити за скандала му с Джо Гомес"/>
  </head>
  <body>
    <article>
      <h1>Извадиха Стърлинг от тима на Англия</h1>
      <address><time datetime="2019-11-12T08:33:24+00:00">12 Nov 2019, 08:33</time> by <a rel="author">Пламен Вълков</a></address>
      <p>Футболната асоциация на Англия остави Рахийм Стърлинг от Манчестър Сити извън състава за европейската квалификация срещу Черна гора в четвъртък. Той се замеси в скандал с Джо Гомес от Ливърпул на тренировка на националния тим, като така двамата продължиха конфликта си от последните минути на мача между Ливърпул и Манчестър Сити във Висшата лига в неделя, завършил 3:1. В официалното съобщение на асоциацията се казва, че Стърлинг ще бъде с отбора, но няма да играе срещу черногорците на Уембли, а името на Гомес не се споменава.</p>
      <p>Англичаните се нуждаят от една точка в двата мача срещу Черна гора и Косово в неделя, за да си осигурят класирането за европейското по футбол догодина.</p>
      <p>„Взехме решението да не разчитаме на Рахийм в четвъртък – коментира селекционерът Гарет Саутгейт. - Едно от най-големите предизвикателства пред нас бе да изолираме клубните съперничества, когато футболистите дойдат в националния отбор и го постигнахме. За съжаление в този случай емоциите от мача в неделя явно още бушуват. Мисля, че постъпихме правилно. Стигнахме до това решение със съгласието на целия отбор. Сега важното е да подкрепим играчите и да се фокусираме върху самия мач.“ </p>
    </article>
  </body>
</html>