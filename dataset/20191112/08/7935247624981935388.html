<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/ingiltereden-istanbulda-olu-bulunan-eski-ingiliz-askerle-ilgili-rusyaya-suclama-214867h.htm"/>
    <meta property="og:site_name" content="OLAY"/>
    <meta property="article:published_time" content="2019-11-12T08:18:51+00:00"/>
    <meta property="og:title" content="İngiltere'den İstanbul'da ölü bulunan eski İngiliz askerle ilgili Rusya'ya suçlama"/>
    <meta property="og:description" content="İngiliz Parlamentosu Dışilişkiler Komisyonu Başkanı Tugendhat &quot;Suriye'de insan haklarını savunma konusunda yaptığı kahramanca çalışma ona pek çok düşman kazandırdı ve Rus yetkililer onu sık sık terör örgütleriyle ilişkili olmakla suçladı.&quot; dedi."/>
  </head>
  <body>
    <article>
      <h1>İngiltere'den İstanbul'da ölü bulunan eski İngiliz askerle ilgili Rusya'ya suçlama</h1>
      <h2>İngiliz Parlamentosu Dışilişkiler Komisyonu Başkanı Tugendhat "Suriye'de insan haklarını savunma konusunda yaptığı kahramanca çalışma ona pek çok düşman kazandırdı ve Rus yetkililer onu sık sık terör örgütleriyle ilişkili olmakla suçladı." dedi.</h2>
      <address>
        <time datetime="2019-11-12T08:18:51+00:00">12 Nov 2019, 08:18</time>
      </address>
      <p>İngiliz Parlamentosu Dışilişkiler Komisyonu Başkanı Tom Tugendhat, İstanbul'da ölü bulunan eski İngiliz asker James Le Mesurier'in Rusya tarafından hedef gösterildiğini iddia etti.</p>
      <p>Financial Times gazetesine açıklama yapan Tugendhat, Le Mesurier'in ölümüne ilişkin, "Suriye'de insan haklarını savunma konusunda yaptığı kahramanca çalışma ona pek çok düşman kazandırdı ve Rus yetkililer onu sık sık terör örgütleriyle ilişkili olmakla suçladı." ifadelerini kullandı.</p>
      <p>Tugendhat, Le Mesurier'in ölümüyle ilgili soruşturmaya İngiliz yetkililerin de dahil olması gerektiğini kaydetti.</p>
      <p>Öte yandan Daily Telegraph gazetesi de İngiliz istihbarat örgütleri ve hükümetinin, Le Mesurier'in ölümüyle ilgili gelişmeleri yakından izlediğini ancak ölüm nedeniyle ilgili bir hükme varmak için erken olduğunu düşündüklerini aktardı.</p>
      <p>Gazete, ismi açıklanmayan bir Suriye uzmanının da görüşlerine yer vererek, Le Mesurier'in "akıl almaz bir baskı altında olduğunu" ve "hedef haline geldiğini" yazdı.</p>
      <p>Kraliçe'den nişan almıştı<br/>Suriye'de faaliyet gösteren ve Beyaz Baretliler adıyla tanınan yardım örgütünün kurucusu olarak bilinen Le Mesurier, 2016'da İngiltere Kraliçesi 2. Elizabeth'ten Britanya İmparatorluğu nişanı almıştı.</p>
      <p>Rusya Dışişleri Bakanlığı, Le Mesurier'i İngiltere'nin dış istihbarat servisi MI6'nın çalışanı olmakla suçlamış, MI6'nın Balkanlar ve Orta Doğu operasyonlarında görev aldığını iddia etmişti.</p>
      <p>Singapur'da asker bir ailenin çocuğu olarak dünyaya gelen Le Mesurier'in İngiltere'nin ünlü askeri akademisi Sandhurst'tan mezun olduğu, görev yerleri arasında Kuzey İrlanda, Bosna Hersek ve Kosova’nın bulunduğu belirtiliyor.</p>
      <p>Le Mesurier’in, ölümü sırasında evde bulunan eşiyle geçen yıl evlendiği ifade ediliyor.</p>
      <p>Le Mesurier dün Beyoğlu'ndaki evinin önünde ölü bulunmuştu.</p>
    </article>
  </body>
</html>