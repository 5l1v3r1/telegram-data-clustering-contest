<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/torra-a-foment-aquest-pais-respecta-el-dret-a-la-protesta-tot-i-les-perdues/noticia/2962652/"/>
    <meta property="og:site_name" content="CCMA"/>
    <meta property="article:published_time" content="2019-11-12T08:50:00+00:00"/>
    <meta property="og:title" content="Torra, a Foment: &quot;Aquest país respecta el dret a la protesta tot i les pèrdues&quot;"/>
    <meta property="og:description" content="El president de la Generalitat diu que, per abstenir-se i facilitar la investidura de Sánchez, el president espanyol en funcions hauria de plantejar &quot;una taula de negociació seriosa i sense condicions&quot;"/>
  </head>
  <body>
    <article>
      <h1>Torra, a Foment: "Aquest país respecta el dret a la protesta tot i les pèrdues"</h1>
      <h2>El president de la Generalitat diu que, per abstenir-se i facilitar la investidura de Sánchez, el president espanyol en funcions hauria de plantejar "una taula de negociació seriosa i sense condicions"</h2>
      <address><time datetime="2019-11-12T08:50:00+00:00">12 Nov 2019, 08:50</time> by <a rel="author">Redacció</a></address>
      <p>Quim Torra ha dit que espera que<a href="https://www.ccma.cat/324/la-policia-francesa-i-els-mossos-comencen-a-desallotjar-el-tall-de-tsunami-a-la-frontera/noticia/2962651/"><b> l'operació de desallotjament a la frontera</b></a> amb França es faci <b>amb serenitat</b>. En declaracions a "El matí de Catalunya Ràdio, el president de la Generalitat ha respost a Foment del Treball -que ha exigit al govern que restableixi la normalitat a l'AP-7- que a Catalunya<b> es respecta el dret a la protesta de la ciutadania</b>, malgrat que li sàpiguen greu els perjudicis que aquest tall pugui provocar.</p>
      <blockquote>Em sap molt greu que aquests talls puguin provocar algunes pèrdues econòmiques, com insinua Foment, però aquest país respecta el dret a la protesta, com vam respectar el dret a la protesta dels taxistes o dels camioners, o com passa ara amb aquests ciutadans que, davant la injustícia d'una sentència que és el conflicte final i real que hi ha en aquest país, que és el conflicte polític, estan protestant. Aquí es respecten els drets civils i polítics de la ciutadania. Jo el que li demanaria a Foment és que no s'equivoqui d'interlocutor. I a qui ha de demanar que aquest conflicte s'acabi és al president en funcions de l'estat espanyol. Per tant li prego al president del Foment que agafi el telèfon, que truqui al senyor Sánchez i que li digui que parli amb el president de Catalunya. Això és el que hauria de fer."</blockquote>
      <p>Aquest matí, el president de Foment del Treball,<b> Josep Sánchez Llibre</b>, ha explicat que protestes com les de la Jonquera perjudiquen l'economia catalana. Després d'assistir a un debat a Madrid, el responsable de la patronal catalana ha expressat la seva<b> preocupació</b> per <b>l'impacte directe d'aquestes mobilitzacions</b>, però també per <b>la imatge que es projecta de Catalunya</b>.</p>
      <blockquote>"El que no podem fer és aïllar-nos econòmicament i que això vagi en detriment de la nostra economia, dels autònoms, dels transportistes, dels que necessiten el proveïment dels queviures. Per tant nosaltres entenem que al segle XXI, en un moment de desacceleració econòmica, la imatge de Catalunya, la imatges de Barcelona, la imatge del nostre país ha d'estar per sobre de tot"</blockquote>
      <p> </p>
      <p>En un sentit semblant s'ha pronunciat el president de Seat, <b>Luca de Meo</b>, tot i que la companyia no s'ha vist afectada pels talls.</p>
      <blockquote>"Imagino que pot tenir un impacte i segurament no ajuda als diferents inversors a facilitar la idea que s'ha d'apostar per Catalunya"</blockquote>
      <p> </p>
      <figure>
        <img src="https://www.ccma.cat/multimedia/jpg/7/2/1573556476827.jpg"/>
      </figure>
      <p><i>Torra: "Ni la desobediència civil ni les protestes no són cap exercici que en un país es puguin prohibir"</i><br/><br/>Sobre el desallotjament a la frontera, Torra espera que es faci <b>sense càrregues policials</b>:</p>
      <blockquote>"El que més ens preocupa és la seguretat personal de tots plegats. El que estem demanant és que tota aquesta operació es faci amb una cura exquisida per a les persones. Això és el més important. Que ningú prengui mal i que aquesta operació es faci amb serenitat, amb tranquil·litat. No té per què haver-hi càrregues."</blockquote>
      <p>En relació amb Tsunami Democràtic, que ha convocat la concentració, el cap del govern ha dit que <b>no han de prohibir-se </b>accions basades en <b>la desobediència civil i les protestes</b>.</p>
      <blockquote>"Desconec qui hi ha darrere Tsunami Democràtic, quines accions es proposen fer. Jo el que veig és que és un moviment, si se li pot dir així, un grup de gent que s'organitza per protestar i fer una sèrie d'accions de no-violència i de desobediència civil. I pel que jo sé, ni la desobediència civil ni les protestes no són cap mena d'exercici que en un país es puguin prohibir. Aquest país serà governat respectant els drets civils, polítics i socials dels seus ciutadans i, col·lectivament, el seu dret a l'autodeterminació. Aquesta sí que és una prioritat del meu govern."</blockquote>
      <p> </p>
      <figure>
        <img src="https://www.ccma.cat/multimedia/jpg/1/2/1573549438021.jpg"/>
      </figure>
      <p><i>Torra reclama "una taula de negociació seriosa" </i><br/><br/><br/><b>Diàleg sense condicions i investidura </b><br/><br/>Quim Torra s'ha referit a<b> la investidura</b> de Pedro Sánchez. Torra diu que és irresponsable que el president en funcions no li agafi el telèfon, i deixa clar que <b>no donaran els seus vots a canvi de res.</b> A la pregunta de què hauria de dir Sánchez a JxCat i a ERC perquè s'abstinguessin i facilitessin la investidura, el president català ha respost:</p>
      <blockquote>"Parlar de tot sense condicions. Per tant, nosaltres portarem el dret a l'autodeterminació, que és el que hem de defensar, etcètera, etcètera... I el diàleg ha de ser seriós, no per fer-se la foto. La foto ja ens l'hem fet dues vegades. El sit and talk' no és reunir-nos i fer-nos una foto i ja estem dialogant. No. És per tenir una proposta de diàleg seriosa i una taula de negociació seriosa. Si ens planteja això, evidentment ho estudiarem i ho decidirem."</blockquote>
      <p> </p>
      <p>El president Torra també fa autocrítica i insta els grups independentistes que es posin a treballar perquè en el termini més breu possible es pugui validar la independència. Diu que la seva missió és <b>"avançar cap a la independència"</b>, i ha afegit: "El dia que vegi que no puc portar aquest país a la independència, plegaré."</p>
      <p>El president de la Generalitat ha assegurat que <b>"ara no és el moment d'anar a eleccions</b>, és el moment d'enfortir les institucions i d'arribar a grans acords".</p>
      <p><b>"Els ciutadans han de recuperar la confiança en els Mossos" </b><br/><br/>Quan li han preguntat si s'ha plantejat en algun moment <b>fer plegar el conseller Buch</b>, Torra ha contestat: <b>"Tots els consellers del meu govern tenen la meva confiança</b>. El dia que no tinguin la meva confiança no seran consellers". Sobre el titular d'Interior, el cap de l'executiu català ha dit: "Ens reunim periòdicament, fins i tot dues vegades al dia en els moments més intensos de les setmanes passades."</p>
      <p>I ha fet aquesta reflexió en relació amb l'actuació de la policia catalana durant els aldarulls posteriors a la sentència del procés:</p>
      <blockquote>"Cal que la ciutadania recuperi la confiança en els Mossos d'Esquadra." "Impulsem una comissió d'investigació al Parlament perquè s'aclareixin tots els fets. Cal que la ciutadania tingui una total transparència del que va passar tots aquells dies. I en un ordre més intern, hi ha el procés d'auditoria més important que s'ha fet mai en el cos dels Mossos d'Esquadra per escatir aquelles imatges que tots hem vist i que no ens han agradat, i que estan fora de protocol i de les praxis que haurien de seguir els Mossos. Cal depurar totes les responsabilitats que s'hagin de depurar (···) Tot això és per tornar als Mossos el prestigi, la confiança que té el cos."</blockquote>
      <p> </p>
    </article>
  </body>
</html>