<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/altaylidan-songul-odene-siddet-tepkisi-bu-sozde-itiraflar/926765"/>
    <meta property="og:site_name" content="medya faresi"/>
    <meta property="article:published_time" content="2019-11-12T08:20:00+00:00"/>
    <meta property="og:title" content="Fatih Altaylı'dan Songül Öden’e şiddet tepkisi: Bu sözde itiraflar..."/>
    <meta property="og:description" content="Fatih Altaylı ünlü oyuncu için, “Bu sözde ‘itiraflar’ kadına şiddeti sıradanlaştırıyor, normalleştiriyor, kolaylaştırıyor” eleştirisinde bulundu."/>
  </head>
  <body>
    <article>
      <h1>Fatih Altaylı'dan Songül Öden’e şiddet tepkisi: Bu sözde itiraflar...</h1>
      <h2>Fatih Altaylı ünlü oyuncu için, “Bu sözde ‘itiraflar’ kadına şiddeti sıradanlaştırıyor, normalleştiriyor, kolaylaştırıyor” eleştirisinde bulundu.</h2>
      <address>
        <time datetime="2019-11-12T08:20:00+00:00">12 Nov 2019, 08:20</time>
      </address>
      <p>Oyuncu Songül Öden, “Başınızdan geçen şiddet olayı oldu mu hiç?” sorusuna “Bu sorunun cevabına hayır diyecek kadın yoktur maalesef. İstatistikler bunu gösteriyor. Ben de yeryüzünün bir parçasıyım ve bu istatistiğin içindeyim” dedi.</p>
      <p>Songül Öden’den böyle bir açıklama beklemediğini söyleyen HaberTürk yazarı Fatih Altaylı, “Bu sözde ‘itiraflar’ kadına şiddeti sıradanlaştırıyor, normalleştiriyor, kolaylaştırıyor” eleştirisinde bulundu.</p>
      <p>Altaylı yazısında, “Ben de şiddete maruz kaldım’ deyip, arkasına da ‘Şiddet görmeyen kadın yoktur’ dediğin anda hele hele bu cümle güçlü görünen bir kadının ağzından çıkıyorsa memleketin bir köşesindeki  güçsüz, kimsesiz, parasız, işsiz kadın ‘Normalmiş. Boşuna sızlanmayayım. Bak o bile görmüş ve görmeyen yokmuş bu şiddeti” diye düşünüyor ve şiddet bir anda “normal’ oluyor” ifadesini kullandı.</p>
      <p>
        <b>Altaylı yazısında şunları söyledi:</b>
      </p>
      <p>“Bakın Songül Hanım…</p>
      <p>Yanılıyorsunuz.</p>
      <p>Ve yanıltıyorsunuz!</p>
      <p>Her kadın şiddet falan görmüyor.</p>
      <p>Şiddet olmayan aile var. Böyle genellemeler yapamazsınız.</p>
      <p>Teoriniz bir anda çürür.</p>
      <p>Sizin teoriniz gibi, ‘Eski Dünya’ya yıllarca egemen olmuş bir ‘orni-teori’ vardı: Bütün kuğular beyazdır.</p>
      <p>Bu teori Avustralya’nın keşfine kadar geçerli zannedildi.</p>
      <p>Sonra bir gün Avustralya’da siyah bir kuğu görüldü ve teori bitti.</p>
      <p>Sizinki de öyle Songül Hanım.</p>
      <p>Bakın benim büyüdüğüm evde bir gün kadına karşı, ne fiziksel ne psikolojik, şiddet olmadı.</p>
      <p>Görmedim.</p>
      <p>Babam, anneme bir gün bırakın şiddeti sesini yükseltmedi.</p>
      <p>Tek bir gün bile.</p>
      <p>Bir an bile.</p>
      <p>49 yılına tanığım. Görmedik, duymadık.</p>
      <p>Anneannem ve babaannem de bir tek gün şiddet görmemişler.</p>
      <p>Duymamışlar.</p>
      <p>Bizim çevremizde böyle şeyler hiç görmedik biz.</p>
      <p>Uzaklardan duyardık bazen. Ayıplardı herkes!</p>
      <p>Üzülürdü!</p>
      <p>Bizim evde de yok bugün.</p>
      <p>Ben eşime şiddet değil, ş’sini uygulayacağım ve o da duracak öyle mi!</p>
      <p>Kıçıma öyle bir tekme koyar ki, ayda bulurum kendimi.</p>
      <p>Sizin siyah kuğunuz benim çevremde Songül Hanım ve benzeri söylemin sahipleri.</p>
      <p>Ve emin olun ki, normal olan, sıradan olan ‘Siyah kuğu’.</p>
      <p>Şiddet olan evler anormal.</p>
      <p>Ve tabii bu normal bulanlar!”</p>
    </article>
  </body>
</html>