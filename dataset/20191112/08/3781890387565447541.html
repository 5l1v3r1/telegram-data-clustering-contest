<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741276"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T08:05:00+00:00"/>
    <meta property="og:title" content="ฝ่ายค้านจ่อหารือ&quot;ประธานสภาชวน&quot; เพิ่มวันประชุม-ยื่นซักฟอกรบ."/>
    <meta property="og:description" content="“ฝ่ายค้าน” จ่อหารือ “ประธานสภาฯ” เพิ่มวันประชุมสภาฯ ยันยื่นญัตติซักฟอกรัฐบาล ไม่เกิน 5 ธ.ค. "/>
  </head>
  <body>
    <article>
      <h1>ฝ่ายค้านจ่อหารือ"ประธานสภาชวน" เพิ่มวันประชุม-ยื่นซักฟอกรบ.</h1>
      <address>
        <time datetime="2019-11-12T08:05:00+00:00">12 Nov 2019, 08:05</time>
      </address>
      <p>
        <b>“ฝ่ายค้าน” จ่อหารือ “ประธานสภาฯ” เพิ่มวันประชุมสภาฯ ยันยื่นญัตติซักฟอกรัฐบาล ไม่เกิน 5 ธ.ค. </b>
      </p>
      <p>เมื่อวันที่ 12 พ.ย.  ที่พรรคเพื่อไทย นายสุทิน คลังแสง ส.ส. มหาสารคาม พรรคเพื่อไทย ในฐานะประธานคณะกรรมการประสานงานพรรคร่วมฝ่ายค้าน (วิปฝ่สยค้าน)  และ น.อ.อนุดิษฐ์ นาครทรรพ เลขาธิการพรรคเพื่อไทย ในฐานะที่ปรึกษาวิปฝ่ายค้าน  ร่วมแถลงข่าวหลังจากภายหลังวิปฝ่ายค้าน เพื่อหารือแนวทางในการประชุมสมาชิกสภาผู้แทนราษฎร ในวันพรุ่งนี้ (13 พ.ย.)<br/><br/>โดยนายสุทิน กล่าวว่า ประเด็นหลักของฝ่ายค้าน คือ เป็นห่วงวาระในการประชุมที่จะล่าช้า เพราะมีหลายวาระ และเกรงว่าจะมีผลต่อญัตติที่จะไม่ได้เข้า อาทิ ญัตติเสนอตั้งกรรมาธิการ(กมธ.)วิสามัญศึกษาปัญหาและแนวทางการแก้ไขรัฐธรรมนูญปี 2560 และญัตติเสนอตั้งกรรมาธิการวิสามัญ พิจารณาศึกษาผลกระทบจาก ม. 44 ของคณะรักษาความสงบแห่งชาติ (คสช.)ดังนั้นที่ประชุมจึงหาแนวทางร่วมกันให้ นายชวน หลีกภัย ประธานสภาผู้แทนราษฎร ได้พิจารณาและปรับปรุง คือ เพิ่มวันประชุมสภาฯ เพื่อพิจารณาญัตติโดยตรง เป็นวันศุกร์ หรือถ้าหากมีวาระเร่งด่วนจะขอเลื่อนขึ้นมาให้ไวขึ้น แต่ตอนนี้ตนไม่สามารถตอบอะไรได้ ต้องดูการประชุมสภาฯ ในวันพรุ่งนี้ก่อน<br/><br/>นายสุทิน กล่าวต่ออีก ว่า ตอนนี้ประชาชนเห็นด้วยที่อยากให้เราอภิปรายไม่ไว้วางใจรัฐบาล ถือเป็นความชอบธรรมและพรรคฝ่ายค้านยังมีแนวทางไปในทิศทางเดียวกัน ทั้งนี้ความชัดเจนในการจะยื่นญัตติคาดว่าสิ้นเดือน พ.ย.นี้ หรือไม่เกินวันที่ 5 ธ.ค. และตอนนี้ประชาชนส่งข้อมูลและหลักฐานมามากขึ้น ถือว่าเป็นการทำงานร่วมกันระหว่าง ส.ส.  และประชาชน เพื่อตรวจสอบรัฐบาล แต่โดยส่วนตัวแล้ว ยังไม่สามรถตอบได้ว่าจะยื่นตรวจสอบใคร และประเด็นอะไร แต่จะอยู่ในกรอบ การไม่ไว้วางใจ พวกกลุ่มความผิด ทุจริต ไร้ความสามารถในการบริหารประเทศ ความไม่เหมาะสมในการเป็นผู้บริหารประเทศ การละเมิดกฎหมาย ดิสเครดิตประเทศต่อสายตาต่างชาติ ซึ่งมีนายกรัฐมนตรีแน่นอน ส่วนคนอื่นก็คณะทำงานใจเย็น ๆ เดี๋ยวก็รู้<br/><br/>ด้าน น.อ.อนุดิษฐ์ กล่าวว่า ฝ่ายค้านจะใช้กลไกลคณะกรรมการทั้ง 35 คณะ ในการตรวจสอบข้อมูลหลักฐาน ซึ่งฝ่ายค้านจะต้องตรวจสอบหาความจริง ข้อมูลเหล่านี้จะมีประโยชน์มากขึ้นโดยเฉพาะปมการทุจริต อีกทั้งตอนนี้จะยื่นอภิปรายแต่ยังไม่ขอตอบว่าใคร ให้กรรมการชุดเล็กตั้งกรอบไว้ก่อน รอสิ้นเดือนพ.ย.นี้ ถึงจะสรุปได้ว่าจะมุ่งไปที่ใคร ซึ่งตอนนี้ยังไม่ชัดเจน ส่วนความเดือดร้อนของประชาชนนั้น พรรคฝ่ายค้านจะรีบประสานไปยังประธานสภาฯ เพื่อให้พิจารณาช่วยเหลือเร่งด่วนตามกรอบที่วางไว้ในการเพิ่มวันประชุมอีกหนึ่งวัน<br/><br/>ส่วนประเด็นการเสนอชื่อ นายโภคิน พลกุล เป็นประธานคณะกรรมาธิการ (กมธ.) วิสามัญศึกษาวิธีปัญหาอละแนวทางการแก้ไขรัฐธรรมนูญ ปี 2560 นั้น เลขาธิการพรรคเพื่อไทย กล้าวว่า ต้องย้อนกลับไปดูเรื่องกระบวนการของการเลือกคณะกรรมการธิการ ที่สภาฯ จะเสนอก่อน ว่ามีจำนวนเท่าไหร่ ตอนนี้ยังอยู่ที่ 49 คน แต่อาจจะมีการเพิ่มหรือลดได้ ซึ่งในจำนวนนี้ สัดส่วนของฝ่ายค้านก็จะมีน้อยกว่าฝ่ายรัฐบาล และคณะรัฐมนตรีอยู่แล้ว ซึ่งหากทางวิปฝ่ายค้านสนับสนุน แต่จำนวนของทางฝ่ายค้านมีน้อย โอกาสที่จะได้รับการสนับสนุนจากฝ่ายรัฐบาลด้วยก็เป็นไปได้ยาก ส่วนจะส่งหรือไม่ยังอยู่ระหว่างการพิจารณาของพรรค.<br/><br/> </p>
    </article>
  </body>
</html>