<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/sanchez-senti-questa-vox-ndash-premier-non-sa-se-varare-grande-218771.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-12T08:28:24+00:00"/>
    <meta property="og:title" content="La salvinizaci"/>
    <meta property="og:description" content="SANCHEZ, LA SENTI QUESTA VOX? – IL PREMIER NON SA SE VARARE LA GRANDE COALIZIONE CON I POPOLARI O CERCARE UN’ALLEANZA CON PODEMOS E INDIPENDENTISTI, L'UNICO VINCITORE PER ORA RESTA SANTIAGO ABASCAL, IL RIFONDATORE DELL' ESTREMA DESTRA SPAGNOLA - 'EL PAÍS' PARLA DI “SALVINIZACIÓN”. MA VOX HA PRESO IL 15%, LA METÀ DI MARINE LE PEN, MENO DELLA METÀ DI MATTEO SALVINI"/>
  </head>
  <body>
    <article>
      <h1>La salvinizaci</h1>
      <address>
        <time datetime="2019-11-12T08:28:24+00:00">12 Nov 2019, 08:28</time>
      </address>
      <p>
        <b>SANCHEZ, LA SENTI QUESTA VOX? – IL PREMIER NON SA SE VARARE LA GRANDE COALIZIONE CON I POPOLARI O CERCARE UN’ALLEANZA CON PODEMOS E INDIPENDENTISTI, L'UNICO VINCITORE PER ORA RESTA SANTIAGO ABASCAL, IL RIFONDATORE DELL' ESTREMA DESTRA SPAGNOLA - 'EL PAÍS' PARLA DI “SALVINIZACIÓN”. MA VOX HA PRESO IL 15%, LA METÀ DI MARINE LE PEN, MENO DELLA METÀ DI MATTEO SALVINI</b>
      </p>
      <hr/>
      <p>
        <b>Aldo Cazzullo per <a href="http://www.corriere.it/">il “Corriere della sera”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255196/1236264.htm">
          <img src="https://cdn-static.dagospia.com/img/foto/11-2019/pedro-sanchez-1236264.png"/>
        </a>
        <figcaption>pedro sanchez</figcaption>
      </figure>
      <p>«Socialisti e popolari costretti ad accordarsi». È il titolo di Expansión , il giornale economico. Quelli che un tempo si chiamavano «i padroni», poi «gli industriali» e ora «Ibex 35», vale a dire l' indice di Borsa, hanno dato la loro indicazione: serve un accordo tra i nemici della guerra civile e gli avversari al tempo della democrazia. Ovviamente, entrambi recalcitrano. I socialisti vagheggiano un' alleanza di sinistra, che però non ha i numeri. I popolari temono di lasciare il monopolio dell' opposizione a Vox. La svolta richiede tempo.</p>
      <p>Per la cultura politica spagnola sarebbe uno choc. Appariva la soluzione più logica fin dal dicembre 2015, quando nessuno dei due grandi partiti ebbe la maggioranza.</p>
      <p>Pur di non cedere hanno preferito elezioni anticipate, mentre gli indipendentisti catalani tentavano di approfittarne per rompere l' unità nazionale. Hanno fallito tutti. E l' unico vincitore adesso è Santiago Abascal, il rifondatore dell' estrema destra spagnola.</p>
      <p>Un personaggio prima sottovalutato, e ora forse sopravvalutato. Ha preso il 15%, la metà di Marine Le Pen, meno della metà di Matteo Salvini («salvinización» è il termine coniato dal País ).</p>
      <figure>
        <a href="https://www.dagospia.com/mediagallery/Dago_fotogallery-255196/1236366.htm">
          <img src="https://cdn-static.dagospia.com/img/foto/11-2019/sanchez-abascal-1236366.png"/>
        </a>
        <figcaption>sanchez abascal</figcaption>
      </figure>
      <p>Non un franchista; un reazionario. Che può essere sconfitto, se gli altri smettono di fare propaganda e cominciano a fare politica. Pablo Casado, il giovane leader dei Popolari, è sulla buona strada. L' uomo è certo spregiudicato: portavoce del partito con Mariano Rajoy, l' ha tradito per candidarsi alle primarie d' intesa con il vecchio José-Maria Aznar; poi ha abbandonato anche Aznar, riposizionando il Pp al centro.</p>
      <p>Ma non è solo abilità manovriera. Casado ha capito che doveva rendersi autonomo dai due ex premier popolari.</p>
      <p>Vox nasce da un disegno di Aznar, per mettere in difficoltà Rajoy: Abascal del resto viene dal Pp basco, si è temprato nella lotta all' Eta. Aznar sostiene l' alleanza tra le destre, ma Casado non l' ha seguito; infatti in campagna elettorale il suo ex mentore non si è fatto vedere. Domenica sera, quando dagli exit-poll pareva che Sánchez avesse perso una decina di seggi, Casado ha mandato il suo braccio destro a chiederne le dimissioni.</p>
      <p>Quando però ha visto che i socialisti tenevano la quota simbolica di 120 seggi, Casado ha cambiato discorso: «Attendiamo le proposte di Sánchez.</p>
      <figure>
        <a href="https://www.dagospia.com/mediagallery/Dago_fotogallery-255196/1089713.htm">
          <img src="https://cdn-static.dagospia.com/img/foto/12-2018/abascal-1089713.png"/>
        </a>
        <figcaption>abascal</figcaption>
      </figure>
      <p>Il nostro programma è alternativo. Ma eserciteremo la nostra responsabilità, perché la Spagna non può restare bloccata a lungo. Ne va dei suoi interessi».</p>
      <p>La Spagna infatti non è isolata. Al contrario. È un' economia aperta, spazzata dai venti globali. Quando le cose nel mondo vanno bene, arrivano gli investimenti nell' immobiliare e nel turismo, e il Pil cresce a livelli che noi italiani non conosciamo dagli anni 80. Ma quando le cose vanno male, gli investimenti calano, il Pil crolla e s' impenna la disoccupazione, che è già la più alta d' Europa. Purtroppo, le cose nell' economia mondializzata non si mettono bene.</p>
      <p>Per un governo stabile, e quindi per un accordo con i socialisti, spingerà il fattore Germania.</p>
      <figure>
        <a href="https://www.dagospia.com/mediagallery/Dago_fotogallery-255196/1089712.htm">
          <img src="https://cdn-static.dagospia.com/img/foto/12-2018/abascal-1089712.png"/>
        </a>
        <figcaption>abascal</figcaption>
      </figure>
      <p>Angela Merkel ha da sempre un rapporto privilegiato con i popolari spagnoli; anche perché nel debito pubblico di Madrid hanno investito le banche tedesche. Certo, la formula della grande coalizione è difficile da esportare. Il Partido popular è l' erede del franchismo moderato. Il fondatore, Manuel Fraga Iribarne, era stato ministro del Caudillo, prima di morire l' ha ricordato con parole commosse, giustificando tutto, anche le condanne a morte degli oppositori. È normale che gli eredi di chi stava dall' altra parte del plotone d' esecuzione abbiano antiche diffidenze.</p>
      <p>Ma qualche segnale Casado l' ha offerto anche su questo fronte: si è astenuto sull' esumazione delle spoglie di Franco, voluta dai socialisti e avversata da Vox. Il fattore Abascal è quello che più ostacola l' accordo. I popolari non vorrebbero lasciare troppo spazio all' estrema destra arrembante. Il Pp è tornato il primo partito nelle regioni in cui è tradizionalmente più forte: Galizia, Cantabria, Navarra, Castiglia e Leon, oltreché a Madrid. Ma nelle regioni in cui è più debole si è visto superare da Vox, ad esempio in Andalusia: a Siviglia, Cadice, Huelva, Almería.</p>
      <figure>
        <a href="https://www.dagospia.com/mediagallery/Dago_fotogallery-255196/1089203.htm">
          <img src="https://cdn-static.dagospia.com/img/foto/12-2018/santiago-abascal-vox-1089203.png"/>
        </a>
        <figcaption>santiago abascal vox</figcaption>
      </figure>
      <p>Da oggi comincia «il ballo in maschera» come lo definisce Enric Juliana, il principe degli editorialisti. Sánchez spera ancora nel sì dei superstiti di Ciudadanos e nell' astensione di Pablo Iglesias, che però reclama ministeri per i suoi e per sé. Pedro J.Ramírez, fondatore del Mundo , propone un «patto di Stato» con Sánchez premier e Casado vice: bello e impossibile.</p>
      <p>Più facile che il Pp si convinca ad astenersi, in cambio della linea dura con i separatisti catalani. Anche a Barcellona, peraltro, si indovina qualche spiraglio di dialogo. Il re, durissimo dopo il referendum illegale sull' indipendenza, stavolta è andato in Catalogna e ha parlato in catalano, incoraggiando a farlo anche l' erede al trono Leonor, che ha svelato un accento perfetto: gliel' hanno insegnato da piccola. Ai separatisti importa poco, infatti torneranno nelle strade. Ma anche Barcellona vive in Europa, nel sistema capitalista, e nel mondo globale.</p>
      <figure>
        <a href="https://www.dagospia.com/mediagallery/Dago_fotogallery-255196/1089202.htm">
          <img src="https://cdn-static.dagospia.com/img/foto/12-2018/santiago-abascal-vox-1089202.png"/>
        </a>
        <figcaption>santiago abascal vox</figcaption>
      </figure>
    </article>
  </body>
</html>