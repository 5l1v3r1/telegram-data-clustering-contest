<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683689/sygklitos-eb-anisychia-enopsei-tou-triimerou-eortasmou-tis-exeger"/>
    <meta property="og:site_name" content="enikos.gr"/>
    <meta property="article:published_time" content="2019-11-12T08:04:00+00:00"/>
    <meta property="og:title" content="Σύγκλητος ΕΜΠ: Aνησυχία ενόψει του τριήμερου εορτασμού της εξέγερσης του Πολυτεχνείου"/>
    <meta property="og:description" content="“Τα πολύ πρόσφατα γεγονότα στο ΟΠΑ και η επέμβαση καταστολής προκαλούν τεράστια ανησυχία ενόψει και του τριήμερου εορτασμού της εξέγερσης του Πολυτεχνείου”..."/>
  </head>
  <body>
    <article>
      <h1>Σύγκλητος ΕΜΠ: Aνησυχία ενόψει του τριήμερου εορτασμού της εξέγερσης του Πολυτεχνείου</h1>
      <address>
        <time datetime="2019-11-12T08:04:00+00:00">12 Nov 2019, 08:04</time>
      </address>
      <p>“Τα πολύ πρόσφατα γεγονότα στο <a href="http://www.enikos.gr/society/683588/epeisodia-stin-asoee-petropolemos-sygkrouseis-kai-chimika-sto-nos">ΟΠΑ</a> και η επέμβαση καταστολής προκαλούν τεράστια ανησυχία ενόψει και του τριήμερου εορτασμού της εξέγερσης του Πολυτεχνείου”, αναφέρεται μεταξύ άλλων σε ανακοίνωση που εξέδωσε η Σύγκλητος του Εθνικού Μετσόβιου Πολυτεχνείου (ΕΜΠ).</p>
      <p>“Η Σύγκλητος δηλώνει ότι θα προασπίσει με όλες της τις δυνάμεις μαζί με όλη την Πολυτεχνειακή Κοινότητα το πανεπιστημιακό άσυλο και καλεί σε μαζική συμμετοχή στις εκδηλώσεις του εορτασμού”, καταλήγει η ανακοίνωση</p>
      <p>
        <u>Διαβάστε αναλυτικά την ανακοίνωση της Συγκλήτου του ΕΜΠ:</u>
      </p>
      <p>“Το πανεπιστημιακό άσυλο προσδιορίζει ένα χώρο ελεύθερης διακίνησης ιδεών και πρέπει να προστατεύεται και να αξιοποιείται από την πανεπιστημιακή κοινότητα για την ευρεία ανταλλαγή απόψεων και την καλλιέργεια νέων ιδεών με βασικό σκοπό το όφελος του κοινωνικού συνόλου.</p>
      <p>Η συζήτηση, η καλλιέργεια και η έκφραση ιδεών και νέας γνώσης, πρέπει να γίνεται εντός του χώρου του πανεπιστημίου ελεύθερα και ανεμπόδιστα από κάθε είδους παρέμβαση, με σεβασμό και κατανόηση των απόψεων όλων των μελών της πανεπιστημιακής κοινότητας χωρίς λογικές αποκλεισμού, επιβολής ή διώξεων, γιατί μόνο με αυτόν τον τρόπο μπορούν οι καινούργιες ιδέες να έχουν δημιουργικό και επωφελή ρόλο για την κοινωνία.</p>
      <p>Απαραίτητη προϋπόθεση για τη δημοκρατική λειτουργία και την ανεμπόδιστη πραγματοποίηση δημιουργικού διάλογου εντός του πανεπιστημίου είναι η αποτροπή ενεργειών και γεγονότων που δυσφημούν και τελικά υπονομεύουν το πανεπιστημιακό άσυλο.</p>
      <p>Ο εποικοδομητικός ρόλος όλων των φορέων της πανεπιστημιακής κοινότητας στην κατεύθυνση αυτή είναι ιδιαίτερα σημαντικός. Τα πολύ πρόσφατα γεγονότα στο ΟΠΑ και η επέμβαση καταστολής προκαλούν τεράστια ανησυχία ενόψει και του τριήμερου εορτασμού της εξέγερσης του Πολυτεχνείου.</p>
      <p>Η Σύγκλητος δηλώνει ότι θα προασπίσει με όλες της τις δυνάμεις μαζί με όλη την Πολυτεχνειακή Κοινότητα το πανεπιστημιακό άσυλο και καλεί σε μαζική συμμετοχή στις εκδηλώσεις του εορτασμού”.</p>
      <related>
        <h4>σχετικά άρθρα</h4>
        <a href="http://www.enikos.gr/society/683652/entasi-se-poreia-foititon-sti-thessaloniki-petres-kai-krotides-ka%0A%20%20%20%20%0A"/>
        <a href="http://www.enikos.gr/society/683609/elas-gia-ta-epeisodia-stin-asoee-dyo-astynomikoi-travmaties-treis%0A%20%20%20%20%0A"/>
        <a href="http://www.enikos.gr/society/683599/foititis-diekopse-tis-diloseis-fili-sta-mme-apaitoume-na-apochori%0A%20%20%20%20%0A"/>
        <a href="http://www.enikos.gr/society/683600/dothike-stin-kykloforia-i-patision%0A%20%20%20%20%0A"/>
        <a href="http://www.enikos.gr/society/683588/epeisodia-stin-asoee-petropolemos-sygkrouseis-kai-chimika-sto-nos%0A%20%20%20%20%0A"/>
        <a href="http://www.enikos.gr/society/683564/pros-to-polytechneio-katefthynontai-oi-foitites-pou-apochorisan-a%0A%20%20%20%20%0A"/>
        <a href="http://www.enikos.gr/society/683560/apochorisan-oi-astynomikoi-apo-to-proavlio-tis-asoee-paramenoun-o%0A%20%20%20%20%0A"/>
        <a href="http://www.enikos.gr/society/683543/martyria-foititi-mesa-apo-tin-asoee-i-kyvernisi-einai-diatetheime%0A%20%20%20%20%0A"/>
        <a href="http://www.enikos.gr/society/683545/entasi-stin-asoee-foitites-kai-mat-vriskontai-sto-proavlio-video%0A%20%20%20%20%0A"/>
      </related>
    </article>
  </body>
</html>