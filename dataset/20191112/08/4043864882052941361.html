<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231701/"/>
    <meta property="og:site_name" content="Українська правда"/>
    <meta property="article:published_time" content="2019-11-12T08:55:28+00:00"/>
    <meta property="og:title" content="&quot;Дідька лисого!&quot; – Батьківщина, ОПЗЖ, &quot;ЄС&quot; і &quot;За майбутнє&quot; проти продажу землі"/>
    <meta property="og:description" content="Фракції “Батьківщини”, “Опозиційної платформи – За життя”, “Європейської солідарності” та депутатська група “За майбутнє” виступають проти продажу земель сільськогосподарського призначення."/>
  </head>
  <body>
    <article>
      <h1>"Дідька лисого!" – Батьківщина, ОПЗЖ, "ЄС" і "За майбутнє" проти продажу землі</h1>
      <address>
        <time datetime="2019-11-12T08:55:28+00:00">12 Nov 2019, 08:55</time>
      </address>
      <p>Фракції "Батьківщини", "Опозиційної платформи – За життя", "Європейської солідарності" та депутатська група "За майбутнє" виступають проти продажу земель сільськогосподарського призначення.</p>
      <p><b>Джерело:</b> виступи представників фракцій на засіданні Верховної Ради 12 листопада</p>
      <p><b>Пряма мова лідерки "Батьківщини" Юлії Тимошенко:</b> "За оцінками ООН, кількість родючих земель у світі стрімко скорочується. Разом з джерелами питної води. Кожна 7 людина у світі знаходиться у стані голоду, включаючи дітей.</p>
      <p>Земля стає у світі найдорожчим стратегічним ресурсом. Сильні, інтелектуальні, розумні країни світу своєю стратегією визначили скупку у державну власність земель сільгосппризначення як у своїй країні, так і за її межами.</p>
      <p>Ні в якому випадку не можна сьогодні Україні позбавитися цього стратегічного ресурсу". </p>
      <figure>
        <img src="https://img.pravda.com/images/doc/b/9/b92a764-batkivshchyna.jpg"/>
      </figure>
      <p><b>Пряма мова одного з лідерів "ОПЗЖ" Вадима Рабіновича:</b> "Сьогодні вирішальний день в новітній історії України. Багато лиха бачила наша земля, але такого, щоб її продавали, – такого ще не було!  </p>
      <p>Це питання виживання та існування нашої держави. А всім представникам МВФ, Сороса та іншим, чиї загребущі руки тягнуться до землі, я хочу сказати: "Хрєн вам, а не земля України". Дідька лисого ви отримаєте, а не землю. Коли б я мав талант, я б щас заспівав пісню "Вставай страна огромная".</p>
      <p>Давайте забудемо всі політичні чвари і пригадаємо, що ми всі діти України. Ми не дамо продати землю!". </p>
      <figure>
        <img src="https://img.pravda.com/images/doc/c/1/c13eb60-opzzh.jpg"/>
      </figure>
      <p><b>Пряма мова представника "ЄС" Миколи Княжицького: </b>"Ми не будемо голосувати за закони про дерибан землі. Ми за ринок землі, але коли український селянин буде захищений, мінімальна ціна буде високою, український фермер буде захищений і буде мати пріоритет, а ті, хто хочуть скупити землю шматками площею з Ліхтенштейн чи Андорру, не матимуть змоги це зробити. І ніякі популістські референдуми владі не допоможуть".</p>
      <p><b>Пряма мова співголови "За майбутнє" Тараса Батенка:</b> "Останнє соціологічне опитування – серед громадян України проти відкриття ринку землі 68% громадян. Повинен сьогодні бути накладений мораторій на ринок землі. Ми повинні іти на референдум і питати у людей, що робити з землею".  </p>
      <p><b>Деталі:</b> Тимошенко вийшла до трибуни з фракцією і великим зеленим банером "Ні розпродажу української землі!".</p>
      <p>Так само з фракцією і банером "Не дамо розкрасти землю" вийшов і Рабінович.</p>
      <p>"Батьківщина" вимагаємо зняти з розгляду всі без винятку законопроєкти про продаж землі і продовжити на рік мораторій, щоб визначити стратегію держави, як поводитись з землею.</p>
      <p>"ОПЗЖ" вимагає спершу провести всенародний референдум щодо землі.</p>
      <p><b>Що було раніше:</b> 11 листопада президент Володимир <a href="https://www.pravda.com.ua/news/2019/11/11/7231609/">Зеленський запевнив</a>, що іноземці та іноземні компанії отримають змогу купувати українську землю лише за результатами всеукраїнського референдуму. <a href="https://www.pravda.com.ua/news/2019/11/11/7231604/">Верховна Рада</a> планува розглянути проєкт закону про ринок землі 12 листопада, але в порядку денному його<a href="https://iportal.rada.gov.ua/meeting/awt/show/7269.html"> немає.</a></p>
      <p>
        <i>
          <b>Читайте також: <a href="https://www.epravda.com.ua/publications/2019/09/20/651811/">Ринок землі Зеленського. Яким він буд</a><a href="https://www.epravda.com.ua/publications/2019/09/20/651811/">е</a></b>
        </i>
      </p>
      <p>
        <b>Передісторія:</b>
      </p>
      <ul>
        <li>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</li>
        <li>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко </a>вимагала провести референдум із питання продажу землі, перш ніж виносити закон про ринок землі на голосування Верховної Ради.</li>
        <li>Вересневе опитування Київського міжнародного інституту соціології показало, що <a href="https://www.pravda.com.ua/news/2019/09/26/7227427/">52% українців не схвалюють </a>ідею скасувати мораторій на землю, підтримують рішення Зеленського лише 35% опитаних, а 64% респондентів – за референдум із цього питання.</li>
        <li>Згідно з листопадовим опитуванням "Центру Разумкова", 77,6% українців взяли б участь у референдумі щодо скасування мораторію на купівлю-продаж землі сільськогосподарського призначення, якби він відбувався найближчої неділі. 68,3% з них проголосували б <a href="https://www.pravda.com.ua/news/2019/11/11/7231638/">за продовження мораторію.</a></li>
        <li>У 2017 році лідер "ЄС", на той час президент <a href="https://www.pravda.com.ua/news/2017/09/7/7154290/">Петро Порошенко </a>називав неконституційним мораторій на продаж землі і закликав якомога скоріше провести земельну реформу.</li>
        <li>У квітні 2019 року Порошенко заявляв, що прорив в економічному розвитку України неможливий без відкриття <a href="https://www.epravda.com.ua/news/2019/04/17/647111/">ринку землі.</a></li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/13/7231819/"/>
        <a href="https://www.pravda.com.ua/news/2019/11/13/7231816/"/>
        <a href="https://www.pravda.com.ua/news/2019/11/12/7231785/"/>
      </related>
    </article>
  </body>
</html>