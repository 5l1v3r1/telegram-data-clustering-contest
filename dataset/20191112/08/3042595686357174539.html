<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/et-hoydepunkt-i-bokhosten/71793974"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T08:39:01+00:00"/>
    <meta property="og:title" content="Et høydepunkt i bokhøsten"/>
    <meta property="og:description" content="Tredje bind om vikingen Torstein Knarresmed er like blodig oppslukende som de foregående."/>
  </head>
  <body>
    <article>
      <h1>Et høydepunkt i bokhøsten</h1>
      <h2>Tredje bind om vikingen Torstein Knarresmed er like blodig oppslukende som de foregående.</h2>
      <address><time datetime="2019-11-12T08:39:01+00:00">12 Nov 2019, 08:39</time> by <a rel="author">Cathrine Krøger</a></address>
      <p><i>«Kall oss udyr. Kall oss plyndrere og drapsmenn. Kall oss en straffedom sendt fra Kvitekrist selv. Jeg kjenner ingen skam for det jeg har gjort»</i>.</p>
      <p>
        <b>Det skriver den gamle Torstein Knarresmed da han som gammel mann minnes sine utallige slag. Av de mest brutale scenene i </b>
        <b>«Danehæren» </b>
        <b>– og det sier ikke lite – er fortellingen om da Torstein ankommer Jomsland som nyslått høvding.</b>
      </p>
      <figure>
        <img src="https://dbstatic.no/71794221.jpg?imageId=71794221&amp;x=0&amp;y=0&amp;cropw=100&amp;croph=100&amp;width=270&amp;height=430"/>
      </figure>
      <h3>«Jomsviking. Danehæren»</h3>
      <p>Bjørn Andreas Bull-Hansen</p>
      <p>5 1 6 + Vis mer</p>
      <h4>Historisk roman</h4>
      <p>Forlag:</p>
      <h4>Gyldendal</h4>
      <p>Utgivelsesår:</p>
      <h4>2019</h4>
      <blockquote>«Udyr, plyndrere og drapsmenn.»</blockquote>
      <aside>
        <a href="https://www.dagbladet.no/kultur/et-hoydepunkt-i-bokhosten/71793974#">Kjøp boken hos ARK</a>
      </aside>
      <p>
        <a href="https://www.dagbladet.no/anmeldelser">Se alle anmeldelser</a>
      </p>
      <p>Som trofé på et spyd, har han med det avkuttede hodet til Jomsvikingenes gamle høvding Sigvalde. Dette etter at Torstein og hans menn har vunnet en nesten umulig kamp mot den gamle høvdingen. Sigvalde var en modig mann. Han ble etter eget ønske flådd levende, fikk lungene trukket ut og hengt opp lik en ørn med vinger. Dette mytiske ritualet ble kalt <i>blodørn</i>, og håpet for den djerve vikingen var et heroisk ettermæle og et godt etterliv med de norrøne guder.</p>
      <h4>Godt liv</h4>
      <p>«Danehæren» er tredje bind i denne fantastiske serien om jomsvikingen Torstein Knarresmed. I første bok «Jomsviking» (2017) ble han som guttunge tatt som trell, før han klarte å flykte og endte opp som lærling hos de berømte og beryktede jomsvikingene. Boka ble avsluttet med at Torstein gir Olav Tryggvason hans banesår i slaget ved Svolder. I «Vinland» (2018) blir vi med Torstein til Vinland, der han kjemper mot andre vikinger og innfødte. Han vender hjem som en helt og får sin belønning av Eirik Ladejarl.</p>
      <p>Nå har vi kommet til 1007. Torstein sitter som mektig herse i Vingulmork – det som i dag er Østfold og områdene rundt Oslofjorden. Han er gift med vakre, milde og kloke Sigrid, og har de to uregjerlige sønnene Ravntor og Bjørn.</p>
      <p>Livet er godt, gården er rik. Torstein er en streng, men rettferdig herse. Men det er en urolig tid, og ingen sitter ikke trygt. Fiender herjer på plyndringstokt, som skal ramme en av Torsteins nærmeste på skjebnesvangert vis. Og den engelske kong Ethelreid truer med å sende en hær mot nord for å tvinge de hedenske vikingene i kne for Kvitekrist. Torstein blir lovet makt, rikdom og ære om han støtter Svein Tjueskjegg i danekongens ambisjoner om å ta England fra den brutale og udugelige Ethelreid. Det viser seg å bli langt mer komplisert og brutalt enn fryktet.</p>
      <h4>Sjelden forfattertype</h4>
      <p>Bjørn Andreas Bull-Hansen er en sjelden forfattertype. Økonomiutdannet, norgesmester i styrkeløft, langbueskytter, seiler, kajakkpadler og aktiv dyrebeskytter. Han har sin egen youtube-kanal, der han tester ut livet som viking, og forfatteren briljerer med sin overbevisende skildring av storslåtte slag, brutale nærkamper og vikingenes hverdagsliv. Han skildrer med innlevelse alt fra skikker, tro og overtro, medisiner, mat, klær, våpen og ikke minst våre forfedres imponerende båtbyggerkunst.</p>
      <p>
        <b>Bull-Hansen baker også inn historiske skikkelser og kjente slag, og et kjapt googlesøk avdekker at Torstein Knarresmed selv skal ha vært båtbygger fra Rovde på Sunnmøre og fiende av Olav den hellige.</b>
      </p>
      <p>Bull-Hansens dikteriske framstilling er holdt i jeg-form, der gamle Torstein ser tilbake på sitt liv og grubler over makten som korrumperer, og de mange feil og brutaliteter han har begått. Et gjennomgående tema er hans sterke tro på de norrøne guder og kampen mot Kvitekrist.</p>
      <p>Det overbevisende portrettet av Torstein bærer dette verket. Knarresmeden er tungsinnet, hevngjerrig, umulig i fylla og hensynsløs i kamp når han går berserkergang og dreper for fote. Men han er også rettferdig, kjemper mot slavehandel, hjelper de trengende og er trofast mot sin elskede Sigrid. Så trofast at det nesten blir bløtaktig. Det er forsåvidt en trøst i denne ellers blodige fortellingen, som heldigvis ikke er slutt med denne boka. Det er bare å skrive i vei. For min del er disse bøkene et høydepunkt i bokhøsten.</p>
    </article>
  </body>
</html>