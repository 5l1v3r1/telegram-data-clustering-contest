<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Za-purvi-put-v-istoriyata-turchin-stana-kmet-na-germanski-grad-913066"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T08:38:00+00:00"/>
    <meta property="og:title" content="За първи път в историята турчин стана кмет на германски град"/>
    <meta property="og:description" content="Белит Онай от партията на Зелените ще бъде главен кмет на Хановер, столицата на федерална провинция ..."/>
  </head>
  <body>
    <article>
      <h1>За първи път в историята турчин стана кмет на германски град</h1>
      <address>
        <time datetime="2019-11-12T08:38:00+00:00">12 Nov 2019, 08:38</time>
      </address>
      <p>Белит Онай от партията на Зелените ще бъде главен кмет на Хановер, столицата на федерална провинция Долна Саксония. Нека да припомним, че от името на германското правителство тази провинция има сериозно дялово участие в концерна Фолксваген, който е базиран в Долна Саксония. Хановер има население от над половин милион души и ще бъде четвъртият голям германски град след Щутгарт, Фрайбург и Дармщат под управлението на зелен кмет.</p>
      <p>Любопитен факт е, че и другаде в Германия вече има кметове с чуждестранни корени. В Бон например (където е една от двете централи на Дойче Веле) кметът Ашок-Александър Сридхаран от ХДС е от индийски произход. А кмет на Росток е датчанинът Клаус Руе Мадсен.</p>
      <p>Белит Онай е роден през 1981 в германския град Гослар. Родителите му пристигат като гастарбайтери от Истанбул през 1970-те години. Онай разказва, че се политизирал в края на миналия век след серията от палежи и покушения срещу хора от турски произход в Германия, когато родителите му сериозно размишлявали дали да не се върнат в Истанбул. Онай е завършил право и в момента работи над дисертацията си. Женен е, с едно дете. Сам казва за себе си, че е либерален мюсюлманин.</p>
      <p>Онай спечели изборите с около 53% от подадените гласове, като остави зад себе си своя главен конкурент Екхард Шолц от ХДС. Хановер, който се води бастион на социалдемократите, за пръв път от 70 години насам ще бъде управляван от кмет, който не членува в ГСДП. Новите избори за кмет излязоха на дневен ред, след като предишният кмет, социалдемократът Щефан Шошток набързо излезе в пенсия. Срещу него беше повдигнато обвинение за злоупотреба със служебно положение. И по-точно - за незаконно изплащане на допълнителни финансови възнаграждения в полза на шефа на кабинета му и на бившия началник на пожарната, съобщава "Дойче Веле".</p>
      <p>На първия тур от кметските избори в Хановер новият кандидат на социалдемократите Марк Хансман остана на трето място. Така се стигна до балотажа между Онай и Шолц. Вестник "Хановерше Алгемайне" коментира, че "симпатичният и сдържан" Онай има зад гърба си забележителна биография. "Навремето хора от т.нар. обикновени семейства, които осъществяваха подобен мощен пробив, най-често идваха от редовете на социалдемократите", припомня вестникът.</p>
    </article>
  </body>
</html>