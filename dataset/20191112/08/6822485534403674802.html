<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821020.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T08:07:00+00:00"/>
    <meta property="og:title" content="اذعان رژیم صهیونیستی به ترور فرمانده گردان‌های القدس"/>
    <meta property="og:description" content="به گزارش ایسنا، به نقل از سایت العهد، رسانه‌های فلسطینی از هدف گرفتن منزل بهاء ابو العطا رهبر برجسته گردان‌های القدس، شاخه نظامی جهاد اسلامی توسط رژیم صهیونیستی و شهادت وی خبر دادند."/>
  </head>
  <body>
    <article>
      <h1>اذعان رژیم صهیونیستی به ترور فرمانده گردان‌های القدس</h1>
      <address>
        <time datetime="2019-11-12T08:07:00+00:00">12 Nov 2019, 08:07</time>
      </address>
      <p>ارتش اشغالگر صهیونیستی از عملیات هدف گیری ساختمانی خبر داد که دربرگیرنده برجسته‌ترین فرمانده جنبش جهاد اسلامی در غزه بود. در این راستا گردان‌های القدس شهادت یکی از فرماندهان این گروه را تایید کرد.</p>
      <p>به گزارش ایسنا، به نقل از سایت العهد، رسانه‌های فلسطینی از هدف گرفتن منزل بهاء ابو العطا رهبر برجسته گردان‌های القدس، شاخه نظامی جهاد اسلامی توسط رژیم صهیونیستی و شهادت وی خبر دادند.</p>
      <p>گردان‌های القدس ضمن تایید خبر شهادت بهاء ابو العطا، فرمانده منطقه شرقی در پی آتش نیروهای دشمن در شرق غزه اعلام کرد: پاسخ حتمی ما به این جنایت رژیم صهیونیستی را می‌لرزاند.</p>
      <p>همچنین کمیته‌های مقاومت اعلام کردند، دشمن با ترور فرمانده بهاء ابو العطا مرتکب حماقتی بزرگ شد و مقاومت انتقام خون این شهید قهرمان را می‌گیرد.</p>
      <p>آویخای ادرعی،‌ سخنگوی ارتش رژیم صهیونیستی نیز گفت: ساختمانی را هدف گرفتیم که رهبر برجسته جنبش جهاد اسلامی در غزه یعنی بهاء ابو العطا در آنجا حضور داشت.</p>
      <p>به گفته این سخنگو، این هدف گیری در عملیات مشترک ارتش و سازمان امنیت عمومی (شاباک) انجام شد. ادرعی افزود، بنیامین نتانیاهو، نخست وزیر دستور انجام عملیات را داد.</p>
      <p>وی در سلسله توییت‌هایی در توجیه این جنایت افزود: ابو العطا عملا بسیاری از فعالیت‌های جنبش جهاد اسلامی در غزه را اجرا کرده و به منزله بمب ساعتی بود. ابو العطا همچنین مستقیما در عملیات‌ها دست داشت و تلاش‌هایی برای هدف گیری شهروندان و سربازان اسرائیلی به طرق مختلف صورت داده بود که از جمله آنها شلیک راکت، عملیات تک تیراندازی، شلیک پهپاد و غیره بود.</p>
      <p>سخنگوی ارتش رژیم صهیونیستی اشاره کرد: او مسؤول بسیاری از عملیات‌های خرابکارانه در سال جاری در غزه نظیر شلیک موشک به جشنواره سدروت در ۲۵ اوت ۲۰۱۹ یا شلیک راکت به سمت سدروت و منطقه اطراف غزه موسوم به غلاف غزه در روز یکم نوامبر ۲۰۱۹ بود.</p>
      <p> از پس لرزه‌های این اقدام جنایتکارانه بستن گذرگاه تجاری کرم ابوسالم تا اطلاع ثانوی و به صدا درآمدن آژیرهای خطر در منطقه شهرک نشین اشدود بود.</p>
      <p>مقاومت فلسطین اقدام به شلیک موشک کرد که صدای انفجارهایی در شمال غزه شنیده شد که منبع آن سامانه دفاع هوایی گنبد آهنین بود.</p>
    </article>
  </body>
</html>