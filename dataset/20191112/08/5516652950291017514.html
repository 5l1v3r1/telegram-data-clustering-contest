<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425608/thn-kyriakh-17-noembrioy-2019-pagkosmia-hmera-mnhmhs-gia-ta-thymata-ths-asfaltoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T08:35:02+00:00"/>
    <meta property="og:title" content="Την Κυριακή 17 Νοεμβρίου 2019 παγκόσμια ημέρα μνήμης για τα θύματα της ασφάλτου"/>
    <meta property="og:description" content="Κάθε χρόνο η τρίτη Κυριακή του Νοεμβρίου, έχει καθιερωθεί παγκοσμίως ως «Ημέρα Μνήμης Θυμάτων Τροχαίων Δυστυχημάτων» Η ημέρα αυτή καθιερώθηκε το 1995 από τα ίδια τα θύματα."/>
  </head>
  <body>
    <article>
      <h1>Την Κυριακή 17 Νοεμβρίου 2019 παγκόσμια ημέρα μνήμης για τα θύματα της ασφάλτου</h1>
      <address>
        <time datetime="2019-11-12T08:35:02+00:00">12 Nov 2019, 08:35</time>
      </address>
      <p>
        <b>Κάθε χρόνο η τρίτη Κυριακή του Νοεμβρίου, έχει καθιερωθεί παγκοσμίως ως «Ημέρα Μνήμης Θυμάτων Τροχαίων Δυστυχημάτων» Η ημέρα αυτή καθιερώθηκε το 1995 από τα ίδια τα θύματα.</b>
      </p>
      <p>Αρχικά ως Ευρωπαϊκή Ημέρα Μνήμης υπό τη σκέπη της Ευρωπαϊκής Ομοσπονδίας Θυμάτων Τροχαίων -FEVR και στη συνέχεια κατά τη διάρκεια της Γ. Συνέλευσης του ΟΗΕ, καθιερώθηκε ως Παγκόσμια Ημέρα Μνήμης Θυμάτων Τροχαίων Δυστυχημάτων με το ψήφισμα 60/5 στις 26 Οκτωβρίου 2005 ως η «κατάλληλη αναγνώριση για τα θύματα της οδικής κυκλοφορίας». Ο ΠΟΥ διαδραμάτισε κεντρικό ρόλο στην αναγνώριση της Παγκόσμιας Ημέρας από τον ΟΗΕ. https://www.who.int/news-room/fact-sheets/detail/ambient-(outdoor)-air-quality-and-health</p>
      <p>Η ΕΥΘΥΤΑ – ΠΑΡΑΤΗΡΗΤΗΡΙΟ ΟΔΙΚΗΣ ΑΣΦΑΛΕΙΑΣ ΡΟΔΟΥ, ενεργό μέλος της FEVR τιμά την Ημέρα Μνήμης από το 2006, με Όραμα ΜΗΔΕΝ Θάνατοι στους δρόμους. Αυτή η Ημέρα είναι αφιερωμένη στη Μνήμη των Θυμάτων σε όλους όσους υπερασπίζονται τα δικαιώματα των θυμάτων καθώς και για την απόδοση φόρου τιμής στους εργαζόμενους στη διάσωση: πληρώματα ασθενοφόρων, τροχαίας, πυροσβεστικής και επαγγελματίες υγείας που καθημερινά έρχονται αντιμέτωποι με τα τραυματικά επακόλουθα του θανάτου και του τραυματισμού.<br/>Η Ημέρα αυτή μας δίνει μια σημαντική ευκαιρία να προβληματιστούμε για όλους όσους χάθηκαν ή τραυματίστηκαν στους δρόμους όλου του κόσμου.</p>
      <p>Επιπλέον μας δίνει τη δυνατότητα να αναδείξουμε και την ανθρώπινη πλευρά της οδικής ασφάλειας γιατί πίσω από κάθε θύμα τροχαίου υπάρχουν οικογένεια, φίλοι μια ολόκληρη κοινότητα που πλήττεται ανεπανόρθωτα.<br/>1.350.000 άνθρωποι έχασαν τη ζωή τους στους δρόμους του κόσμου το 2018! Πολλοί περισσότεροι τραυματίστηκαν σοβαρά και θα συνεχίσουν να ζουν αντιμετωπίζοντας πολλαπλά προβλήματα! Η Ημέρα αυτή έχει γίνει επίσης ένα σημαντικό εργαλείο για τις κυβερνήσεις αλλά και όλους όσοι εργάζονται για την πρόληψη ή για την αντιμετώπιση των συνεπειών τους μιας και παρέχει την ευκαιρία να αποδείξουν την τεράστια κλίμακα και τις επιπτώσεις των θανάτων και τραυματισμών στο δρόμο και την επείγουσα ανάγκη για συντονισμένη δράση.</p>
      <p>Δυστυχώς τα εκατομμύρια ανθρώπων που έχασαν τη ζωή τους δεν στάθηκαν ικανά να ωθήσουν τις περισσότερες κυβερνήσεις στη λήψη ουσιαστικών και μακροπρόθεσμων μέτρων που θα περιόριζαν και θα μείωναν δραστικά τις τροχαίες συγκρούσεις στο οδικό τους δίκτυο.<br/>Στη χώρα μας οι θάνατοι από τροχαία επί δεκαετίες αποδεκατίζουν τους νέους ανθρώπους χωρίς ποτέ να υπάρξει μια μακροπρόθεσμη ουσιαστική πολιτική που να ξεπερνά τις ευχές, τις δηλώσεις λύπης και τα συγκυριακά μέτρα. Μονίμως ουραγοί στην Ευρώπη στην οδική ασφάλεια βρισκόμαστε σταθερά στην κορυφή της πυραμίδας των θυμάτων. Και αν οι αριθμοί εμφανίζουν μια μείωση τα τελευταία χρόνια, ποιος μπορεί να αισθάνεται ικανοποιημένος όταν η πιθανότητα θανάτου ενός ανθρώπου στο ελληνικό οδικό δίκτυο είναι διπλάσια ή και τριπλάσια απ’ αυτήν ενός κατοίκου άλλων χωρών της Ευρώπης.</p>
      <p>Το μήνυμα της Παγκόσμιας Ημέρας Μνήμης 2019: «Life Is Not A Car Part - H Ζωή σου Δεν Έχει Ανταλλακτικά» και σχετίζεται με τον 3ο Πυλώνα της Παγκόσμιας Δεκαετίας Δράσης για ασφαλή οχήματα-ασφαλείς δρόμους και εναρμονίζεται με το θέμα της Τρίτης Παγκόσμιας Διυπουργικής Διάσκεψης που θα πραγματοποιηθεί στη Σουηδία «Η επίτευξη των παγκόσμιων στόχων 2030» στις 19 και 20 Φεβρουαρίου 2020. Επιπλέον τίθεται και θέμα επιτυχίας των στόχων Βιώσιμης Ανάπτυξης των Ηνωμένων Εθνών 3.6 και 11.2 (για καλύτερη υγεία και αειφόρο αστικό περιβάλλον). Για να επιτευχτεί ο στόχος, πρέπει να υιοθετηθεί ένα πραγματικά ολιστικό όραμα και να κατανοήσουμε ότι το Zero Vision δεν είναι μόνο ένας επιθυμητός στόχος όσον αφορά τις άμεσες συνέπειες μιας οδικής κυκλοφορίας, άλλα και της λήψης αποφάσεων εναλλακτικών μέσων μετακίνησης, φιλικές προς το περιβάλλον στο χρήστη της οδικής κυκλοφορίας με μείωση των θανάτων.<br/>Αίτημα όλων είναι οι κυβερνητικοί ηγέτες σε ολόκληρο τον κόσμο της Τρίτης Παγκόσμιας Διυπουργικής Διάσκεψης που θα πραγματοποιηθεί στη Σουηδία, να αναλάβουν την ευθύνη να θέσουν σε προτεραιότητα τους ανθρώπους έναντι των οχημάτων και να δεσμευτούν δραστικά για να σώσουν ζωές στους δρόμους του κόσμου με:</p>
      <p>• ΕΓΚΥΡΟΥΣ και ΙΣΧΥΡΟΥΣ νόμους που με σεβασμό τοποθετούν την ανθρώπινη ύπαρξη πριν από τα οχήματα<br/>• ΟΡΙΑ ΤΑΧΥΤΗΤΑΣ και ΑΛΚΟΟΛ, τα οποία σώζουν περισσότερες ζωές</p>
      <p>• ΥΠΟΧΡΕΩΤΙΚΗ ΧΡΗΣΗ ΖΩΝΗΣ, ΥΠΟΧΡΕΩΤΙΚΑ ΚΑΘΙΣΜΑΤΑ/ΑΞΕΣΟΥΑΡ ΑΥΤΟΚΙΝΗΤΩΝ με προδιαγραφές διάσωσης, ΥΠΟΧΡΕΩΤΙΚΗ ΚΑΤΑΣΚΕΥΗ ΜΟΤΟΣΙΚΛΕΤΩΝ με προδιαγραφές υψηλής ποιότητας.</p>
      <p>• ΙΣΧΥΡΟΥΣ ΠΕΡΙΟΡΙΣΤΙΚΟΥΣ ΝΟΜΟΥΣ ΓΙΑ ΤΟ ΚΙΝΗΤΟ ΤΗΛΕΦΩΝΟ που θα βοηθούν τους οδηγούς να παραμένουν απερίσπαστοι.<br/>• ΑΣΦΑΛΕΙΣ ΔΡΟΜΟΥΣ και ΑΥΤΟΚΙΝΗΤΑ που ελαχιστοποιούν το ανθρώπινο λάθος</p>
      <p>• ΠΡΟΣΒΑΣΗ σε ΑΜΕΣΗ ΒΟΗΘΕΙΑ και ακολούθως σε επανεκτίμηση και ιατρική περίθαλψη. http://www.roadsafetyngos.org/peoples-declaration-gr/</p>
      <p>Εκφράζεται η προσδοκία ότι όσοι θα συμμετέχουν να κατανοήσουν και να δεσμευτούν ότι τα τροχαία δεν είναι θέμα της κακιάς στιγμής, της μοίρας ή ότι άλλο μπορεί να ειπωθεί. Χώρες και Κυβερνήσεις που θέλησαν πέτυχαν.</p>
      <p>“Στο πλαίσιο της Παγκόσμιας Ημέρα Μνήμης Θυμάτων Τροχαίων, η ΕΥΘΥΤΑ-ΠΑΡΑΤΗΡΗΤΗΡΙΟ ΟΔΙΚΗΣ ΑΣΦΑΛΕΙΑΣ ΡΟΔΟΥ, πραγματοποιεί τις εκδηλώσεις Κυριακή 17 Νοεμβρίου 2019<br/>➢ Πλατεία Κύπρου: Σκηνικό ευαισθητοποίησης στη Μνήμη των Τροχαίων Θυμάτων. Τραπέζι με 19 άδειες καρέκλες στη μνήμη των αγαπημένων μας που έχασαν τη ζωή τους στους δρόμους του νησιού μας το 2018. Σάββατο θα είμαστε εκεί από τις 10:00 έως τις 13:00</p>
      <p>➢ Επιμνημόσυνη Δέηση στον Ιερό Ναό του Ευαγγελισμού της Θεοτόκου 10:00</p>
      <p>➢ ΚΟΝΤΙΚΙ: 18:00 Είμαστε εδώ: ΤΡΑΓΟΥΔΑΜΕ ΟΛΟΙ ΓΙΑ ΤΗ ΖΩΗ</p>
      <p>Μαζί μας Νίκος Κατσάνος, Λεωνίδας Σακελλαρίδης, Γιάννης Παπαθεοδώρου, Νατάσα Καρακατσάνη, Δάμων Παπακυριακού, Βαγγέλης Κατσογριδάκης, Καίτη Κούκουρου, Θωμάς Γιαννίκης, Γιάννης Κατσιμπράκης, Μιχάλης Καλαετζής, Δημήτρης Ιωσήφ.<br/>Θα τιμήσουμε τις σωστικές ομάδες:</p>
      <p>Αστυνομική Διεύθυνση Δωδεκανήσου, ΕΚΑΒ, Πυροσβεστική, Σύλλογο Νοσοκομειακών Ιατρών, Τμήμα Επειγόντων Περιστατικών και Μονάδα Εντατικής Θεραπείας του Γ.Ν. Ρόδου”, σημειώνει σε ανακοίνωσή της η ΕΥΘΥΤΑ Ρόδου.</p>
    </article>
  </body>
</html>