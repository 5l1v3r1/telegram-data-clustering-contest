<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kvuli-lesnim-pozarum-se-v-australii-nepojede-zaverecna-rallye-ms/1819951?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T08:42:00+00:00"/>
    <meta property="og:title" content="Kvůli lesním požárům se v Austrálii nepojede závěrečná rallye MS"/>
    <meta property="og:description" content="Coffs Harbour (Austrálie) - Kvůli lesním požárům byla zrušena víkendová Australská rallye, závěrečný díl mistrovství světa v automobilových soutěžích. Titul mezi jezdci si již před dvěma týdny v Katalánsku zajistil Estonec Ott Tänak z Toyoty, vítězem hodnocení týmů je po zrušení rallye Hyundai."/>
  </head>
  <body>
    <article>
      <h1>Kvůli lesním požárům se v Austrálii nepojede závěrečná rallye MS</h1>
      <address><time datetime="2019-11-12T08:42:00+00:00">12 Nov 2019, 08:42</time> by <a rel="author" href="http://www.ctk.cz/" target="_blank">ČTK</a></address>
      <p>Coffs Harbour (Austrálie) - Kvůli lesním požárům byla zrušena víkendová Australská rallye, závěrečný díl mistrovství světa v automobilových soutěžích. Titul mezi jezdci si již před dvěma týdny v Katalánsku zajistil Estonec Ott Tänak z Toyoty, vítězem hodnocení týmů je po zrušení rallye Hyundai.</p>
      <p>Organizátoři ještě v pondělí plánovali, že vzhledem k rozsáhlým požárům ve státu Nový Jižní Wales rallye uspořádají na zkrácené trase. Nakonec se však kvůli bezpečnosti více než tisícovky pořadatelů, závodníků a pomocného personálu rozhodli soutěž zrušit.</p>
      <p>"Pořádat rallye v této situaci není vhodné. Naše myšlenky jsou s obyvateli Nového Jižního Walesu, především s těmi, kteří přišli o své milované, o své živobytí a domovy. Děkujeme rallyeové komunitě za pochopení," uvedl šéf Australské rallye Andrew Papadopoulos.</p>
      <p>Plameny si v Novém Jižním Walesu na jihovýchodě země dosud vyžádaly tři mrtvé a od pátku zničily přes 150 domů a skoro 10.000 kilometrů čtverečních. Kvůli popáleninám a dalším zraněním souvisejících s ohněm muselo vyhledat ošetření více než sto lidí včetně 20 hasičů. Úřady se obávají, že vítr nynější požáry dál rozfouká.</p>
      <p>Zrušením Australské rallye se uzavřela sezona, v níž po 15 letech skončila éra francouzských šampionů Sébastiena Loeba a Sébastiena Ogiera. Titul získal s náskokem 36 bodů Tänak před továrním jezdcem Hyundai Thierrym Neuvillem z Belgie, jenž je vicemistrem světa počtvrté za sebou a popáté v životě.</p>
      <p>Hodnocení značek ovládl poprvé v historii tým Huyndai, který po Katalánsku vedl o 18 bodů před obhájcem titulu Toyotou. Právě za Huyndai bude od příští sezony jezdit Tänak a vytvoří mimořádně silnou dvojici s Neuvillem.</p>
      <p>
        <b>Konečné pořadí MS v automobilových soutěžích (po 13 závodech po zrušení Australské rallye):</b>
      </p>
      <p>1. Tänak (Est./Toyota Yaris) 263 b., 2. Neuville (Belg./Hyundai i20) 227, 3. Ogier (Fr./Citroën C3) 217, 4. Mikkelsen (Nor./Hyundai i20) 102, 5. Evans (Brit./Ford Fiesta) 102, 6. Meeke (Brit./Toyota Yaris) 98, ...<b>19. Kopecký</b> (ČR/Škoda Fabia R5 Evo) 5.</p>
      <p><b>Pořadí týmů:</b> 1. Hyundai 380, 2. Toyota 362, 3. Citroën 284, 4. M-Sport Ford 218.</p>
    </article>
  </body>
</html>