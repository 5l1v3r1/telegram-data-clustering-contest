<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/romania-poate-pescui-mai-mult-calcan-din-marea-neagra-dupa-ce-i-a-fost-majorata-cota-la-75-tone-an-18570981"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T08:06:43+00:00"/>
    <meta property="og:title" content="România poate pescui mai mult calcan din Marea Neagră după ce i-a fost majorată cota la 75 tone/an"/>
    <meta property="og:description" content="Cota de pescuit la calcan în Marea Neagră a României a fost majorată la 75 tone/an, pentru perioada 2020-2022, de la 57 de tone în ultimii doi ani, noul nivel fiind similar cu cel al Bulgariei."/>
  </head>
  <body>
    <article>
      <h1>România poate pescui mai mult calcan din Marea Neagră după ce i-a fost majorată cota la 75 tone/an</h1>
      <address><time datetime="2019-11-12T08:06:43+00:00">12 Nov 2019, 08:06</time> by <a rel="author" href="https://www.zf.ro/autor/roxana-rosu" target="_blank">Roxana Rosu</a></address>
      <p>Cota de pescuit la calcan în Marea Neagră a României a fost majorată la 75 tone/an, pentru perioada 2020-2022, de la 57 de tone în ultimii doi ani, noul nivel fiind similar cu cel al Bulgariei.</p>
      <p>Decizia a fost luată în cadrul Sesiunii Anuale a Comisiei Generale pentru Pescuit în Mediterană şi Marea Neagră (GFCM), organizată la Atena, la care au participat 18 state membre, două state cooperante (Georgia şi Ucraina, care nu sunt membre GFCM) şi ca observatori - Arabia Saudită, Bosnia-Hertegovina, Federaţia Rusă şi Palestina.</p>
      <p>Uniunea Europeană este membră cu drepturi depline şi a fost reprezentată de delegaţia Comisiei Europene condusă de Valerie Laine şi de delegaţia Consiliului Uniunii Europene.</p>
      <p>România a avut în 2017 o cotă de calcan de 43 tone/an, care a crescut în 2018 şi 2019 la 57 tone/an.</p>
      <p>Decizia de majorare a cotei a fost susţinută şi de măsurile de management durabil privind calcanul din Marea Neagră, luate în ultimii ani, care au condus la revigorarea stocului acestei specii, se arată într-un comunicat al Ministerului Agriculturii.</p>
    </article>
  </body>
</html>