<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741285"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T08:48:00+00:00"/>
    <meta property="og:title" content="&quot;ดีป้า&quot; ฟุ้งงาน &quot;บิ๊กแบง 2019&quot; ผู้เข้าชมงานทะลุ 5 แสนคน "/>
    <meta property="og:description" content="“ดีป้า” โชว์ความสำเร็จ ดิจิทัล ไทยแลนด์ บิ๊กแบง 2019 ยอดผู้เข้าชมงาน 4 วัน ทะลุ 5 แสนคน เม็ดเงินสะพัดกว่าพันล้านบาท"/>
  </head>
  <body>
    <article>
      <h1>"ดีป้า" ฟุ้งงาน "บิ๊กแบง 2019" ผู้เข้าชมงานทะลุ 5 แสนคน </h1>
      <address>
        <time datetime="2019-11-12T08:48:00+00:00">12 Nov 2019, 08:48</time>
      </address>
      <p>
        <b>“ดีป้า” โชว์ความสำเร็จ ดิจิทัล ไทยแลนด์ บิ๊กแบง 2019 ยอดผู้เข้าชมงาน 4 วัน ทะลุ 5 แสนคน เม็ดเงินสะพัดกว่าพันล้านบาท</b>
      </p>
      <p>วันนี้ (12 พ.ย.) ที่อาคารดีป้า ลาดพร้าว ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล (ดีป้า) กล่าวว่า ตลอดการจัดงานดิจิทัล ไทยแลนด์ บิ๊กแบง 2019 ได้รับความร่วมมือจากพันธมิตรเป็นอย่างดี อาทิ วิทยากรชั้นนำด้านเทคโนโลยีดิจิทัลจากทั่วโลกรวมกว่า 300 ท่าน โดย The Next Web และ Creative Talk บูธนิทรรศการน่าตื่นตาจากกว่า 500 หน่วยงานทั้งไทยและต่างประเทศ ซึ่งเต็มไปด้วยกิจกรรมหลากหลาย ไม่ว่าจะเป็นเทคโนโลยีล้ำสมัยที่แต่ละหน่วยงานมาจัดแสดงให้ประชาชนได้เปิดประสบการณ์ใหม่ๆ, กิจกรรมสร้างสรรค์ เช่น เกมเสริมทักษะโค้ดดิ้ง “หมูป่า, กิจกรรมเพื่อการเรียนรู้ E-Edutainment, หุ่นบ๊องประลองพลัง Hebocon, กิจกรรม ASEAN Strartup Hackathon เวทีระดมสมองพัฒนาโซลูชั่นตอบโจทย์ Smart City ตลอดจน โซน Showcase ทั้ง 3 โซน Digital Economy, Digital Society และ Creativity เปิดไอเดียการปรับใช้ Drone เข้ากับบริบทต่าง ๆ, ประชาชนได้ทดลองนั่ง Hyperloop และ คอนเสิร์ตที่มี Robot KUKA ร่วมเล่นกับศิลปินจาก Smallroom เป็นต้น<br/><br/>“ปีนี้ มีผู้ร่วมงานมากกว่าทุกปีที่ผ่านมารวมทั้งทางผู้ที่มีส่วนร่วมในออนไลน์ และ มาร่วมในงาน4 วันกว่า 584,417 คน สามารถสร้างเม็ดเงินลงทุนระหว่างการจัดงานกว่า 514 ล้านบาท จากผู้ประกอบการที่เข้าร่วมออกบูธกว่า 500 บูธ เกิดคู่เจรจาทางธุรกิจถึง 838 ราย สร้างเม็ดเงินสะพัดตลอดการจัดงานกว่า 1,082 ล้านบาท ซึ่งงานปีนี้ ประสบความสำเร็จเป็นอย่างมาก เป็นจุดเริ่มต้นของการแลกเปลี่ยนประสบการณ์การพัฒนาดิจิทัล นำไปสู่การพัฒนาเศรษฐกิจดิจิทัลของอาเซียน เป็นศูนย์กลางในการเชื่อมโยงอาเซียนกระตุ้นให้เกิดแรงผลักดัน สนับสนุน ดิจิทัลสตาร์ทอัพ อุตสาหกรรมเกษตร ภาคธุรกิจดิจิทัล ในการพัฒนาประเทศ โดยเฉพาะกลุ่มเกษตรกร ผู้สูงวัย SME ในพื้นที่เขตส่งเสริมเมืองอัจฉริยะทั้ง 22 จังหวัด และขยายไปทั่วประเทศในอนาคตอันใกล้"</p>
      <figure>
        <img src="https://www.dailynews.co.th/admin/upload/20191112/news_ZEPMDjWxWP160233_533.jpg?v=20191113125?v=6495"/>
      </figure>
      <p>ด้าน นายฉัตรชัย คุณปิติลักษณ์ รองผู้อำนวยการ กลุ่มงานเศรษฐกิจดิจิทัล ดีป้า กล่าวว่า งานนี้ได้เกิดบันทึกข้อตกลงเพื่อความร่วมมือระดับนานาชาติด้านดิจิทัลเพื่อเศรษฐกิจและสังคมระหว่างสำนักงานส่งเสริมเศรษฐกิจดิจิทัล และ หน่วยงานระดับนานาชาติ ถึง 9 ฉบับ และอีก 1 ฉบับ เป็นบันทึกความร่วมมือระหว่าง บริษัท กสท โทรคมนาคม จำกัด (มหาชน) และ กระทรวงสาธารณสุข รวม 10 ฉบับ พร้อมกิจกรรมการแข่งขันเพื่อพัฒนาและส่งเสริมสตาร์ทอัพอาเซียน ASEAN Startup Hackathon เพื่อให้สตาร์ทอัพนำเสนอแนวคิดและแนวทางการแก้ปัญหาเพื่อการพัฒนานวัตกรรมเมืองอัจฉริยะ (สมาร์ท ซิตี้) ซึ่งจะเป็นประโยชน์ต่อประเทศในกลุ่มอาเซียน<br/><br/>ดร.รัฐศาสตร์ กรสูต รองผู้อำนวยการ กลุ่มงานสังคมและกำลังคนดิจิทัล ดีป้า กล่าวว่า ปีนี้ นอกจากจะได้รับความสนใจในภาคการศึกษาเป็นจำนวนมาก ทั้งในการร่วมออกบูธนิทรรศการที่ได้แสดงผลงานการพัฒนาเทคโนโลยีของนักศึกษา รวมถึงในลานโค้ดดิ้ง การ์เด้น ซึ่งได้รวบรวมกลุ่มโรงเรียนร่วมพัฒนา กลุ่มโรงเรียน Maker Space เอง ที่ได้ให้เยาวชนแสดงออกถึงความเข้าใจในเรื่องการโค้ดดิ้ง การคิดอย่างเป็นเหตุเป็นผลออกมาเป็นผลงานต่างๆ ได้อย่างสร้างสรรค์ รวมกว่า 50 ผลงาน มีเยาวชนจากทั่วประเทศเดินทางมาเข้าร่วมชมงานตลอด 4 วัน เกือบ 4,000 คน ซึ่งแสดงให้เห็นถึงความตื่นตัวในการเสริมทักษะเรื่องเทคโนโลยีดิจิทัลในภาคของสถาบันการศึกษาของประเทศไทย</p>
    </article>
  </body>
</html>