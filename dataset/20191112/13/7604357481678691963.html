<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/meer-dan-180-eenden-gestorven-na-actie-van-dierenactivisten/"/>
    <meta property="og:site_name" content="SCEPTR"/>
    <meta property="article:published_time" content="2019-11-12T13:35:44+00:00"/>
    <meta property="og:title" content="Meer dan 180 eenden gestorven na actie van dierenactivisten"/>
    <meta property="og:description" content="In het West-Vlaamse Bekegem zijn meer dan 180 dieren gestorven van de stress nadat een groep dierenactivisten er een protestactie hielden."/>
  </head>
  <body>
    <article>
      <h1>Meer dan 180 eenden gestorven na actie van dierenactivisten</h1>
      <address><time datetime="2019-11-12T13:35:44+00:00">12 Nov 2019, 13:35</time> by <a rel="author" href="https://sceptr.net/author/tomlallemand/" target="_blank">Tom Lallemand</a></address>
      <p>
        <b>In het West-Vlaamse Bekegem zijn meer dan 180 dieren gestorven van de stress nadat een groep dierenactivisten er een protestactie hielden. Dat stelt de eigenaar van de boerderij <a href="https://www.vrt.be/vrtnws/nl/2019/11/11/meer-dan-180-eenden-gestorven-na-actie-dierenactivisten/">in VRT NWS</a>. Bij dierenrechtenorganisatie Animal Resistance ontkennen ze dat zij verantwoordelijk zijn voor de dood van de diertjes, maar wijzen ze naar de boer zelf en de politie. </b>
      </p>
      <p>Afgelopen zaterdag viel een groep van ongeveer 40 dierenrechtenactivisten van organisatie Animal Resistance binnen in een boerderij in het West-Vlaamse Bekegem. Ze gingen een stal met eenden binnen en gingen er ostentatief op de grond zitten om de sluiting ervan te eisen. Uiteindelijk moest de politie ter plaatse komen om de groep activisten los te knippen van de kooien en ze uit de boerderij te zetten. </p>
      <h3>Dierenactivisten zorgen voor dierenleed</h3>
      <p>Maar met hun actie tegen dierenleed hebben de activisten net voor enorm veel dierenleed gezorgd. Na hun actie van zaterdag zijn op de boerderij in kwestie immers al meer dan 180 eenden gestorven. Dit ten gevolge van de protestactie van de dierenactivisten, zo stelt de eigenaar van de boerderij in VRT NWS. </p>
      <p><i>“Eenden zijn erg stressgevoelig”</i>, vertelt <a href="https://sceptr.net/tag/filip-callemeyn/">Filip Callemeyn</a>. <i>“Als er dan een zootje ongeregeld in witte pakken, met veel lawaai en met gsm-camera’s in aanslag de stal binnenvalt, gaan de dieren in shock. Voor hen is dat een enorm bedreigende situatie die bovendien erg lang heeft geduurd. Sommigen wilden de eenden zelfs aaien. Ik wist al snel dat de stal zo goed als verloren zou zijn en kijk, ondertussen zijn al 180 dieren gestorven.”</i></p>
      <p>Volgens de activisten van Animal Resistance zijn zij helemaal niet verantwoordelijk voor de plotselinge dood van bijna 200 eenden.<i> “De eenden waren erg ziek door de erbarmelijke omstandigheden waarin ze moeten leven. Uit studies blijkt dat het sterftecijfer met 20% stijgt in de laatste 12 dagen van hun leven. We hebben ons rustig gedragen, en werden begeleid door een dierenarts ter plaatse. De politie daarentegen heeft geen enkele veiligheidsmaatregel genomen”</i>, klinkt het. </p>
    </article>
  </body>
</html>