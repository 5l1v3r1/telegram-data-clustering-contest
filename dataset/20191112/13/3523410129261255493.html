<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639611/30-%D8%AF%D8%B1%D8%B5%D8%AF-%D9%85%D9%86%D8%A7%D8%A8%D8%B9-%D9%85%D8%A7%D9%84%DB%8C-%DA%A9%D8%B4%D9%88%D8%B1-%D8%A7%D8%B2-%D8%B7%D8%B1%DB%8C%D9%82-%D9%85%D8%A7%D9%84%DB%8C%D8%A7%D8%AA-%D9%88-%D8%B9%D9%88%D8%A7%D8%B1%D8%B6-%D8%A8%D9%87-%D8%AF%D8%B3%D8%AA-%D9%85%DB%8C%E2%80%8C%D8%A2%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T13:13:00+00:00"/>
    <meta property="og:title" content="30 درصد منابع مالی کشور از طریق مالیات و عوارض به دست می‌آید"/>
    <meta property="og:description" content="رئیس جمهور گفت: حدود 25 میلیون خانوار در کشور داریم و مطمئنیم که 7 میلیون خانوار وضع خوبی دارند و محتاج نیستند و 18 میلیون خانوار شرایط زندگی..."/>
  </head>
  <body>
    <article>
      <h1>
        <a href="https://www.bultannews.com/fa/news/639611/30-%D8%AF%D8%B1%D8%B5%D8%AF-%D9%85%D9%86%D8%A7%D8%A8%D8%B9-%D9%85%D8%A7%D9%84%DB%8C-%DA%A9%D8%B4%D9%88%D8%B1-%D8%A7%D8%B2-%D8%B7%D8%B1%DB%8C%D9%82-%D9%85%D8%A7%D9%84%DB%8C%D8%A7%D8%AA-%D9%88-%D8%B9%D9%88%D8%A7%D8%B1%D8%B6-%D8%A8%D9%87-%D8%AF%D8%B3%D8%AA-%D9%85%DB%8C%E2%80%8C%D8%A2%DB%8C%D8%AF">30 درصد منابع مالی کشور از طریق مالیات و عوارض به دست می‌آید</a>
      </h1>
      <h2>رئیس جمهور گفت: حدود 25 میلیون خانوار در کشور داریم و مطمئنیم که 7 میلیون خانوار وضع خوبی دارند و محتاج نیستند و 18 میلیون خانوار شرایط زندگی...</h2>
      <address><time datetime="2019-11-12T13:13:00+00:00">12 Nov 2019, 13:13</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حجت‌الاسلام حسن روحانی امروز در شورای اداری استان اظهار داشت: اگر حاصل عمر ما خدمت به مردم و هدایت یک انسان بود برای ما بس است، ناامید کردن مردم، تخریب و آبروی یک نفر را بردن بسیار آسان است اما که می‌تواند برگرداند اینکه یک رسانه یا فردی و تریبون از یک فرد یا جمع آبرو می‌برد، چطور می شود این آبرو را برگرداند.</p>
      <p>وی افزود: اینکه در میان مردم تزلزل فکر و تشویش اذهان ایجاد و مردم را نسبت به آینده نگران کنیم و به مردم بگوییم راهی که شما انتخاب کردید درست نبوده و راهی که ما می گوییم درست است، استکبار این است که یک جمع و فرد و گروه به یک ملت بگوید شما اشتباه می ‌کنید و ما درست می‌گوییم.</p>
      <p>روحانی گفت: تمام این مسیری که قرآن برای ما ترسیم می‌کند این است که در برابر حق سر فرود بیاوریم. اسلام و انقلاب، عزت مردم، احقاق حقوق مردم، ایستادگی در برابر دشمن، وحدت و نشاط مردم و دروغ نگفتن حق است و تهمت نزدن لازم است.</p>
      <p>
        <b>دولت با این پولی که دارد، می‌تواند، چه کار کند؟</b>
      </p>
      <p>رئیس جمهور تصریح کرد: ما در شرایط عادی و ساده‌ای در کشور نیستیم شرایط سخت و پیچیده است اگر از آغاز سال انقلاب در نظر بگیریم تا امروز در این 41 سال سخت‌ترین سال‌ها، این روزها و ماه‌های اخیر بوده است.</p>
      <p>وی گفت: مثال خیلی روشن این است که چه زمانی بوده که برای فروش نفت و حرکت یک کشتی نفت کش این همه مشکل پیدا کنیم، یکبار در جنگ تحمیلی بعثی‌ها علیه ایران در سال 64 ، صادرات نفت ایران دو هفته  به خاطر اینکه خارک بمباران شدید شد و برای اولین بار بود و دیگر هم تکرار نشد قطع شد، کسی که به مسائل بودجه و کشور خیلی آشنا نیست ممکن است بگوید، نفت را بگذارید باشد بعدا بفروشید منابع بزرگ خداداد برای استفاده است در را بستن و تخته کردن که هنر نیست بلکه باز کردن هنر است.</p>
      <p>روحانی بیان کرد: در سال 90 و 91 که تحریم ها به نفت  فشار آورد و صادرات نفت کاهش پیدا کرد،  و فروش آن بعد از برجام آزاد شد همه چاه‌ها بسته بود، 800 میلیون دلار خرج کردیم تا چاه‌ها را از نو بیاریم و سال 95 سال رشد اقتصادی ایران در سطح جهان بود.</p>
      <p>رئیس جمهوری گفت: امروز وقتی کشور با مشکل فروش نفت مواجه می‌شود می‌آییم و می‌گوییم چگونه باید کشور را اداره کنیم و بودجه سالیانه ما حدود 450 هزار میلیارد تومان است و امسال شاید این رقم بالاتر رود.</p>
      <p>روحانی ابراز داشت: دولت با این پولی که دارد، می‌تواند، چه کار کند ، حقوق‌ها را بدهد و یا به اقشار نیازمند برسد و یا اینکه دارو و کالای اساسی وارد کند؟، اینکه می‌گویند دولت این کار را بکند و یا چرا آن کار را نکرد، بی‌مایه فطیر است و بدون پول نمی‌توان کاری کرد.</p>
      <p>وی با طرح این پرسش که چقدر می‌توانیم از مالیات درآمد داشته باشیم، ادامه داد: دادن مالیات یک امر واجب است در حالی که فکر می‌کنیم خمس و زکات واجب است و مالیات واجب نیست در شرایطی که رهبری به من فرمودند همه باید به مردم تاکید کنند که دادن مالیات واجب شرعی است و همچنین اجرای قانون در جمهوری اسلامی واجب است.</p>
      <p>رئیس جمهوری عنوان کرد: ما چقدر می‌توانیم، مالیات بگیریم، بالاترین مالیاتی که برای سال آینده پیش‌بینی می‌شود، 150 هزار میلیارد تومان است و ما 300 هزار میلیارد تومان دیگر را از کجا بیاوریم.</p>
      <p>روحانی یادآور شد: 20 هزار میلیارد تومان درآمد از گمرکات داریم که ممکن است سال آینده مقداری بیشتر و یا کمتر شود و یکسری درآمدهای متفرقه داریم، اما درآمد اصلی که کشور را اداره می‌کند، پول نفت است.</p>
      <p>وی تصریح کرد: امروز اگر در شرایط عادی بودیم، 60 میلیارد دلار نفت در سال می‌فروختیم و درآمد ما دو برابر می‌شد.</p>
      <p>روحانی بیان داشت: 30 درصد درآمد لازم کشور ما از طریق مالیات و عوارض گمرکی است در حالی که در دنیا 70 تا 80 درصد و بعضی کشورها تا 100 درصد درآمدشان از مالیات است.</p>
      <p>وی با تاکید بر اینکه مردم باید همکاری کنند و دادن مالیات را وظیفه خودشان بدانند، افزود: مالیات را می‌دهیم و امنیت، آموزش، بهداشت و درمان، محیط‌زیست و انرژی می‌گیریم و پول را می‌دهیم و خودمان خدمات را می‌گیریم لذا هر قدر کم‌کاری شود، خودمان ضرر می‌کنیم.</p>
      <p>رئیس جمهوری با یادآوری این نکته که نیاز به ارز خارجی هم داریم و تولید و خدمات بالا با ارز خارجی امکانپذیر است، اظهار داشت: مردم به سفرهای خارجی می روند و ارز خرج می‌شود و افراد، بانک و فعالیت‌های دیگر در خارج کشور دارید و به آنها پول می‌دهید، بنابراین حدود 50 تا 60 میلیارد دلار نیاز کشور است.</p>
      <p>روحانی بیان داشت: 14، 15 میلیارد دلار در سال برای کالاهای اساسی و پزشکی مصرف می‌کنیم که ارز 4 هزار و 200 تومانی می‌دهیم در صورتی‌که این ارز در بازار آزاد ممکن است، 11 هزار تومان باشد و ما سوبسید می‌دهیم زیرا اگر ندهیم، دارو، خدمات پزشکی و کالاهای پرمصرف مردم گران می‌شود.</p>
      <p>
        <b>وقتی ارز ما دولتی است، فساد و سوء‌استفاده در گوشه و کنار می‌شود</b>
      </p>
      <p>وی عنوان کرد: بعضی از اقتصاددان‌ها و نمایندگان مجلس به ما می‌گفتند، ارز 4 هزار و 200 تومانی را کنار بگذارید و ارز یک نرخی باشد، هرچند وقتی ارز ما دولتی است، فساد و سوء‌استفاده در گوشه و کنار می‌شود، اما محاسبه کردیم اگر ارز را به نرخ آزاد برگردانیم، اجناس ضروری مردم در بازار دو برابر می‌شود و پولی که به عنوان یارانه به مردم پرداخت کنیم هم نمی‌تواند این را جبران کند.</p>
      <p>رئیس دولت دوازدهم ابراز کرد: اداره کشور نیازمندی‌هایی دارد که وقتی دشمن برای ما مشکلات ایجاد می‌کند آن‌وقت حرکت ما کند می‌شود مثلا شما به ما می‌گویید طرح‌های اجرایی که برای کرمان قول داده‌اید 80 درصد اجرا شده و به ما بودجه دهید تا بقیه را اجرا کنیم اما ما نمی‌توانیم زیرا امکانات مالی لازم امروز در اختیار ما نیست.</p>
      <p>روحانی تصریح کرد: اداره کشور در سخت‌ترین شرایط است و ما نه متزلل و نه نگرانیم و نگرانی نداریم زیرا هر چه فشار بر دولت بیشتر شود به معنای این است که خدا ما را دوست داشته تا سنگین‌ترین بار را بر دوش‌مان قرار داده و وقتی حرف‌های توهین‌آمیز و تهمت به وزیران می‌زنند به وزرا می‌گویم، این حرف‌ها را بگذارید برای آخرت و خداوند جبران می‌کند و اگر هدف ما برای خداست از این حرف‌ها نباید بترسیم و اگر برای خدا کار نمی‌کنیم بی‌خود کرده‌ایم آمده‌ایم.</p>
      <p>وی افزود: تمام پیش‌بینی‌های اقتصاددان‌های کشور در سال گذشته این بود که اگر به 98 برسیم چه فاجعه‌ای می‌شود و من می‌گفتم این چنین نیست، زیرا اقتصاد یک علم بسیار پیچیده و پر پیچ و خمی است و کسی که سیاست بین‌المللی، روابط قدرت در داخل ایران و روحیه مردم را نداند نمی‌تواند در مورد اقتصاد اظهار نظر کند.</p>
      <p>رئیس جمهور اظهار داشت: ما وارد سال 98 شدیم از اردیبهشت نشانه‌های نصرت و فتح و پیروزی را دیدیم و ماه به ماه تورم را کاهش دادیم و دنیا متعجب شد از اینکه ما بیش از 800 هزار شغل ایجاد کردیم هرچند مردم ما در رنج و فشار هستند.</p>
      <p>وی اضافه کرد: عده‌ای از ابتدای سال 97 به ما می‌گفتند، هیچ راهی ندارید فوری اجناس را کوپنی کنید و بعضی ها هم خیلی اصرار داشتند که سیستم کشور را کوپنی کنیم اما من سیاست دیگری مدنظرم بود و باید تلاش کنیم جنس به اندازه لازم در بازار وجود داشته باشد و مردم احساس ثبات کنند و بدانند روند کشور روندی امیدبخش و عادی است و ما این کار را کردیم هرچند ممکن است گران یا ارزان باشد اما اصل جنس در بازار هست.</p>
      <p>
        <b>سال آینده هم حقوق را افزایش می‌دهیم</b>
      </p>
      <p>رئیس جمهوری با یادآوری اینکه قدرت خرید مردم پایین آمده است، تصریح کرد: از 600 هزار میلیارد تومان پول نفتی که باید در دست ما باشد یک مقداری کمی هست و این به مردم فشار می‌آورد.</p>
      <p>روحانی ادامه داد: امسال 20 درصد به حقوق آنهایی که حقوق‌بگیر ثابت هستند اضافه کردیم و به حقوق کارگرها بیش از 30 درصد اضافه شد و سال آینده هم حقوق را افزایش می‌دهیم.</p>
      <p>وی تصریح کرد: می‌خواهیم، یک بسته حمایتی در اختیار خانواده‌هایی بگذاریم که فشار بیشتری روی آنها نسبت به خانواده‌های عادی است و این کار یکی از مشکلات دولت است زیرا اگر دولت بخواهد بگوید کدام خانواده وضع خوبِ‌خوب، خوب، میانه، دارای مشکل یا دارای خیلی مشکل هستند، این طبقه بندی را ندارد، ما می‌توانیم اطلاعات لازم را در بیاوریم، اما باید در تمام زندگی مردم سرک بکشیم و از اول دولت، با این امر مخالفت کرده‌ام و اگر دولت این تصمیم را بگیرد ما می‌توانیم دقیقا مشخص کنیم چه افرادی نیازمند واقعی هستند.</p>
      <p>وی اظهار کرد: بر اساس محاسبات اولیه حدود 25 میلیون خانوار در کشور داریم و مطمئنیم که 7 میلیون خانوار وضع خوبی دارند و محتاج نیستند و 18 میلیون خانوار شرایط زندگی سختی دارند و تصمیم بر این داریم، ماهانه یک بسته حمایتی در اختیار مردم قرار دهیم و کارت‌های‌شان را شارژ کنیم تا فشار از دوش مردم مقداری کم شود.</p>
      <p>
        <b>اقتصاد جامعه به‌طور نسبی خوب است</b>
      </p>
      <p>روحانی بیان داشت: اینکه آمریکا بدعهد است، درست است و اینکه نمی‌توانیم، زندگی مردم را به دنیای بیرون وصل کنیم هم درست است بنابراین باید بر اساس توانمندی‌های خودمانف کشور را اداره کنیم.</p>
      <p>وی اضافه کرد: اقتصاد جامعه به‌طور نسبی خوب است زیرا می‌بینید در همه زمینه‌ها پیشرفت داریم، مثلا فروش مس امسال نسبت به پارسال 15 درصد افزایش یافته است.</p>
      <p>رئیس دولت دوازدهم گفت: اینکه ما این همه افتتاح در یک استان طی دو روز داریم و 14 هزار میلیارد تومان پروژه در کرمان افتتاح شد، یعنی وضع اقتصاد عمومی خوب است و همه باید تلاش کنند صادرات را باید بالا ببریم و وارداتی که نیاز نداریم را کم کنیم و بتوانیم بازار هدف را بگیریم و روابط تجاری را با دنیا گسترش دهیم.</p>
      <p>روحانی تصریح کرد: در صادرات باید تلاش کنیم، بهترین میوه، محصول و بسته‌بندی و با اخلاق ترین کار را داشته باشیم و اسلام و فرهنگ اسلام و قرآن سرمایه اصلی ماست و به ما یاد داده‌اند، چگونه رفتار و برخورد کنیم.</p>
      <p>وی خاطرنشان کرد: راه و مسیری که دولت و نظام انتخاب کرده، درست است و این شرایطی بود که دشمنان به وجود آوردند و ما آغازکننده آن نبودیم.</p>
      <p>
        <b>دشمنان ما از خروج آمریکا از برجام خوشحال شدند</b>
      </p>
      <p>رئیس جمهوری در ادامه سخنان خود به دفاع از دستاوردهای برجام پرداخت و افزود: هفت کارخانه‌ای که طی دو روز گذشته در کرمان و یزد افتتاح شد در سایه برجام بود.</p>
      <p>روحانی اظهار داشت: اینکه بعد از برجام به جای یک میلیون بشکه نفت، توانستیم دو هزار و 700 بشکه بفروشیم، چیز بدی بود؟ و تمام توان ما این بود که برجام نشکند، اما آمریکا بدعهدی کرد و با فشار و پول اسرائیل، عربستان و تندروهای آمریکایی‌ها به ترامپ این اتفاق افتاد.</p>
      <p>وی با بیان اینکه مردم بدانید اگر مشکل دارید از بدخواهان و دشمنان ماست، تصریح کرد: دشمنان ما از خروج آمریکا از برجام خوشحال شدند، زیرا فکر می‌کردند وقتی آمریکا بگوید از برجام خارج شدم، ایران هم بلافاصله خارج می‌شود و همه هم ایران را مقصر می‌دانند اما ما این کار را نکردیم و گفتیم به پنج کشور دیگر مهلت می‌دهیم اگر توانستند جبران کنند ما در برجام می‌مانیم.</p>
      <p>رئیس جمهوری ادامه داد: ابتدا یک ماه فرصت خواستند و بعد سه ماه، چهار ماه و پنج ماه و ما یک سال صبر کردیم بنابراین امروز هیچ کس در دنیا نمی‌تواند به ما ایراد بگیرد چرا از تعهدات برجامی خارج می‌شوید و چرا فردو را برمی‌گردانید.</p>
      <p>روحانی با بیان اینکه نتوانسته‌اند ما را به شورای امنیت ببرند زیرا با منطق و حساب‌شده عمل می‌کنیم، اظهار کرد: ما هنوز با دنیا مذاکره می‌کنیم، پیشنهاد می‌دهیم و آنها هم به ما پیشنهاد می‌دهند.</p>
      <p>وی تصریح کرد: وقتی در نیویورک بودم پیام‌های خوبی به من داده شد و می‌توانستم برای اینکه تحریم را بشکنیم گام برداریم اما شرایطی جوری بود که آدم نمی‌توانست به رئیس جمهور آمریکا اعتماد کند، زیرا هر روز یک حرفی می‌زند و شاید اگر رئیس جمهور دیگری بود، می‌شد، کاری کرد و البته هنوز هم پیشنهاد می‌دهند و در اصول به توافق رسیده‌ایم اما در شیوه و اجرا اختلاف نظر داریم.</p>
      <p>روحانی با تاکید بر اینکه باید تلاش کنیم، وحدت خود را حفظ کنیم، بیان داشت: نکند شیاطین در ماه‌های آینده که دوران انتخابات است بین ما تفرقه و اشکال و فاصله ایجاد کنند، بگذارید مردم در انتخاب کاندیداها آزاد باشند و بیایند و هر که را مردم او را بهتر دانست به او رای دهند.</p>
      <p>وی ابراز کرد: احراز نهایی را به دست مردم بدهید و اگر دلیل قانونی داشتیم که یک فرد، صالح نیست اشکال ندارد اما نه اینکه شک داشتیم یا اشکالات جزئی داشته و یا حرفی زده و چیزی گفته است.</p>
      <p>رئیس جمهوری یادآور شد: می خواستم یک آقایی را برای مسؤولیت سنگین بگذارم و به طور معمول گزارشی را از دستگاه‌های اطلاعاتی گرفتم و در گزارشی از یک دستگاه اطلاعاتی به من گفته شد که این آدم دارای مشکل بزرگی است، تعجب کردم زیرا این آدم را می‌شناسم و از دوستانش هم پرسیدم و همه گفتند انسان سالمی است.</p>
      <p>روحانی در این باره ادامه داد: آنها اتکا می‌کردند به گزارشی که در یک جلسه بود و گفتم گزارش را بیاورید و بخوانم و دیدم این آقا شوخی کرده بود و آن را جدی قلمداد کرده بودند.</p>
      <p>وی تصریح کرد: یک مقدار انتخاب را به دست مردم بدهیم، لااقل رنگ جنس را مردم انتخاب کنند، مردم ما فهیم، رشید، فداکار و علاقهمند به کشور هستند و می‌دانند نماینده‌ای که انتخاب کنند اگر خوب‌تر باشد برای‌شان بهتر است و خیلی به فکر حزب و جناح نباشیم یک آدم که لایق، شایسته، دلسوز و علاقه‌مند به کشور است را انتخاب کنیم.</p>
    </article>
  </body>
</html>