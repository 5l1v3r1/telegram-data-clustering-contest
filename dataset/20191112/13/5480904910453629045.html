<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-mohou-na-letne-nahrat-vzkaz-havlovi-v-jeho-revolucnim-aute/1820087?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T13:06:00+00:00"/>
    <meta property="og:title" content="Lidé mohou na Letné nahrát vzkaz Havlovi v jeho &quot;revolučním&quot; autě"/>
    <meta property="og:description" content="Praha - Lidé mohou o tomto víkendu na Letenské pláni v Praze nahrát vzkaz prvnímu porevolučnímu prezidentovi Václavu Havlovi o tom, jak společnost v posledních třiceti letech naložila se svobodou slova. Příležitost k tomu budou mít v automobilu Volkswagen Golf, v němž tehdejší disident prožil přelomové události roku 1989 i první měsíce v prezidentské funkci. Akci nazvanou Autodialog s Václavem Havlem připravili pořadatelé výstavy Komunikace 89 aneb státní převrat bez internetu."/>
  </head>
  <body>
    <article>
      <h1>Lidé mohou na Letné nahrát vzkaz Havlovi v jeho "revolučním" autě</h1>
      <address><time datetime="2019-11-12T13:06:00+00:00">12 Nov 2019, 13:06</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Lidé mohou o tomto víkendu na Letenské pláni v Praze nahrát vzkaz prvnímu porevolučnímu prezidentovi Václavu Havlovi o tom, jak společnost v posledních třiceti letech naložila se svobodou slova. Příležitost k tomu budou mít v automobilu Volkswagen Golf, v němž tehdejší disident prožil přelomové události roku 1989 i první měsíce v prezidentské funkci. Akci nazvanou Autodialog s Václavem Havlem připravili pořadatelé výstavy <a href="https://komunikace89.bubny.org/">Komunikace 89</a> aneb státní převrat bez internetu.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573560320_vh-auto.jpg"/>
        </figure>
        <figure>
          <img src="https://i3.cn.cz/6/1573560605_vh-auto-bolek.JPG"/>
        </figure>
        <figure>
          <img src="https://i3.cn.cz/6/1573560957_vh-auto-musil.JPG"/>
        </figure>
        <figure>
          <img src="https://i3.cn.cz/6/1573561043_vh-auto-sverak.jpg"/>
        </figure>
      </slideshow>
      <p>Nejzajímavější videa se stanou součástí připravovaného dokumentu, který se bude promítat 24. a 25. listopadu na velkoplošnou obrazovku symbolicky umístěnou na tribuně letenského stadionu, sdělili ČTK organizátoři. Právě odtud během revoluce promlouval Havel a další řečníci dvou masových demonstrací na Letné namířených proti totalitnímu režimu.</p>
      <p>Slavný volkswagen stříbrné metalízy bude parkovat před výstavním stanem naproti fotbalového stadionu Sparty. Václav Havel, který zemřel v roce 2011, v něm bude symbolicky přítomný na fotografii Bohdana Holomíčka, který ho zachytil za volantem vozu. Zájemci mohou nahrávat své vzkazy v sobotu od 13:00 do 18:00 a v neděli mezi 13:00 a 16:00.</p>
      <figure>
        <iframe src="https://www.youtube.com/embed/zqlHlL-xCMc" width="560" height="315" data-service="Youtube" scrolling="no"/>
      </figure>
      <p>Havel si automobil pořídil v roce 1987 ještě jako dramatik a neformální lídr opozice. Prožil s ním sametovou revoluci a krátce ho využíval i po zvolení do čela státu, protože nechtěl jezdit v socialistických vozech svého předchůdce Gustáva Husáka. "Pro mě je toto Havlovo auto symbolem svobody, k níž nás doslova dovezl," tvrdí současný majitel VW Golf David Hubáček, který pořadatelům vůz zapůjčil.</p>
      <p>Multimediální výstava Komunikace 89 návštěvníkům ukazuje, jak se šířily informace o revolučních událostech roku 1989, kdy neexistovaly mobilní telefony, internet ani sociální sítě. Audiovizuální expozice návštěvníkům přibližuje fungování médií a šíření necenzurovaných informací v době normalizace. Smyslem projektu je podle organizátorů také zhodnotit, jak společnost za 30 let naložila se svobodou slova, a zároveň odpovědět na otázku, jak se lidé v době internetu orientují v nepřeberném množství informací. Pavilon bude na Letné přístupný do konce listopadu.</p>
      <p>Výstavu připravili zástupci obecně prospěšné společnosti Památník Šoa Praha, která vznikla za účelem přestavby nádraží Bubny v Památník ticha. Hlavními partnery projektu jsou Česká televize a Česká tisková kancelář (ČTK).</p>
    </article>
  </body>
</html>