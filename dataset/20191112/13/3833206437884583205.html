<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Psihichnobolna-ubila-bivshiya-minyor-Plamen-v-doma-mu-imali-intimni-otnosheniya-913209"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T13:56:00+00:00"/>
    <meta property="og:title" content="Психичноболна убила бившия миньор Пламен в дома му, имали интимни отношения"/>
    <meta property="og:description" content="28-годишна жена от Дупница е задържана за 72 часа с прокурорско постановление за съпричастност към с..."/>
  </head>
  <body>
    <article>
      <h1>Психичноболна убила бившия миньор Пламен в дома му, имали интимни отношения</h1>
      <address>
        <time datetime="2019-11-12T13:56:00+00:00">12 Nov 2019, 13:56</time>
      </address>
      <p>28-годишна жена от Дупница е задържана за 72 часа с прокурорско постановление за съпричастност към смъртта на 62-годишен мъж от с. Мламолово, съобщиха от Областната дирекция на МВР-Кюстендил. От полицията уточниха, че трупът на възрастния човек е открит в събота в дома му и след подадения сигнал служители от полицейското управление в Бобов дол са предприели незабавни действия, които са осъществени под прякото ръководство на наблюдаващ прокурор от Областна прокуратура – Кюстендил. Трупът на 62-годишния е закаран за аутопсия в кюстендилската болница, по първоначални данни смъртта е настъпила в резултат на пробождане с нож в областта на гърдите.</p>
      <p>28-годишната жена е установена и задържана в дома на нейни роднини в Дупница. Работата по започнатото досъдебно производство за умишлено причиняване на смърт продължава РУ-Бобов дол. Починалият е Пламен Йонев, пенсионер от мината в Бобов дол, който живеел сам в родното си село и в понеделник бе изпратен в последния му път, пише "Вяра". Възрастният човек е открит мъртъв в дома си от свой приятел. В Мламолово коментират, че жената, която го е убила, е психичноболна. Двамата имали интимни отношения.</p>
      <p>Убитият бе един от свидетелите по делото за документно престъпление срещу бившия кмет на Мламолово Георги Александров. Пламен Йонев е един от притежателите на имот, даден под аренда без съгласието му. В селото казват, че бил добър човек. Вчера министърът на вътрешните работи <a href="https://www.plovdiv24.bg/novini/persons/5220.html">Младен Маринов</a> коментира пред журналисти двете убийства, извършени в област Кюстендил – в бобовдолското село Мламолово и в град Кюстендил. По думите му мотивите за престъпленията са ясни. <a href="https://www.plovdiv24.bg/novini/persons/5220.html">Младен Маринов</a> каза, че става дума за битови убийства, свързани с междуличностни отношения. "Те са продиктувани от нарушени междуличностни отношения. Наистина в един ден две убийства е сериозно нещо, но те нямат свързаност помежду си. Хубавото и в двата случая е, че са задържани извършителите и са ясни мотивите за тяхното извършване“, каза министър Маринов.</p>
    </article>
  </body>
</html>