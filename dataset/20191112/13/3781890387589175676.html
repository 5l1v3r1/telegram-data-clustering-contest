<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741304"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T13:30:00+00:00"/>
    <meta property="og:title" content="ซ้ำแล้วซ้ำเล่า'พกปืน'เข้าศาล โยนบาป!ระบบปลอดภัย?"/>
    <meta property="og:description" content="ไม่ใช่ครั้งแรก! 'พกปืน' เข้าศาลยิงดับสลดเกลื่อนหน้าบัลลังก์ ก่อนหน้าผู้พิพากษายิงตัว และจ่าประสิทธิ์ พกเข้าศาล งานนี้นายกฯทนายความ ห่วงสวัสดิภาพ อยากให้ทนายพกปืนได้ "/>
  </head>
  <body>
    <article>
      <h1>ซ้ำแล้วซ้ำเล่า'พกปืน'เข้าศาล โยนบาป!ระบบปลอดภัย?</h1>
      <address>
        <time datetime="2019-11-12T13:30:00+00:00">12 Nov 2019, 13:30</time>
      </address>
      <p>
        <b>ไม่ใช่ครั้งแรก! "พกปืน" เข้าศาลยิงดับสลดเกลื่อนหน้าบัลลังก์ ก่อนหน้าผู้พิพากษายิงตัว และจ่าประสิทธิ์ พกเข้าศาล งานนี้นายกฯทนายความ ห่วงสวัสดิภาพ อยากให้ทนายพกปืนได้ </b>
      </p>
      <p>ใครจะคาดคิดว่าจะเกิดเหตุการณ์สลดภายในห้องพิจารณาของศาลจังหวัดจันทบุรี เมื่อ <b>พล.ต.ต.ธารินทร์​ จันทราทิพย์</b> อดีตจเรตำรวจเกษียณราชการ วัย 67 ปี ซึ่งเป็นจำเลย ก่อเหตุชักปืนยิงคู่กรณีฝ่ายโจก์ ทำให้ <b>นายบัญชา ปรมีคณาภรณ์</b> อดีตสมาชิกสภาปฏิรูปแห่งชาติ และ<b>นายวิจัย​สุขรมย์</b> ทนายความ เสียชีวิต ส่วนตัว <b>นางสุภาพร </b>ปรมีคณาภรณ์ ภรรยาของนายบัญชา และทนายความอีกคนบาดเจ็บ ก่อนที่ตำรวจศาลจะยิง พล.ต.ต.ธารินทร์ จนเสียชีวิตไปด้วย ซึ่งสาเหตุมาจากมีข้อพิพาทกันในเรื่องที่ดิน ฟ้องร้องทางแพ่งกันมายาวนานถึง 10 ปี ทั้งยังแตกย่อยเป็นฟ้องเท็จ ซึ่งเป็นเป็นคดีอาญาอีกด้วย</p>
      <figure>
        <img src="https://www.dailynews.co.th/admin/upload/20191112/news_hdIENADXOK171832_533.jpg?v=201911130511?v=7484"/>
      </figure>
      <p>แน่นอนว่า สังคมได้ตั้งคำถามหาถึงระบบรักษาความปลอดภัย ทำไมถึงปล่อยให้มีการพกอาวุธปืนเข้าไปภายในศาลได้ หรือเครื่องตรวจจับอาวุธยังไม่ดีพอ หรือเจ้าหน้าที่หละหลวม </p>
      <figure>
        <img src="https://www.dailynews.co.th/admin/upload/20191112/news_ImeTNTllTe171832_533.jpg?v=201911130511?v=3177"/>
      </figure>
      <p>ยังไม่ทันได้คำตอบ! ทาง<b>ว่าที่ร้อยตรี ดร.ถวัลย์ รุยาพร </b>นายกสภาทนายความ ได้ออกมาให้ความเห็นต่อกรณีนี้ว่า มีความเป็นห่วงสวัสดิภาพของทนายความ เราก็จะต้องมีแนวทางให้ทนายความป้องกันตัวเองได้ด้วยส่วนหนึ่ง ซึ่งเราก็มีโครงการเกี่ยวกับว่าเราจะป้องกันตัวได้อย่างไร เพราะปกติแล้วทนายความก็ไม่มีอะไรในมือมีแต่กระเป๋าเอกสารเท่านั้น ต่อไปทางสภาทนายความจะต้องนำไปประชุมระดมเเนวคิด ซึ่งที่ผ่านมาเราเคยนำเสนอเกี่ยวกับเรื่องที่ว่าทนายความอาจจะจำเป็นที่จะต้องมีอาวุธปืนพกพาไว้ป้องกันตัว เนื่องจากต้องเดินทางไปทั่วประเทศ ซึ่งเป็นการเดินทางไกล บางทีก็มีการพกทรัพย์สินไปด้วย เเละทำงานที่มีความขัดเเย้งเข้ามาเกี่ยว <br/><br/>นี่คือ ความคิดของ <b>"นายกสภาทนายความ" </b>ที่อยากให้มีการรื้อฟื้นแนวคิดให้ทนายสามารถพกปืนได้ เพื่อป้องกันเหตุการณ์สลดไม่ให้เกิดขึ้นอีก<br/><br/>จะว่าไปแล้ว เหตุการณ์การพกปืนเข้าไปในศาลลักษณะนี้ <b>ไม่ได้เกิดขึ้นครั้งแรก!! </b><br/><br/>ย้อนไปเมื่อวันที่ 4 ต.ค. 62 <b>นายคณากร เพียรชนะ </b>ผู้พิพากษาศาลจังหวัดยะลา ได้ใช้อาวุธปืนยิงตัวเองภายในห้องพิจารณาคดี ศาลจังหวัดยะลา ได้รับบาดเจ็บสาหัสบริเวณทรวงอกด้านซ้าย โดยสาเหตุเวลานั้นระบุว่า เกิดอาการเครียดจากการถูกแทรกแซงในกระบวนการยุติธรรมและยังมีการเผยแพร่เอกสาร 25 หน้า กลายเป็นที่สะเทือนวงการตุลาการ </p>
      <figure>
        <img src="https://www.dailynews.co.th/admin/upload/20191112/news_ADvznCucom171833_533.jpg?v=201911130511?v=8097"/>
      </figure>
      <p>ไม่ว่าสาเหตุจะมาจากปมอะไรก็ตาม ก็ยังไม่เท่ากับการตั้งคำถามจากสังคมและชาวโซเชี่ยลว่า "พกปืนเข้าศาลได้อย่างไร" ร้อยทั้งร้อยมุ่งไปที่ระบบรักษาความปลอดภัยแน่นอน แต่ก็อย่าลืมว่า ผู้ที่พกอาวุธปืนเข้าศาลเป็นผู้พิพากษา ซึ่งอาจเข้าใจได้ง่ายๆ ว่า เจ้าหน้าที่ดูแลรักษาความปลอดภัยคงไม่กล้าตรวจอย่างละเอียดถี่ถ้วนหรือเปล่า ไม่ว่าจะเป็นเห็นหน้าค่าตากันเป็นอย่างดี หรือมีความสนิทสนมกัน รวมไปถึงตำแหน่งหน้าที่การงานที่ต่างกัน จึงมีความเกรงใจเกรงกลัว ตรงนี้เป็นคำถามที่ยังไร้คำตอบแบบฟันธง</p>
      <figure>
        <img src="https://www.dailynews.co.th/admin/upload/20191112/news_bbZFqOKgdA171831_533.jpg?v=201911130511?v=8301"/>
      </figure>
      <p>อีกเคสหนึ่งที่เป็นที่ฮือฮา เมื่อ <b>จ่าสิบตำรวจ ประสิทธิ์ ไชยศีรษะ หรือจ่าประสิทธิ์</b> อดีตสมาชิกสภาผู้แทนราษฎรจังหวัดสุรินทร์ สังกัดพรรคเพื่อไทย ขณะนั้น ได้ถูกเจ้าหน้าที่ศาลอาญาควบคุมตัว หลัง จ่าประสิทธิ์ ขณะเดินทางมายื่นอุทธรณ์คดีครอบครองยุทธภัณฑ์เสื้อเกราะ โดยได้เดินผ่านเครื่องสเเกนกระเป๋า พบว่ามีการพกพาอาวุธปืนลูกโม่ขนาด .357 บรรจุลูกกระสุนอยู่เต็มรังเพลิง อยู่ในกระเป๋าเป้ที่สะพาย ซึ่งจ่าประสิทธิ์ ได้อ้างว่า ภรรยาไม่รู้ได้หยิบอาวุธปืนใส่ไว้ในกระเป๋า และศาลได้ตัดสินว่า ไม่มีเจตนา เป็นการพลั้งเผลอ สั่งปรับ 500 บาท <br/><br/><b>ทั้งหมดทั้งมวลของเหตุการณ์ "พกปืน" เข้าศาลฯ ต้องทำอย่างไรจะไม่ให้เกิดเหตุการณ์ซ้ำซ้อนจนนำไปสู่การสูญเสียอีก นี่คือการบ้านสำหรับผู้ที่เกี่ยวข้องว่าจะแก้ไข หรือหามาตรการอะไรมาป้องกัน.<br/></b><br/><br/><b>ข่าวที่เกี่ยวข้อง..</b><br/><br/><b><a href="https://www.dailynews.co.th/crime/741226">- ยิงหน้าบัลลังก์ศาลดับ2 ทนายดังอดีตสปช.เหยื่อกระสุน</a> <br/><br/><a href="https://www.dailynews.co.th/regional/734918">- ผู้พิพากษายิงตัวตายหน้าบัลลังก์ สาหัส-แพทย์เร่งช่วย</a><br/><br/><a href="https://www.dailynews.co.th/crime/700901">- รวบ"จ่าประสิทธิ์"พกปืน.357ขึ้นศาลอาญาหิ้วสอบเครียด</a></b></p>
    </article>
  </body>
</html>