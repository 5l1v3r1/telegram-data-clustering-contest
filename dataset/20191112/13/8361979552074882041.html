<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/vab-bank-pravlinnya-nbu-priyshlo-pid-stini-vishchogo-antikorupciynogo-sudu-novini-ukrajini-50053060.html"/>
    <meta property="og:site_name" content="НВ"/>
    <meta property="article:published_time" content="2019-11-12T13:00:00+00:00"/>
    <meta property="og:title" content="Правління НБУ хоче виступити поручителем екс-працівників Нацбанку в справі VAB Банку — Рожкова"/>
    <meta property="og:description" content="Правління НБУ хоче продемонструвати, що буде захищати інституційність своїх рішень, заявила Катерина Рожкова."/>
  </head>
  <body>
    <article>
      <h1>Правління НБУ хоче виступити поручителем екс-працівників Нацбанку в справі VAB Банку — Рожкова</h1>
      <h2>Правління НБУ хоче продемонструвати, що буде захищати інституційність своїх рішень, заявила Катерина Рожкова.</h2>
      <address>
        <time datetime="2019-11-12T13:00:00+00:00">12 Nov 2019, 13:00</time>
      </address>
      <p>Правління <a href="https://nv.ua/ukr/tags/nbu.html">Нацбанку</a> прибуло до будівлі Вищого антикорупційного суду в Києві, де повинні розглядатися рішення про запобіжні заходи і застави щодо колишніх працівників НБУ, яких НАБУ звинувачує у зловживанні при наданні стабкредиту VAB Банку в 2014 році, повідомляє <a href="https://interfax.com.ua/">Інтерфакс-Україна</a>.</p>
      <p>«Ми маємо на меті виступити поручителем у цій справі, коли будуть слухання про обрання запобіжного попереднього забезпечення», — повідомила перший заступник голови НБУ Катерина Рожкова.</p>
      <p>Вона підкреслила, що правління хоче продемонструвати, що буде захищати інституційність своїх рішень.</p>
      <p>Як повідомлялося, <a href="https://nv.ua/ukr/biz/finance/zatrimannya-pisaruka-vosmi-osobam-povidomili-pro-pidozru-u-spravi-vab-banku-novini-ukrajini-50053037.html">детективи НАБУ за погодженням прокурорів САП 11−12 листопада повідомили про підозру</a> екс-першому заступнику глави Нацбанку Олександру Пісаруку, члену Ради НБУ Миколі Каленському, екс-директору гендепартамента банківського нагляду НБУ Аллі Шульзі в заволодінні коштами стабілізаційного кредиту Нацбанку VAB Банку в сумі 1,2 млрд грн.</p>
      <p>Правоохоронці повідомили, що будуть просити обрати запобіжний захід у вигляді утримання під вартою <a href="https://nv.ua/ukr/biz/finance/nabu-bude-domagatisya-areshtu-pisaruku-iz-zastavoyu-v-30-mln-griven-novini-ukrajini-50053042.html">з альтернативою внесення застави від 2,5 млн грн до 30 млн грн</a>.</p>
      <p>Всього про підозру було повідомлено восьми особам, в тому числі колишнім посадовим особам VAB Банку — голові наглядової ради, заступнику голови правління банку і трьом посадовцям приватних компаній, пов’язаних з бенефіціарними власниками банку. Їм інкримінується заволодіння майном шляхом зловживання службовим становищем. Ця стаття передбачає покарання у вигляді позбавлення волі на строк до 12 років.</p>
      <p>Читайте також:<br/><a href="https://nv.ua/ukr/biz/finance/smoliy-perervav-zakordonne-vidryadzhennya-pislya-zatrimannya-pisaruka-cherez-kredit-vab-banku-novini-ukrajini-50052993.html">&amp;nbspСмолій перервав закордонне відрядження через затримання в межах справи VAB Банку</a></p>
      <p>НАБУ вважає, що правління Нацбанку в жовтні 2014 року незаконно вирішило надати проблемному VAB Банку стабкредит, зокрема, вартість переданої в заставу НБУ нерухомості була завищена майже в 25 разів.</p>
      <p>Читайте також:<br/><a href="https://nv.ua/ukr/biz/finance/bahmatyuk-zvernuvsya-do-zelenskogo-cherez-zatrimannya-pracivnikiv-ukrlendfarmingu-novini-ukrajini-50052963.html">&amp;nbspБахматюк звернувся до Зеленського через обшуки та затримання працівників Укрлендфармінгу</a></p>
      <p>НБУ в листопаді 2014 року через 40 днів після надання стабкредиту визнав VAB Банк неплатоспроможним, а 20 березня 2015 року вирішив відкликати його банківську ліцензію та ліквідувати.</p>
    </article>
  </body>
</html>