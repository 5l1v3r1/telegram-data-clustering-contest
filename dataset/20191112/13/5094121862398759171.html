<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/pondeli-bylo-na-silnicich-nejtragictejsim-dnem-za-dva-a-pul-roku-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T13:10:00+00:00"/>
    <meta property="og:title" content="Smutná bilance. Pondělí bylo nejtragičtějším dnem na silnicích od června 2017"/>
    <meta property="og:description" content="Pondělí bylo na českých silnicích nejtragičtějším dnem za posledního dva a půl roku. Při dopravních nehodách zemřelo osm lidí. Stejnou bilanci měla naposledy sobota 24. června 2017. Vyplývá to z policejních statistik. Čtyři mrtvé si vyžádala pondělní nehoda nedaleko Pavlic na Znojemsku, další obětí je řidič z dálnice D2 na Brněnsku, mrtvé zaznamenala i policie ve Zlínském, Jihočeském a Ústeckém kraji."/>
  </head>
  <body>
    <article>
      <h1>Smutná bilance. Pondělí bylo nejtragičtějším dnem na silnicích od června 2017</h1>
      <address><time datetime="2019-11-12T13:10:00+00:00">12 Nov 2019, 13:10</time> by <a rel="author">ČTK</a></address>
      <p>Nejtragičtější pondělní nehodou byla odpolední srážka tří aut na hlavní silnici ze Znojma do Moravských Budějovic. Zemřeli při ní čtyři lidé. Řidič, který nehodu způsobil, předjížděl nákladní auto v nepřehledném stoupání přes plnou středovou čáru. S protijedoucím autem se srazil na horizontu, řekla dnes ČTK mluvčí znojemských policistů Lenka Drahokoupilová. Silnice byla uzavřena téměř šest hodin.</p>
      <figure>
        <img src="https://g.denik.cz/69/04/111-1sd_denik-150-3x2.png"/>
      </figure>
      <aside>
        <a href="https://www.denik.cz/nehody/pavlice-nehoda-smrt-predjizdeni.html">Nehoda a čtyři mrtví u Pavlic: Řidič před horizontem předjížděl přes plnou čáru Přečíst článek ›</a>
      </aside>
      <p>Předjíždějícím vozem bylo Audi A6 s rakouskou poznávací značkou, tři cestující z tohoto auta zemřeli, jedna spolucestující byla těžce zraněna. V protijedoucím volkswagenu přišla o život mladá řidička, její malé dítě museli záchranáři přepravit s vážným zraněním do nemocnice.</p>
      <p>V pondělí večer se na jižní Moravě stala ještě smrtelná nehoda na dálnici D2. Na devátém kilometru ve směru na Brno zemřel řidič auta, příčina nehody zatím není známá.</p>
      <p>Další obětí je mladá žena, která zemřela v pondělí večer po srážce dvou osobních aut v Otrokovicích na Zlínsku. Další tři lidé utrpěli těžká zranění. Jeden z řidičů nadýchal 0,37 promile alkoholu, sdělila dnes ČTK zlínská policejní mluvčí Monika Kozumplíková.</p>
      <figure>
        <img src="https://g.denik.cz/59/c4/zesov-pes-na-dalnici-01_denik-150-3x2.jpg"/>
      </figure>
      <aside>
        <a href="https://www.denik.cz/nehody/ridicce-na-d46-vbehl-do-cesty-pes-mlada-zena-skoncila-v-nemocnici-20191111.html">Řidičce na D46 vběhl před auto pes. Dostala smyk a skončila v nemocnici Přečíst článek ›</a>
      </aside>
      <p>Ráno usmrtil popelářský vůz v Libochovicích pracovníka technických služeb. Ve statistice jihočeské policie je u pondělí také jeden mrtvý, podle prozatímních informací policie šlo o chodce.</p>
      <p>Od ledna do října letošního roku zemřelo při dopravních nehodách v Česku 458 lidí, tedy stejně jako před rokem. Listopadové statistiky zatím ukazují 25 mrtvých, pouze tři dny mají nulovou bilanci. Loni za celý listopad zemřelo při dopravních nehodách 56 lidí.</p>
    </article>
  </body>
</html>