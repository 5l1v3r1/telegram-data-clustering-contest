<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bari.repubblica.it/cronaca/2019/11/12/news/bari_centinaia_in_coda_per_un_posto_di_lavoro_nel_nuovo_mcdonald_s_aprira_il_30_novembre-240923690/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T13:13:00+00:00"/>
    <meta property="og:title" content="Bari, centinaia in coda per un posto di lavoro nel nuovo McDonald's: aprirà il 30 novembre"/>
    <meta property="og:description" content="Colloqui nella sala Murat per 500 aspiranti dipendenti, per selezionare 80 lavoratori del nuovo fast food che sorgerà nel palazzo ex Motta"/>
  </head>
  <body>
    <article>
      <h1>Bari, centinaia in coda per un posto di lavoro nel nuovo McDonald's: aprirà il 30 novembre</h1>
      <h2>Colloqui nella sala Murat per 500 aspiranti dipendenti, per selezionare 80 lavoratori del nuovo fast food che sorgerà nel palazzo ex Motta</h2>
      <address><time datetime="2019-11-12T13:13:00+00:00">12 Nov 2019, 13:13</time> by <a rel="author">ANNA PURICELLA</a></address>
      <p>C'è la data: il nuovo punto vendita di Mc Donald's a Bari - nel palazzo ex Motta su corso Vittorio Emanuele, all'angolo con corso Cavour - aprirà il 30 novembre. Salvo imprevisti, ma i lavori proseguono spediti. Intanto il colosso mondiale del fast food è arrivato in città per cercare il personale: 80 figure che saranno assunte da Mc Donald's, dopo essere state scelte in due fasi di selezione.<br/><br/>Gli interessati hanno mandato la propria candidatura online con il curriculum, in un primo momento, poi hanno risposto - sempre su internet - a una serie di domande riguardo le proprie disponibilità e le mansioni di interesse. Il 12 novembre la fase finale: i colloqui si svolgono in sala Murat dalle 9 del mattino - in un primo momento l'organizzazione di McJob Italia tour aveva pensato a piazza del Ferrarese, ma il maltempo ha dirottato tutto al coperto - e per tutta la giornata saranno ascoltate 500 persone. Da queste interviste verranno fuori gli 80 che cominceranno a lavorare nella nuova sede del palazzo ex Motta, che si trova proprio di fronte alla sala Murat.<br/><br/>Ma non solo: "Avremo necessità di fare assunzioni anche negli altri punti vendita - assicura il licenziatario Mc Donald's Luigi Fabii - ossia nei cinque di Bari e Casamassima". I contratti? "Il 92 per cento dei nostri dipendenti è assunto in forma stabile - prosegue Fabii - inizialmente può essere un tirocinio, che poi nella maggior parte dei casi diventa un contratto a tempo indeterminato". Per il fast food di prossima apertura nel cuore di Bari la scrematura ha portato a 500 persone, quindi, che si propongono come "addetto ristorazione veloce" e "responsabile vendita". La maggior parte di loro è giovane, sono stati convocati ragazzi di età inferiore ai 29 anni, sono per lo più baresi o residenti in provincia.<br/><br/>"L'85 per cento delle assunzioni è part time - precisa Fabii - solo il 15 per cento è full time ed è riservato alla parte dirigente. Però la maggior parte degli assunti può lavorare e contemporaneamente svolgere altre attività, come studiare e fare sport. Fra i nostri dipendenti ci sono inoltre molte mamme, in alcuni casi i dipendenti si sono anche sposati fra loro. Quella di Mc Donald's è una struttura molto dinamica". Cresciuta nel tempo anche a Bari: "Attualmente fra Bari e provincia ci sono 350 dipendenti, che diventeranno oltre 500 a fine mese".<br/><br/>Un posto di lavoro che fa gola agli studenti universitari: "E infatti il target cui si rivolge Mc Donald's per le selezioni è quello dei giovani, che magari frequentano l'università e nel frattempo cercano un lavoro per pagarsi gli studi". Per ora in tutta Italia lavorano 24mila persone, nei 600 ristoranti Mc Donald's. Negli ultimi due anni ci sono stati più di 3mila nuovi assunti, la maggior parte dei quali ha un'età compresa fra 18 e 24 anni.</p>
    </article>
  </body>
</html>