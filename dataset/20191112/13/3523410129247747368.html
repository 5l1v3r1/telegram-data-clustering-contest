<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639617/%D8%AA%DB%8C%D9%84%D8%B1%D8%B3%D9%88%D9%86-%D8%A7%D8%AF%D8%B9%D8%A7%D9%87%D8%A7%DB%8C-%D9%87%DB%8C%D9%84%DB%8C-%D8%AF%D8%B1%D8%A8%D8%A7%D8%B1%D9%87-%D8%AA%D8%B6%D8%B9%DB%8C%D9%81-%D8%AA%D8%B1%D8%A7%D9%85%D9%BE-%D8%B1%D8%A7-%D8%B1%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T13:30:00+00:00"/>
    <meta property="og:title" content="تیلرسون ادعاهای هیلی درباره تضعیف ترامپ را رد کرد"/>
    <meta property="og:description" content="وزیر خارجه سابق آمریکا ادعای نیکی هیلی، سفیر سابق این کشور در سازمان ملل مبنی بر تلاش تیلرسون و جان کلی برای تضعیف ترامپ را رد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639617/%D8%AA%DB%8C%D9%84%D8%B1%D8%B3%D9%88%D9%86-%D8%A7%D8%AF%D8%B9%D8%A7%D9%87%D8%A7%DB%8C-%D9%87%DB%8C%D9%84%DB%8C-%D8%AF%D8%B1%D8%A8%D8%A7%D8%B1%D9%87-%D8%AA%D8%B6%D8%B9%DB%8C%D9%81-%D8%AA%D8%B1%D8%A7%D9%85%D9%BE-%D8%B1%D8%A7-%D8%B1%D8%AF-%DA%A9%D8%B1%D8%AF">تیلرسون ادعاهای هیلی درباره تضعیف ترامپ را رد کرد</a>
      </h1>
      <h2>وزیر خارجه سابق آمریکا ادعای نیکی هیلی، سفیر سابق این کشور در سازمان ملل مبنی بر تلاش تیلرسون و جان کلی برای تضعیف ترامپ را رد کرد.</h2>
      <address><time datetime="2019-11-12T13:30:00+00:00">12 Nov 2019, 13:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رکس تیلرسون، وزیر خارجه سابق آمریکا در بیانیه‌ای به روزنامه واشنگتن پست نوشت: در دوران وزارت، من هیچ کاری در راستای تضعیف عملکرد و جایگاه دونالد ترامپ، رئیس جمهوری آمریکا انجام ندادم. گفتگوهای من با ترامپ به صورت خصوصی در دفتر کارش همیشه صادقانه، شفاف و پیشنهادهایم مستقیم بود. زمانی که ریاست جمهوری تصمیمی می‌گرفت، من در وزارت خارجه، آنها را به بهترین شکل ممکن اجرایی می‌کردم.</p>
      <p>تیلرسون که در سال نخست ریاست جمهوری ترامپ، وزیر خارجه وی بود ادامه داد: نیکی هیلی به ندرت در نشست‌هایی که من با رئیس جمهور داشتم، شرکت می‌کرد و به این ترتیب، نمی‌تواند بگوید ترامپ چه گفته است.</p>
      <p>نیکی هیلی در خاطراتش که امروز (سه شنبه) چاپ می‌شود، مدعی شده که تیلرسون و جان کِلی، رئیس دفتر سابق کاخ سفید تلاش کردند تا وی را برای ایجاد خرابکاری و تضعیف ترامپ به عنوان بخشی از یک اقدام بزرگتر در نجات کشور به کار بگیرند.</p>
      <p>هیلی در بخشی از کتابش نوشته، تیلرسون هشدار داده اگر مشاورانی چون خودش و کِلی اقدامی در راستای نظارت مداوم بر ترامپ انجام ندهند، مردم خواهند مرد.</p>
    </article>
  </body>
</html>