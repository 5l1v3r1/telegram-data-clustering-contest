<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/20-millioner-ekstra-til-domstolene/71810696"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T13:17:21+00:00"/>
    <meta property="og:title" content="20 millioner ekstra til domstolene"/>
    <meta property="og:description" content="Regjeringspartiene med ekstrabevilgning til digitalisering."/>
  </head>
  <body>
    <article>
      <h1>20 millioner ekstra til domstolene</h1>
      <h2>Regjeringspartiene med ekstrabevilgning til digitalisering.</h2>
      <address><time datetime="2019-11-12T13:17:21+00:00">12 Nov 2019, 13:17</time> by <a rel="author">Trym Mogen</a></address>
      <p>Etter budsjettbehandlingen på Stortinget har regjeringspartiene blitt enige om å gi Domstolsadministrasjonen, som driver alle landets domstoler, 20 millioner kroner i en ekstrabevilgning i 2020.</p>
      <p>
        <b>Midlene skal brukes til digitalisering.</b>
      </p>
      <p>- Dette er den største budsjettøkningen til domstolene i nyere tid. Nå kan alle saker gjennomføres digitalt. Det vil spare domstolene for store summer, sier Høyres Peter Frølich.</p>
      <p>Frølich, som selv har vært advokatfullmektig, sammenlikner opplevelsen i noen norske rettssaker han har vært i med en scene fra «Mot i brøstet»:</p>
      <p>- Å gå i retten føles litt som å leve på 90-tallet. Man bruker dagevis på å bla gjennom i dokumenter, og må ha med seg trillekofferter stappfull av ringpermer. Dette blir det slutt på nå, sier Frølich.</p>
      <p>
        <b>Domstolsadministrasjonen sier de vil prioritere investeringer i 25 såkalte satsningsdomstoler.</b>
      </p>
      <p>- Jeg vil foreslå for styret å bruke denne bevilgningen på utstyr slik at det blir mulig med digitale hovedforhandlinger i 25 nye rettssaler. Dette vil fjerne den verste flaskehalsen for å digitalisere domstolene, sier direktør Sven Marius Urke.</p>
      <figure>
        <img src="https://dbstatic.no/71810887.jpg?imageId=71810887&amp;width=1024&amp;height=615"/>
        <figcaption><b>JUSTISKVARTETT:</b> Abid Raja (V), Peter Frølich (H), Solveig Horne (Frp) og Geir Toskedal (KrF). Foto: Trym Mogen Vis mer</figcaption>
      </figure>
      <p>Digitale hovedforhandlinger innebærer at alle dokumenter i saken er tilgjengelig for dommere og aktørene i retten på PC-er. Urke sier bevilgningen vil gi mer effektive rettssaker - og kortere saksbehandlingstid i retten.</p>
      <p>Domstolene har de siste årene vært gjenstand for kutt og nedbemanning, og både Juristforeningen og Den norske dommerforening har <a href="https://rett24.no/articles/jo-justisminister-det-er-krise-i-domstolene">rapportert om krise i domstolene</a>. Direktøren sier ekstrabevilgningen vil bøte på noe av dette.</p>
      <p>- Vi var skuffet over det ordinære budsjettet, men er veldig fornøyde med ekstrabevilgningen, sier Urke.</p>
      <p>
        <b>Venstres Abid Raja, også han jurist med erfaring fra norske rettssaler, mener det var på høy tid av domstolene fikk denne oppgraderingen.</b>
      </p>
      <p>- Domstolene kan nå få gjennomført flere saker, og det vil gå raskere. Saksbehandlingstidene har vært for lange, sier Venstres Abid Raja.</p>
      <p>KrFs Geir Toskedal mener julen kom tidlig til domstolene i år.</p>
      <p>- Domstolene ba vel om 17 millioner kroner. Regjeringspartiene endte opp med å gi enda mer, og vi mener det var nødvendig, sier Geir Toskedal fra Krf.</p>
      <p>Solveig Horne (Frp) sier bevilgningen vil gi store besparelser på sikt.</p>
      <p>- Midlene gjør det mulig å utruste 25 toppmoderne rettssaler. Med disse midlene kan flere saker også gjennomføres med video, slik at mange vitner kan slippe å reise til rettssalen, sier Horne.</p>
      <p>Regjeringen flytter på totalt 200 millioner kroner. Verken til tannregulering eller brillestøtte til barn har de fire partiene satt av mer penger, skriver NTB. Begge disse sakene vakte betydelig debatt etter at forslaget til 2020-budsjett ble lagt fram i oktober.</p>
    </article>
  </body>
</html>