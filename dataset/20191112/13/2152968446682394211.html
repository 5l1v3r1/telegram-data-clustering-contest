<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/12/ot-skopie-mini-shengen-e-polezen-no-samo-kato-vyvedenie-kym-es.429324"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T13:20:00+00:00"/>
    <meta property="og:title" content="От Скопие: Мини Шенген е полезен, но само като въведение към ЕС"/>
    <meta property="og:description" content="Експерт: В Европа се търсят алтернативи за Западните Балкани | Dnes.bg"/>
  </head>
  <body>
    <article>
      <h1>От Скопие: Мини Шенген е полезен, но само като въведение към ЕС</h1>
      <h2>Експерт: В Европа се търсят алтернативи за Западните Балкани</h2>
      <address><time datetime="2019-11-12T13:20:00+00:00">12 Nov 2019, 13:20</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Президентът на Северна Македония Стево Пендаровски ще се срещне днес в Елисейския дворец с френския държавен глава Еманюел Макрон в рамките на Парижкия форум на мира, съобщават македонските издания.</p>
      <p>Пендаровски ще присъства по покана на Макрон заедно с други държавни глави на форума, на който ще бъдат обсъждани глобалните предизвикателства. Пендаровски ще използва участието си във форума, за да научи от първа ръка каква е перспективата за Македония, когато става въпрос за начало на преговори с ЕС и конкретно какво ще означава за Скопие новата методология, която иска Франция за страните на Западните Балкани.</p>
      <p>Според досегашните информации посланието на македонския до френския президент ще бъде, че Македония няма алтернатива на европейските интеграции, тоест че не е приемливо нищо друго като предложение освен членство в ЕС, посочва сайтът Фактор.</p>
      <p>Това ще е първата среща на македонски политик с Макрон на най-високо равнище след неуспеха миналия месец на Европейския съвет да се постигне договор за начало на преговори за членство със страната поради съпротивата тъкмо на френския президент. Макар срещата да се смята за изключително важна, Пендаровски не очаква, че Макрон много бързо ще размисли за позицията си. "Нека сме наясно, ние сме малка страна с добри аргументи, които ще му бъдат представени на тази среща. Нека обаче да нямаме прекалено големи очаквания, защото никой не може да разубеди френския президент", каза Пендаровски за очакванията си от срещата в Париж.</p>
      <p>"Мини Шенген е полезен, но само като въведение към ЕС", пише в заглавие македонският "Слободен печат", като отбелязва, че сръбският президент Александър Вучич ще иска подкрепата на Макрон за тази инициатива. Според Вучич през последните 30 години за Балканите не е измислено нищо по-добро от мини Шенген.</p>
      <p>Македонският анализатор Петър Арсовски казва за "Слободен печат", че засега е рано да се анализира дали тази инициатива е замяна за членство в ЕС.</p>
      <p>"Има такива идеи и опасения, че един такъв мини съюз може да задоволи аспирациите и на страните в него, и в самия ЕС, и това да бъде замяна за пълноправното членство. Трябва обаче да се има предвид, че мини Шенген ще бъде заобиколен от всички страни от държави членки на НАТО и ЕС и дългосрочно не може да остане извън тях, така че в дългосрочен план тези страни наистина нямат алтернатива на НАТО и ЕС. Второто нещо е, че позициите на страните от ЕС ще станат по-ясни на следващата среща на високо равнище. Смятам, че ЕС ще се съобрази с исканията на Франция, но от друга страна Макрон не очакваше толкова негативни реакции на неговото "не" на разширяването и може да има отделяне на Македония и Албания", каза Арсовски за "Слободен печат".</p>
      <p>В интервю за Дойче веле анализаторът Димитър Бечев посочва, че е важно да се развива регионалното сътрудничество, но по-тясна интеграция като Шенген в рамките на ЕС не е изпълнима идея. Той се надява, че мотивите за тази инициатива са само икономически, но определени изявления на Макрон и други политици в ЕС показват, че в Европа се търсят алтернативи за Западните Балкани, което означава, че инициативите от икономически характер може да се използват политически.<br/> </p>
      <related>
        <h4>Още по темата</h4>
        <a href="https://www.dnes.bg/balkani/2019/11/11/za-malkiia-shengen-ne-e-nova-iugoslaviia-nito-velika-albaniia.429200"/>
        <a href="https://www.dnes.bg/balkani/2019/11/10/zaev-rama-i-vuchich-syzdava-li-se-mini-shengen-na-balkanite.429129"/>
      </related>
    </article>
  </body>
</html>