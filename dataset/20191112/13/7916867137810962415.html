<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134562-po-maskoliuno-paskyrimo-sabonio-padeka-zalgiriui.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-12T13:24:00+00:00"/>
    <meta property="og:title" content="Po Maskoliūno paskyrimo – Sabonio padėka „Žalgiriui“"/>
    <meta property="og:description" content="Antradienį Kaune įvyko Lietuvos krepšinio federacijos Vykdomojo komiteto posėdis, kurio metu buvo patvirtinta, jog naujuoju Lietuvos vyrų krepšinio rinktinės vyriausiuoju treneriu tapo Darius Maskoliūnas. Už jį balsavo 13 komiteto narių, už Antaną Sireiką – 1. „Pirmiausia situacija neeilinė, kadangi reikėjo greitai ieškoti trenerio, – po konferencijos komentavo LKF prezidentas Arvydas Sabonis. – Kitas dalykas, Dariaus nuopelnų pristatinėti nereikia, nes ..."/>
  </head>
  <body>
    <article>
      <h1>Po Maskoliūno paskyrimo – Sabonio padėka „Žalgiriui“</h1>
      <address>
        <time datetime="2019-11-12T13:24:00+00:00">12 Nov 2019, 13:24</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-206537-any1000x1000.jpg">
          <img src="https://www.basketnews.lt/paveikslelis-206537-any630x500.jpg"/>
        </a>
      </figure>
      <p>Nuotr. BNS</p>
      <p>Antradienį Kaune įvyko Lietuvos krepšinio federacijos Vykdomojo komiteto posėdis, kurio metu buvo patvirtinta, jog naujuoju Lietuvos vyrų krepšinio rinktinės vyriausiuoju treneriu tapo Darius Maskoliūnas.</p>
      <p>Už jį balsavo 13 komiteto narių, už Antaną Sireiką – 1.</p>
      <p>„Pirmiausia situacija neeilinė, kadangi reikėjo greitai ieškoti trenerio, – po konferencijos komentavo LKF prezidentas Arvydas Sabonis. – Kitas dalykas, Dariaus nuopelnų pristatinėti nereikia, nes 10 metų dirba aukščiausiame lygyje. Dirbo su Jonu Kazlausku, „Žalgiryje“, Vilniaus „Ryte“. Pats žaidė, gerai pažįsta žaidėjus.“</p>
      <p><b>– Ar reikėjo įkalbinėti Maskoliūną?</b><br/>– Buvome kalbėję, po to apie savaitę laiko norėjo pagalvoti ir priėmė sprendimą, kad sutinka padėti.</p>
      <p><b>– Kaip radote susitarimą su „Žalgiriu“?</b><br/>– Skambinome. Noriu padėkoti „Žalgiriui“, nes kaip ir kartoju – situacija neeilinė ir supranta, kas čia įvyko ir nėra taip lengva surasti trenerį, kai visi turi savo darbus. Galiu tik padėkoti už supratimą, nes jis (Maskoliūnas) praleis net vienerias rungtynes su „Baskonia“. Buvo kalbėta su Šarūnu Jasikevičiumi ir gavome sutikimą bei tuo labai džiaugiamės.</p>
      <p><b>– Ar kalbėjote su Jasikevičiumi, kad jis treniruotų rinktinę?</b><br/>– Kalbėjome truputį ir su Jasikevičiumi, bet jis kaip ir anksčiau pasakė, jog labai daug darbo yra su komanda, labai išsikrauna. Ir čia toks trumpas laikas gaunasi bei tikimės, kad jis ateityje treniruos Lietuvos rinktinę.</p>
      <figure>
        <iframe src="https://www.youtube.com/embed/kJsSx32JM0Y" width="630" height="354" data-service="Youtube" scrolling="no"/>
      </figure>
      <p><b>– Ar su Maskoliūnu buvo kalbėta apie ilgalaikį terminą?</b><br/>– Apie ilgalaikę ateitį negaliu kalbėti, nes mano kadencija baigiasi po olimpinių žaidynių. Taigi buvo kalba apie langą, olimpinę atranką ir olimpiadą.</p>
      <p><b>– Ar šįkart buvo klausta žaidėjų nuomonės?</b><br/>– Šį kartą žaidėjų nuomonės klausta nebuvo, nes, kaip ir sakiau, situacija – neeilinė.</p>
      <p><b>– Kuo sužavėjo Maskoliūno vizija, jo planai?</b><br/>– Planai – paprasti: sudalyvauti languose su Belgija ir Čekija, laimėti atkrintamąsias ir dalyvauti olimpinėse žaidynėse. Situacija nelengva, bet Lietuvos rinktinė ne pirmą kartą tokioje situacijoje. Tikimės, kad galime iš to išbristi.</p>
      <p><b>– Ką galite pasakyti apie Maskoliūno žmogiškąsias savybes ir kas keisis rinktinės žaidime?</b><br/>– Sunku komentuoti. Patys žinote koks jo charakteris, o pasaulio čempionate manau irgi stebėjo žaidimą, darė išvadas. Į konkrečias smulkmenas nesileidome, kas kiek minučių žais.</p>
      <figure>
        <iframe src="https://www.youtube.com/embed/l3pyPX28xwk" width="630" height="354" data-service="Youtube" scrolling="no"/>
      </figure>
      <p>Tuo metu LKF generalinis sekretorius Mindaugas Špokas teigė, kad naujos informacijos dėl olimpinio atrankos turnyro neturi, tačiau pažymėjo, kad buvo padaryta viskas, jog turnyras vyktų Kaune.</p>
      <p>„Daug ko naujo nepasakysiu, (lapkričio) 15 dieną bus aišku, kokios šalys gavo teisę organizuoti atrankos turnyrus, o 27-ąją – su kuriomis šalimis teks žaisti. Iš savo pusės padarėme viską (kad surengtume atrankos turnyrą). Kiek kalbėjome su treneriais, tai visų bendra nuomonė buvo, kad turėtume galimybę žaisti namuose, nes trumpas laikotarpis, aklimatizacija, jei reiktų skristi į kitą regioną.</p>
      <p>Džiaugiamės valstybės, premjero, Kauno miesto mero ir olimpinio komiteto požiūriu, kad reikia tokių renginių ir būtume olimpiniame traukinyje“, – sakė Špokas.</p>
      <p>„Yra daug spekuliacijų, negalime afišuoti kiek yra jų (kandidatų, norinčių surengti olimpinį atrankos turnyrą). Oficialiai nėra paskelbta kiek yra kandidatų, kiek iš jų atitinka kriterijus, taigi komentuoti kažką sunku. Kiek žinau, kroatai turi pilną valstybinį įsipareigojimą bei užnugarį. </p>
      <p>Serbai jau tai praėjo prieš ketverius metus ir ten tiek premjeras, tiek prezidentas labai už. O ir jų biudžetas. Jeigu mes skaičiuojame 3 mln. išlaidų, tai pas juos 3,5 mln. Pas kroatus labai panašiai, tai jie turi institucijas, kurios už to stovi, o mes bandysime daug visi susidėję“, – pridėjo Špokas.</p>
      <p>„Man buvo užtikrinta, kad yra daugiau nei keturi kandidatai, bet nepasakė, kas turi šansų ir panašiai. Palaukime penktadienio ir sužinosime“, – sakė Špokas.</p>
      <p>Artimiausias Maskoliūno iššūkis lauks jau kitų metų vasario mėnesį, kai Lietuvos rinktinė pradės kovas 2021 metų Europos čempionato atrankoje. Lietuviai vasario 21 dieną išvykoje susitiks su Belgijos rinktine, o vasario 24 namuose priims Čekijos komandą.</p>
      <p>Dėl šių kovų Maskoliūnas praleis vieninteles Kauno „Žalgirio“ rungtynes, kai vasario 20 d. kauniečiai išvykoje susitiks su Vitorijos „Baskonia“.</p>
      <p>Dar vienas išbandymas įvyks birželio 23-28 dienomis, kai Lietuvos rinktinė dalyvaus olimpinių žaidynių atrankos turnyre.</p>
      <figure>
        <iframe src="https://www.youtube.com/embed/lhSqzG7ZrSU" width="630" height="354" data-service="Youtube" scrolling="no"/>
      </figure>
      <h3>
        <a href="https://www.basketnews.lt/zaidejai/3533-arvydas-sabonis.html">Arvydas Sabonis</a>
      </h3>
      <figure>
        <img src="https://www.basketnews.lt/paveikslelis-18330-crop90x135.jpg"/>
      </figure>
      <ul>
        <li>Pozicija: C</li>
        <li>Amžius: 54</li>
        <li>Ūgis: 220 cm</li>
        <li>Svoris: 138 kg</li>
        <li>Gimimo vieta: Kaunas, Lietuva</li>
      </ul>
    </article>
  </body>
</html>