<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotbalova-sparta-mela-v-minule-sezone-rekordni-zisk-311-milionu/1820113?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T13:56:00+00:00"/>
    <meta property="og:title" content="Fotbalová Sparta měla v minulé sezoně rekordní zisk 311 milionů"/>
    <meta property="og:description" content="Praha - Fotbalová Sparta měla v minulé sezoně čistý zisk 311,6 milionu korun, což je nejlepší hospodářský výsledek od příchodu majitele Daniela Křetínského v roce 2004. Pražský klub údaj zveřejnil na webových stránkách v pozvánce na prosincovou valnou hromadu, kde bude tato částka schvalována."/>
  </head>
  <body>
    <article>
      <h1>Fotbalová Sparta měla v minulé sezoně rekordní zisk 311 milionů</h1>
      <address><time datetime="2019-11-12T13:56:00+00:00">12 Nov 2019, 13:56</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalová Sparta měla v minulé sezoně čistý zisk 311,6 milionu korun, což je nejlepší hospodářský výsledek od příchodu majitele Daniela Křetínského v roce 2004. Pražský klub údaj zveřejnil na webových stránkách v pozvánce na prosincovou valnou hromadu, kde bude tato částka schvalována.</p>
      <p>Sparta pod Křetínským skončí v zisku teprve potřetí. Poprvé se jí to povedlo hned v první sezoně pod současným vlastníkem, kdy klub vydělal 31,8 milionu korun. Za ročník 2016/17 čistý zisk činil 22,6 milionu korun. Jinak už Sparta hospodařila v záporných číslech, za předminulou sezonu 2017/18 utrpěla rekordní ztrátu 723,8 milionu korun.</p>
      <p>Letenští poslední výsledek hospodaření zatím nekomentovali. "Je to údaj, který podléhá schválení valnou hromadou v rámci projednávání výroční zprávy," uvedl tiskový mluvčí Sparty Ondřej Kasík pro deník E15 s tím, že finanční detaily za minulou sezonu budou oficiálně zveřejněny na začátku příštího roku.</p>
      <p>K více než třistamilionovému zisku zřejmě výrazně pomohl lednový prodej rumunského záložníka Nicolaea Stanciua do saúdskoarabského Al Ahlí, který údajně zaplatil Spartě 200 milionů korun. Pražané si v minulém ročníku nepřilepšili v evropských pohárech, protože vypadli už ve 2. předkole Evropské ligy se srbskou Suboticou.</p>
    </article>
  </body>
</html>