<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pruzkum-hrdost-cechu-na-sve-obcanstvi-je-nejvyssi-za-14-let/1820092?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T13:17:00+00:00"/>
    <meta property="og:title" content="Průzkum: Hrdost Čechů na své občanství je nejvyšší za 14 let"/>
    <meta property="og:description" content="Praha - Hrdost Čechů na to, že jsou občany České republiky, je nejvyšší za posledních 14 let. Hrdých na státní příslušnost k Česku je 53 procent lidí, vyplývá z říjnového průzkumu Centra pro výzkum veřejného mínění Akademie věd ČR (CVVM). Nad 50 procent se naposledy dostal podíl lidí hrdých na české občanství v roce 2005."/>
  </head>
  <body>
    <article>
      <h1>Průzkum: Hrdost Čechů na své občanství je nejvyšší za 14 let</h1>
      <address><time datetime="2019-11-12T13:17:00+00:00">12 Nov 2019, 13:17</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hrdost Čechů na to, že jsou občany České republiky, je nejvyšší za posledních 14 let. Hrdých na státní příslušnost k Česku je 53 procent lidí, vyplývá z říjnového průzkumu Centra pro výzkum veřejného mínění Akademie věd ČR (CVVM). Nad 50 procent se naposledy dostal podíl lidí hrdých na české občanství v roce 2005.</p>
      <p>Průzkumy týkající se pocitů obyvatel České republiky vůči jejich státní příslušnosti provádí CVVM od roku 2001. Jenom v letech 2001 a 2005, kdy se konaly první dva průzkumy, byla hrdost lidí větší než letos. V roce 2001 cítilo pocit hrdosti, že jsou občany České republiky, 54 procent dotázaných a v roce 2005 to bylo 57 procent lidí. Následně se na řadu let propadl podíl lidí cítících hrdost pod 50 procent. Nejníže byl v roce 2013, kdy činil 39 procent.</p>
      <p>Stud za to, že jsou občany Česka, pociťuje velmi malá část Čechů. V letošním průzkumu vyjádřilo stud šest procent lidí a nejmenší byl podíl stydících se lidí v roce 2001, kdy činil čtyři procenta. Nejvyšší byl naopak v roce 2012, kdy se za české občanství stydělo 18 procent dotázaných.</p>
      <p>Hrdost na to, že jsou občany České republiky, vyjadřovali častěji důchodci a lidé s vysokoškolským vzděláním. Z příznivců politických stran byl větší podíl lidí vyjadřujících hrdost mezi voliči hnutí ANO.</p>
      <p>Ačkoli hrdost na české občanství vyjadřovala v minulých letech často méně než polovina lidí, naprostá většina Čechů by podle všech dosavadních průzkumů CVVM nechtěla žít nikde jinde než v Česku. Kdyby si lidé mohli vybrat jakoukoli zemi, tak by podle letošního průzkumu 77 procent Čechů chtělo žít v České republice. To je největší podíl dotázaných, kteří by si vybrali Česko, za dobu, kdy se CVVM na tuto otázku v průzkumech ptá. V jiné zemi by chtělo žít pouze 16 procent Čechů.</p>
      <p>Navzdory tomu, že v současnosti převažují lidé hrdí na české občanství, je ale stejně jako v předchozích letech jen menšina Čechů ochotna stát bránit ve válce. Lidí, kteří by dobrovolně bránili Českou republiku v případě vojenského ohrožení, je podle letošního průzkumu 33 procent. Podobná byla situace i v předchozích letech. Největší podíl lidí, kteří by Česko bránili, byl v roce 2005, a to 37 procent.</p>
      <p>Průzkum provádělo CVVM v období od 5. do 20. října. Zúčastnilo se ho 1021 obyvatel České republiky starších 15 let.</p>
    </article>
  </body>
</html>