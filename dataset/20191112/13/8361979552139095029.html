<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/consmarket/ocinka-neruhomosti-modul-fdmu-novini-ukrajini-50051407.html"/>
    <meta property="og:site_name" content="НВ"/>
    <meta property="article:published_time" content="2019-11-12T13:48:00+00:00"/>
    <meta property="og:title" content="Майданчики ліквідують. Як зміняться правила оцінки квартир"/>
    <meta property="og:description" content="Верховна Рада прийняла в першому читанні законопроект про скасування посередників при оцінці майна. Щодня вони заробляють близько чотирьох мільйонів гривень. (Повтор матеріалу від 5 листопада)"/>
  </head>
  <body>
    <article>
      <h1>Майданчики ліквідують. Як зміняться правила оцінки квартир</h1>
      <h2>Верховна Рада прийняла в першому читанні законопроект про скасування посередників при оцінці майна. Щодня вони заробляють близько чотирьох мільйонів гривень. (Повтор матеріалу від 5 листопада)</h2>
      <address><time datetime="2019-11-12T13:48:00+00:00">12 Nov 2019, 13:48</time> by <a rel="author">Олександра Нєкращук</a></address>
      <p>Верховна Рада може спростити процес оцінки майна перед його продажем. 11 листопада нардепи 378 голосами прийняли в першому читанні законопроект <a href="http://w1.c1.rada.gov.ua/pls/zweb2/webproc4_1?pf3511=67258">2047д</a>, який дозволяє позбавитися від майданчиків-посередників при оцінці майна. Зараз вартість послуг кожного з чотирьох майданчиків становить близько 1,8 тис. грн за одну операцію.</p>
      <p>Після набуття законом чинності продавці житла отримають доступ до модуля Фонду держмайна, зможуть самостійно зазначати в ньому всі дані про квартиру або будинок — і це обійдеться всього в 51 грн. Більше половини оцінювачів шукатимуть нову роботу.</p>
      <h3>Революційне рішення: майданчики не зможуть продавати повітря</h3>
      <p>Нові правила оцінки нерухомості з’явилися наприкінці 2016 року. Тоді Верховна Рада внесла зміни до ст. 172 Податкового кодексу і зобов’язала Фонд держмайна створити єдину базу звітів оцінювачів, наповнювати її і контролювати правильність оцінки. Депутати розраховували, що додатковий контроль подолає заниження оціночної вартості об'єктів і податкові надходження зростуть.</p>
      <p>Зараз перед укладенням договору купівлі-продажу житла необхідно сплатити 1% від ціни квартири до Пенсійного фонду, 1% — держмито. Якщо власник володіє квартирою або будинком менше трьох років, то додатково доведеться заплатити мито в розмірі 5% і 1,5% — військовий збір.</p>
      <p>Читайте також:<br/><a href="https://nv.ua/ukr/ukraine/politics/maydanchiki-yacenka-komitet-pidtrimav-zakonoproekt-novini-ukrajini-50050926.html">&amp;nbspФінансовий комітет підтримав вбивство «майданчиків Яценка»</a></p>
      <p>У липні 2018 року Фонд держмайна видав дозвіл Ві Ай Пі Департамент (обслуговує майданчик Оцінка. Online) на підключення до Єдиної бази оцінювачів. Тобто перш ніж укладати угоду, необхідно було завантажити результати оцінки в спеціальний модуль, який розрахував вартість квартири або будинку. Якщо ціна збігалася з результатом оцінки, то звіт завантажувався в систему і можна було проводити операцію, якщо ні — розрахунки потрібно було проводити заново. Причому нотаріус перед укладенням угоди зобов’язаний заходити в систему і перевіряти результати оцінки.</p>
      <p>Читайте також:<br/><a href="https://nv.ua/ukr/ukraine/politics/skandal-v-sluzi-narodu-oleksandr-dubinskiy-david-arahamiya-habar-novini-ukrajini-50049470.html">&amp;nbspКорупційний скандал в Слузі народу: хто брав гроші і чим це може закінчитися</a></p>
      <p>Такі послуги надавали лише чотири майданчики: крім Оцінка. Оnline, оцінкою займаються Професійна оцінка (компанія Про закупівлі), Експрес Оцінка (компанія Акцепт онлайн) і Реєстр оцінка (інформаційно-консалтинговий центр АСБОУ). До їх роботи виникало чимало претензій. «Оцінка була вищою, ніж реально вартувала квартира. Наприклад, минулого року ми продавали трикімнатну квартиру за 1,070 млн грн, а система оцінила її в 1,3 млн грн. Податки довелося платити з більшої суми», — розповідає директор АН Брок-ріелті Дмитро Корчев. Високою є і вартість послуг майданчиків, які пов’язують з депутатом Верховної Ради Антоном Яценком і екс-народним депутатом Віталієм Хомутинником.</p>
      <p>Зараз за перевірку вартості оцінки та завантаження її до бази майданчиків необхідно заплатити 1,8 тис. грн.</p>
      <p>Щорічно в Україні укладається приблизно 500−700 тис. угод, що приносить власникам майданчиків не менше 1 млрд грн, підрахував голова правління Українського товариства оцінювачів Олексій Амфітеатров. «Це означає, що кожен день вони отримують майже 4 млн грн. Причому ці кошти не скеровуються до бюджету», — зазначив він.</p>
      <h3>Як зміниться ринок оцінки</h3>
      <p>Нагадаємо, спроба ліквідувати майданчики призвела до скандалу в партії Слуга народу. Офіс президента підозрював 11 депутатів партії в отриманні майже $30 тис. за те, щоб не підтримувати законопроект 2047д. Дехто зі «слуг» проходили допит на поліграфі. Після скандалу документ все одно потрапив до парламенту. «Наскільки я розумію, прийняти його планують до кінця року», — запевняє Олексій Амфітеатров. Якщо це станеться, то схема роботи ринку оцінки зміниться.</p>
      <p>Читайте також:<br/><a href="https://nv.ua/ukr/biz/economics/u-kabmini-pidtverdili-priynyattya-derzhbyudzhetu-2020-do-drugogo-chitannya-novini-ukrajini-50051387.html">&amp;nbspКабмін схвалив держбюджет-2020 до другого читання</a></p>
      <p>Планується, що доступ до Єдиної бази даних результатів оцінки Фонду держмайна отримають всі охочі. Продавець квартири зможе самостійно заходити в модуль, вводити всі дані своєї квартири і автоматично отримувати результат оцінки. Якщо він не згоден з отриманими результатами, то зможе залучити оцінювача і оскаржити висновки системи.</p>
      <p>«Модуль можна ошукати. Він зважає на оголошення про продаж схожих квартир в цьому ж районі. Тому достатньо розмістити десяток фейкових оголошень з невисокою вартістю оцінки і можна вплинути на результат, який видаватиме модуль», — розповідає <a href="https://nv.ua/biz">НВ Бізнес</a> директор агенції нерухомості, котрий побажав залишитися неназваним.</p>
      <p>Прямий доступ продавців квартир до бази даних Фонду держмайна призведе до того, що чимало оцінювачів залишаться без роботи. «Зараз в Україні видано майже 12 тис. ліцензій на заняття оціночною діяльністю, з-поміж яких активно працюють тільки 6 тис. На мій погляд, десь 4 тис. оцінювачів із цих 6 тис. залишать бізнес», — прогнозує Олексій Амфітеатров.</p>
    </article>
  </body>
</html>