<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/12/mnogo-hora-ne-si-dospivat-no-kakvo-li-praviat.429346"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T13:05:00+00:00"/>
    <meta property="og:title" content="Много хора не си доспиват. Но какво ли правят?"/>
    <meta property="og:description" content="Най-много жертват съня си заради гледане на телевизия | Dnes.bg"/>
  </head>
  <body>
    <article>
      <h1>Много хора не си доспиват. Но какво ли правят?</h1>
      <h2>Най-много жертват съня си заради гледане на телевизия</h2>
      <address><time datetime="2019-11-12T13:05:00+00:00">12 Nov 2019, 13:05</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Близо 90% от американците не си доспиват заради маратонско гледане на телевизия, сочат резултатите от анкета, цитирани от БТА.</p>
      <p>Изследването на специалисти от Американската академия по медицина на съня обхванало над 2000 участници. Те посочили съня като втори по важност свой приоритет след семейството.</p>
      <p>Но независимо от това твърдение, цели 88% са заявили, че остават до късно да гледат епизоди от сериали или шоута на стрийминг платформи. Този процент е още по-висок - 95 на сто, за респондентите на възраст между 18 и 44 години.</p>
      <p>Много от анкетираните отлагат лягането в леглото, за да играят видео игри, да четат и да гледат спортни предавания. "Окуражаващо е, че американците поставят съня сред най-важните си приоритети, но предпочитането на телевизията пред съня може да има сериозни здравни последствия", заяви председателката на академията Кели Кардън.</p>
      <p>За 72 процента от участниците на възраст между 18 и 34 години било по-вероятно да останат до късно да играят видео игри, докато това се отнасяло за едва 38 процента от интервюираните на възраст 35 и повече години. По-късното заспиване заради видео игри било по-вероятно за 59 процента от мъжете и 42 процента от жените.</p>
      <p>Две трети от респондентите - 71 процента от жените и 61 процента от мъжете, не си доспивали, за да четат.</p>
      <p>Около 60% от участниците - 75% от мъжете и 45% от жените пък не си доспивали заради гледане на спортни предавания. За 54 процента от анкетираните на възраст между 25 и 54 години било по-вероятно да останат да гледат продължения на мач, докато това се отнасяло за 51 процента от участниците от други възрастови групи.</p>
      <p>"Хроничното недоспиване може да увеличи риска от здравни проблеми, смущения в настроението и увреждания на опорно-двигателния апарат", отбелязаха учените.</p>
    </article>
  </body>
</html>