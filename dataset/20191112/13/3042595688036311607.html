<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/et-signal-til-det-svenske-folk/71808504"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T13:14:45+00:00"/>
    <meta property="og:title" content="- Et signal til det svenske folk"/>
    <meta property="og:description" content="Prinsesse Madeleine deltar på årets Nobelfest. Det gjør ikke ektemannen."/>
  </head>
  <body>
    <article>
      <h1>- Et signal til det svenske folk</h1>
      <h2>Prinsesse Madeleine deltar på årets Nobelfest. Det gjør ikke ektemannen.</h2>
      <address><time datetime="2019-11-12T13:14:45+00:00">12 Nov 2019, 13:14</time> by <a rel="author">Ingunn Dorholt</a></address>
      <p>De siste åra har <a href="https://www.dagbladet.no/kjendis/far-kritikk-etter-fodselen-na-svarer-hoffet/69620234">prinsesse Madeleine (37)</a> av Sverige flere ganger høstet krass kritikk for å være fraværende under kongelige høydepunkter, som <a href="https://www.dagbladet.no/kjendis/avlyser-nobel-fest-pa-grunn-av-smerter/69005564">Nobelfesten</a> og <a href="https://www.dagbladet.no/kjendis/prinsesse-madeleine-droppet-pappas-bursdag---for-tredje-gang-pa-rad/71029097">svenskekongens bursdagsfeiring</a>.</p>
      <p>I begynnelsen av oktober kunngjorde det svenske kongehuset endringer i tittelordningen. Madeleine (37) og prins Carl Philips (40) barn vil <a href="https://www.dagbladet.no/kjendis/fjernes-fra-kongehuset/71680864">ikke lenger tilhøre kongehuset</a> og vil dermed heller ikke motta apanasje. Det gjør imidlertid både Carl Philip og Madeleine selv, hvor sistnevnte altså ofte har vært kritisert for sin fraværenhet.</p>
      <p>Nå kommer det fram at Madeleine vil delta under årets Nobelfest i Stockholm. Men - hun kommer alene.</p>
      <h3>Deltar på Nobelfesten</h3>
      <p>At Madeleine gjør comeback på Nobelfesten, gleder nok mange kongelige fans. Det er fast tradisjon at den svenske kongefamilien deltar på banketten i den svenske hovedstaden i desember, men de to siste årene har ikke prinsessen vært til stede.</p>
      <p>For to år siden <a href="https://www.dagbladet.no/kjendis/avlyser-nobel-fest-pa-grunn-av-smerter/69005564">avlyste hun som følge av ryggsmerter</a> relatert til graviditet, og også i fjor droppet hun festen. Da skyldtes fraværet ifølge <a href="https://www.expressen.se/nyheter/kungligt/madeleine-valjer-bort-nobelfesten-fokuserar-pa-familjen-/">Expressen</a> at 37-åringen heller valgte å fokusere på familien, som nylig hadde flyttet til USA.</p>
      <p>- Familien fokuserer nå på å etablere seg, og skape et fungerende hverdagsliv i det nye landet, sa Margareta Thorgren, informasjonssjef ved det svenske hoff, til avisa.</p>
      <p>
        <b>Men selv om hun i år vil representere kongehuset under Nobelfesten, vil ikke ektemannen, Chris O'Neill (45) gjøre det samme.</b>
      </p>
      <p>Til <a href="https://www.expressen.se/nyheter/kungligt/chris-oneills-besked-veckor-innan-nobelfesten/">Expressen</a> kan det svenske kongehuset bekrefte at han blir hjemme i USA.</p>
      <p>- Nei, Chris blir ikke med. Han blir hjemme i Florida sammen med barna, sier Margareta Thorgren til avisa.</p>
      <p>Se og Hørs kongehusekspert, Caroline Vagle, mener at prinsessen ønsker å sende et signal til det svenske folk med beslutningen sin om å delta på årets nobelfest.</p>
      <p>- Det faktum at hun tar turen helt fra USA i ens ærend til årets nobelfest, er jo et signal om at hun ønsker å vise det svenske folk at hun gjerne stiller opp når hun kan, sier hun og fortsetter:</p>
      <p>- Prinsesse Madeleine har fått mye kritikk for at hun ikke utfører sine prinsesseplikter som forventet. Men vi må huske på at hun har bodd utenlands i mange år, og det i kombinasjon med tre små barn hjemme, gjør at det ikke er fullt så enkelt for henne å til stadighet stille opp på arrangementer i Sverige.</p>
      <h3>Ble kritisert</h3>
      <p>Madeleine, som de siste åra har vært bosatt både i London og i Florida, har flere ganger tidligere blitt anklaget for å ikke representere det svenske kongehuset i en tilstrekkelig grad. Disse anklagene forsterket seg da de <a href="https://www.dagbladet.no/kjendis/madde-jobbet-minst-av-de-kongelige-i-skandinavia/70615870">kongeliges arbeidsmengde for fjoråret ble avslørt</a> tidligere i år.</p>
      <figure>
        <img src="https://dbstatic.no/71808860.jpg?imageId=71808860&amp;x=0&amp;y=0&amp;cropw=100&amp;croph=91.39896373057&amp;width=643&amp;height=882"/>
        <figcaption><b>FRAVÆRENDE:</b> De to siste årene har ikke Madeleine vært til stede under Nobelfesten, noe hun er blitt kritisert for. Her er hun avbildet under Nobelbanketten i 2014. Foto: NTB Scanpix Vis mer</figcaption>
      </figure>
      <p>37-åringen var nemlig den som jobbet minst av alle Skandinavias kongelige, med bare ni arbeidsdager oppført i 2018.</p>
      <p>I et intervju med <a href="https://www.svenskdam.se/kungligt/madeleine-nar-victoria-behover-mig-sa-kommer-jag/">Svensk Dam</a> i slutten av september, svarte Madeleine på kritikken rundt hennes fravær.</p>
      <p>
        <b>- Det er kanskje leit, men på den andre siden så er det jo ikke min rolle heller, sa prinsesse Madeleine, og siktet til at hun tross alt ikke er tronarving, ifølge </b>
        <b><a href="https://www.hant.se/efter-ilskan-prinsessan-madeleine-svarar-pa-kritiken/">Hänt</a>.</b>
      </p>
      <p>Få dager seinere kom altså kongehusets avgjørelse om å gjennomføre tittelendringene. Disse medførte blant annet at Madeleine og Carl Philips barn vil betraktes som privatpersoner - og at de ikke vil ha noen kongelige plikter.</p>
      <p>I et instagraminnlegg skrev den svenske prinsessa følgende om kongens avgjørelse.</p>
      <figure>
        <embed-post data-src="https://www.instagram.com/p/B3UV9jGorjx" data-service="Instagram"/>
      </figure>
      <p>- Tidligere i dag gikk hoffet ut med informasjonen om at Leonore, Nicolas og Adrienne ikke lengre skal tilhøre kongehuset. Denne forandringen har blitt planlagt over lang tid. Chris og jeg synes det er bra at barna våre nå får større mulighet til å forme sine liv som privatpersoner i framtida.</p>
    </article>
  </body>
</html>