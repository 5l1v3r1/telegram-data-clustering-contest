<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/12/kedden-dol-el-a-valogatott-kulcsember-jateka"/>
    <meta property="og:site_name" content="infostart"/>
    <meta property="article:published_time" content="2019-11-12T13:44:19+00:00"/>
    <meta property="og:title" content="Kedden dől el a válogatott kulcsember játéka"/>
    <meta property="og:description" content="Gulácsi Péter és Willi Orbán kivételével minden játékos megérkezett a magyar labdarúgó-válogatott telki edzőközpontjába."/>
  </head>
  <body>
    <article>
      <h1>Kedden dől el a válogatott kulcsember játéka</h1>
      <address><time datetime="2019-11-12T13:44:19+00:00">12 Nov 2019, 13:44</time> by <a rel="author">Infostart / MTI</a></address>
      <h3>Gulácsi Péter és Willi Orbán kivételével minden játékos megérkezett a magyar labdarúgó-válogatott telki edzőközpontjába.</h3>
      <p>A magyar szövetség beszámolója szerint az RB Leipzig kapusa csütörtökön csatlakozik a csapathoz, míg a belső védő érkezése orvosi vizsgálatainak eredményétől függ.</p>
      <p>"Az RB Leipzig vezetői azt kérték Marco Rossi szövetségi kapitánytól, hogy az utóbbi hónapokban történt sorozatterhelés miatt biztosítson pár pihenőnapot Gulácsi számára, hiszen az Uruguay elleni stadionavatón Dibusz Dénes áll majd a magyar válogatott kapujában" - olvasható a cikkben, amelyből kiderült, az olasz szakvezető elfogadta a lipcsei klub érveit.</p>
      <p>Orbán október 30-án szenvedett térdsérülést, kedden újabb orvosi vizsgálatokon vesz részt, ezek eredménye döntően befolyásolja majd, hogy csatlakozhat-e a nemzeti együttes keretéhez.</p>
      <p>A futballisták kedden két edzésen vesznek részt a hétfői regenerációt követően.</p>
      <p>A magyar válogatott pénteken Uruguay csapatát fogadja a jövő évi Európa-bajnokságon három csoporttalálkozónak és egy nyolcaddöntőnek otthont adó Puskás Aréna avatásán, majd jövő kedden Wales vendége lesz sorsdöntő Európa-bajnoki selejtezőmérkőzésen, melyen győzelem esetén kijut a kontinensviadalra.</p>
      <p>
        <i>Nyitókép: MTI/Szigetváry Zsolt</i>
      </p>
    </article>
  </body>
</html>