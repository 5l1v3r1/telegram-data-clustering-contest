<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f48b0b3e4cedf8da/tragedie-pe-o-cale-ferata-din-bangladesh-cel-putin-15-morti-si-40-de-raniti-in-urma-unei-coliziuni.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T13:26:57+00:00"/>
    <meta property="og:title" content="Tragedie pe o cale ferată din Bangladesh: Cel puţin 15 morţi și 40 de răniți în urma unei coliziuni"/>
    <meta property="og:description" content="Două trenuri s-au ciocnit frontal în Bangladesh astăzi ucigând cel puțin 15 oameni și rănind mai mult de 40, transmit oficialii, potrivit channelnewsasia.com."/>
  </head>
  <body>
    <article>
      <h1>Tragedie pe o cale ferată din Bangladesh: Cel puţin 15 morţi și 40 de răniți în urma unei coliziuni</h1>
      <address><time datetime="2019-11-12T13:26:57+00:00">12 Nov 2019, 13:26</time> by <a rel="author">Jurnal.md</a></address>
      <p>
        <b>Două trenuri s-au ciocnit frontal în Bangladesh astăzi ucigând cel puțin 15 oameni și rănind mai mult de 40, transmit oficialii, potrivit channelnewsasia.com.</b>
      </p>
      <p>Accidentul a avut loc atunci când un tren care se îndrepta spre oraşul port Chittagong s-a ciocnit frontal cu un tren care se îndrepta spre capitala Dhaka la ora 03:00 dimineaţa, la Brahmanbaria, localitate aflată la circa 100 km est de Dhaka.</p>
      <p>În urma impactului dintre cele două trenuri unele compartimente au fost grav avariate, salvatorii căutând în continuare supravieţuitori care ar fi putut să fie blocaţi în interior, a declarat Hayat Ud Dowlah Khan, un oficial din Brahmanbaria, pentru Reuters, scrie channelnewsasia.com.</p>
      <p>„Până acum au fost recuperate 15 cadavre. Peste 40 de persoane care au fost rănite au fost internate în spitale”, a spus oficialul, adăugând că unele dintre ele sunt în stare gravă.</p>
      <p>Cei mai mulți pasageri dormeau în momentul în care s-a produs accidentul. Potrivit autorităților, bilanțul morților și al răniților ar putea să crească pe măsură ce operațiunile de căutare avansează.</p>
      <p>Nu este clar în acest moment cum a fost posibil ca cele două trenuri să ajungă pe aceeași linie de cale ferată. Accidentele feroviare sunt relativ frecvente în Bangladesh, în principal din cauza nodurilor feroviare nesupravegheate şi a stării proaste a căilor ferate.</p>
    </article>
  </body>
</html>