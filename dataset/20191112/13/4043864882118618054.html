<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231745/"/>
    <meta property="og:site_name" content="Українська правда"/>
    <meta property="article:published_time" content="2019-11-12T13:20:16+00:00"/>
    <meta property="og:title" content="У капрала, який стріляв у харківському метро, знайшли підозрілу речовину"/>
    <meta property="og:description" content="Поліцейський стріляв на станції метро “Наукова” у Харкові вночі нібито через те, що помітив сторонніх на закритій станції метрополітену. Відео стрілянини й затримання."/>
  </head>
  <body>
    <article>
      <h1>У капрала, який стріляв у харківському метро, знайшли підозрілу речовину</h1>
      <address>
        <time datetime="2019-11-12T13:20:16+00:00">12 Nov 2019, 13:20</time>
      </address>
      <p>Поліцейський стріляв на станції метро "Наукова" у Харкові вночі нібито через те, що помітив сторонніх на закритій станції метрополітену.</p>
      <p><b>Джерело:</b> Сайт Харкова <a href="https://www.057.ua/news/2570752/u-strelavsego-v-metro-policejskogo-nasli-vesestvo-pohozee-na-narkotiki">057.ua</a> з посиланням на коментар речника територіального управління Держбюро розслідувань Олександра Білки</p>
      <p><b>Деталі:</b> Капрал поліції, перебуваючи в добовому наряді, близько 2 години ночі начебто помітив сторонніх осіб на закритій станції метрополітену, про що повідомив до чергової частини ГУНП в Харківській області.</p>
      <p>На місце події прибув наряд патрульної поліції ТОР, який встановив, що поліцейський закрився в одній із кімнат.</p>
      <p>Вийшовши з приміщення, він здійснив <a href="https://www.pravda.com.ua/news/2019/11/12/7231692/">кілька пострілів</a> із табельної вогнепальної зброї в сторону спецпризначенців.</p>
      <figure>
        <iframe src="https://www.youtube.com/embed/NbRay8cLLz0" width="640" height="360" data-service="Youtube" scrolling="no"/>
      </figure>
      <p>Відібравши зброю в поліцейського, його затримали в порядку ст. 208 Кримінально-процесуального кодексу України.</p>
      <p><b>Пряма мова речника полтавського ДБР</b>: "Під час особистого обшуку після затримання біля поліцейської вилучено речовину, схожу на психотропний засіб. Сторонніх осіб на станції не виявлено".</p>
      <p>Сам капрал на відео затримання заперечує, що вживав наркотики.</p>
      <figure>
        <iframe src="https://www.youtube.com/embed/Mp6rl_HH0Cc" width="640" height="360" data-service="Youtube" scrolling="no"/>
      </figure>
      <p>Організовано проведення експертного огляду затриманого для визначення стану його можливого алкогольного чи наркотичного сп'яніння.</p>
      <p>Слідчі ДБР відкрили кримінальне провадження за ст. 348 Кримінального кодексу України (посягання на життя співробітника правоохоронного органу).</p>
      <p>Вирішується питання повідомлення про підозру.</p>
      <related>
        <a href="https://www.pravda.com.ua/news/2019/11/11/7231621/"/>
        <a href="https://www.pravda.com.ua/news/2019/11/9/7231510/"/>
        <a href="https://www.pravda.com.ua/news/2019/11/8/7231395/"/>
      </related>
    </article>
  </body>
</html>