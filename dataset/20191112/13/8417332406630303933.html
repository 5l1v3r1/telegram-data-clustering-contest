<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/12/H%C3%B8yt-sykefrav%C3%A6r-i-Nav-20379423.ece"/>
    <meta property="og:site_name" content="adressa.no"/>
    <meta property="article:published_time" content="2019-11-12T13:46:58+00:00"/>
    <meta property="og:title" content="Høyt sykefravær i Nav"/>
    <meta property="og:description" content="Sykefraværet blant Nav-ansatte ligger over gjennomsnittet i Norge. Stor arbeidsbelastning og rollekonflikt er utfordringer i etaten, ifølge intern undersøkelse."/>
  </head>
  <body>
    <article>
      <h1>Høyt sykefravær i Nav</h1>
      <address><time datetime="2019-11-12T13:46:58+00:00">12 Nov 2019, 13:46</time> by <a rel="author">(NTB) NTB</a></address>
      <p>Sykefraværet blant Nav-ansatte ligger over gjennomsnittet i Norge. Stor arbeidsbelastning og rollekonflikt er utfordringer i etaten, ifølge intern undersøkelse.</p>
      <aside><a href="https://www.adressa.no/nyheter/innenriks/2019/11/12/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/12/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/12/javascript:void(0);">Del denne artikkelen på e-post</a></aside>
      <p>Fra 2013 til og med 2018 har det gjennomsnittlige samlede sykefraværet i Nav vært over gjennomsnittet i Norge generelt. Det viser etatens sykefraværsstatistikk som <a href="https://www.abcnyheter.no/helse-og-livsstil/helse/2019/11/12/195625186/hoyt-sykefravaer-blant-14-700-nav-ansatte">ABC Nyheter</a> har fått innsyn i.</p>
      <p>I 2018 var sykefraværet i Nav 7 prosent mot 6,3 prosent i Norge generelt.</p>
      <p>Navs mål for sykefravær i 2019 er et gjennomsnitt på 6,1 prosent, ifølge HR-direktør Gunhild Løkkevol.</p>
      <p>Hovedverneombud for de statlig ansatte i Nav, Stein-Arne Hammersland, er bekymret.</p>
      <p>– Sykefravær både angår og påvirker den enkelte ansatte og de ressursene som Nav kan bruke til å løse oppgaver for brukerne, sier han.</p>
      <p>Sykefraværet er på vei ned, sier HR-direktøren.</p>
      <p>– Første halvår 2019 har vi det laveste sykefraværet i Nav på mange år, men erfaringsmessig svinger sykefraværet gjennom året, sier Løkkevol.</p>
      <p>På grunn av det høye fraværet ble det gjennomført en arbeidsmiljøundersøkelse i 2018, hvor det kommer fram at arbeidsmengde og rollekonflikt kan være en årsak.</p>
      <p>Hammersland peker på mindre budsjettmidler som en del av forklaringen.</p>
      <p>– Da kan mengde oppgaver kontra ressurser til å løse dem, være noe av forklaringen på at ansatte opplever et for stort arbeidspress. Det pekes det i hvert fall på en del steder, sier han.</p>
      <p>(©NTB)</p>
    </article>
  </body>
</html>