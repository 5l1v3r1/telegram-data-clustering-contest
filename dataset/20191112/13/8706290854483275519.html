<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683765/plakiotakis-ston-realfm-978-voulisi-tis-kyvernisis-kai-tis-cosco-"/>
    <meta property="og:site_name" content="enikos.gr"/>
    <meta property="article:published_time" content="2019-11-12T13:11:00+00:00"/>
    <meta property="og:title" content="Πλακιωτάκης στον Realfm 97,8: Βούληση της κυβέρνησης και της Cosco είναι η συνέχιση των επενδύσεων στον Πειραιά"/>
    <meta property="og:description" content="&quot;Η κυβέρνηση Μητσοτάκη έχει αποδείξει στην πράξη ότι θέλει και επιθυμεί τις επενδύσεις&quot;, είπε ο υπουργός Ναυτιλίας, Γιάννης Πλακιωτάκης, μιλώντας στον Realfm 97,8."/>
  </head>
  <body>
    <article>
      <h1>Πλακιωτάκης στον Realfm 97,8: Βούληση της κυβέρνησης και της Cosco είναι η συνέχιση των επενδύσεων στον Πειραιά</h1>
      <address>
        <time datetime="2019-11-12T13:11:00+00:00">12 Nov 2019, 13:11</time>
      </address>
      <p>“Για πρώτη φορά τα τελευταία χρόνια, υπάρχει μία τόσο συστηματική σχέση μεταξύ των δύο χωρών, της Κίνας και της Ελλάδος. Και τι εννοώ με αυτό. Τις τελευταίες δύο με τρεις εβδομάδες υπάρχουν ανταλλαγές επισκέψεων σε υψηλότατο επίπεδο, αλλά ξέρετε, πολλές φορές στο παρελθόν μιλάμε για επισκέψεις, συναντήσεις, ότι γίνονται σε θερμό και φιλικό κλίμα, αυτή τη φορά όμως είχαμε και πράξεις”, είπε ο υπουργός Ναυτιλίας, <a href="http://www.enikos.gr/politics/683012/plakiotakis-me-tachyterous-rythmous-i-prostasia-ton-synoron-mas-t">Γιάννης Πλακιωτάκης</a>, μιλώντας στον Realfm 97,8 και τους Γιώργο Χουδαλάκη και Νίκο Ρογκάκο.</p>
      <p>Σχετικά με τις επενδύσεις ο κ. Πλακιωτάκης ανέφερε ότι “η κυβέρνηση Μητσοτάκη έχει αποδείξει στην πράξη ότι θέλει και επιθυμεί τις επενδύσεις. Καταφέραμε μέσα στους τελευταίους τρεις μήνες και εγκρίναμε το νέο Master Plan στο λιμάνι του Πειραιά, όταν το ίδιο Master Plan καθυστερούσε τα τελευταία τρία χρόνια. Αυτό δείχνει αξιοπιστία, στρατηγική και βούληση από πλευράς της κυβέρνησης να προχωρήσει η ελληνοκινεζική συνεργασία και από την άλλη όμως, βλέπουμε στην πράξη πλέον και από την κινεζική πλευρά, τη διάθεση, κινέζικες εταιρείες να έρθουν και να επενδύσουν στη χώρα μας βάση συγκεκριμένων προγραμμάτων και σχεδίων”.</p>
      <p>“Το ότι ο γεωστρατηγικός και γεωπολιτικός ρόλος της Ελλάδος είναι σημαντικός είναι προφανές. Από την άλλη, ιδιαίτερα στον τομέα της ναυτιλίας, επειδή τις τελευταίες δεκαετίες οι Έλληνες εφοπλιστές στην πλειοψηφία τους, χτίζουν τα καράβια τους σε κινέζικα ναυπηγία, εμείς αυτή την ώρα, διεκδικούμε να συμπεριληφθούν οι κατασκευαστές ναυτιλιακού εξοπλισμού στα κινέζικα ναυπηγία και ήδη είχαμε μία πρώτη επαφή. Η Cosco δεν είναι μόνο η μεγαλύτερη ναυτιλιακή εταιρεία του κόσμου, δεν διαθέτει μόνο πλοία, logistics, λιμάνια ή έχει εταιρεία χρηματοδότησης, έχει και ναυπηγία. Άρα μπορεί να συμπεριλάβει τους κατασκευαστές ναυτικού εξοπλισμού, Έλληνες κατασκευαστές, στα ναυπηγία τους. Το πλάνο των ελληνικών ναυπηγιών προφανώς είναι στο τραπέζι. Δεν νομίζω ότι μπορούμε να πάμε σε κατασκευές πλοίων, πρέπει να είναι και ανταγωνιστικά, όμως στον τομέα της συντήρησης ή της προσθήκης εξοπλισμού, κάλλιστα μπορούν και τα ελληνικά ναυπηγία να μπουν και σε αυτό το παιχνίδι”, δήλωσε ο κ. Πλακιωτάκης και πρόσθεσε:</p>
      <p>“Η πρώτη και η τέταρτη μεγαλύτερη τράπεζα του κόσμου, η ICBC η επενδυτική τράπεζα της Κίνας και η Bank of China, ανοίγουν υποκαταστήματα στην Ελλάδα, καταλαβαίνετε ότι αυτό, από μόνο του ως γεγονός, έχει τεράστια στρατηγική σημασία. Ήδη η επενδυτική τράπεζα, χρηματοδοτεί ενεργειακό project στην περιοχή μου, στο Λασίθι, στη Σητεία, ύψους 300 εκατ. ευρώ. Οι τομείς της ναυτιλίας, των λιμανιών, της ενέργειας, των υποδομών, των αγροτοδιατροφικών προϊόντων, του πολιτισμού, της εκπαίδευσης, του τουρισμού, είναι τομείς στους οποίους μπορεί να υπάρξει κάλλιστα στενή συνεργασία. Άλλωστε υπεγράφησαν πάνω από 16 κυβερνητικές επιχειρηματικές συμφωνίες οι οποίες αναμένεται να ολοκληρωθούν το προσεχές διάστημα”.</p>
      <p>“Υπογράψαμε και μνημόνιο συνεργασίας. Άρα βούληση και της κυβερνήσεως και της Cosco είναι η συνέχιση των επενδύσεων στον Πειραιά, μέσα σε κλίμα σεβασμού και συνεργασίας με τις τοπικές κοινωνίες. Κοινός μας στόχος είναι ο Πειραιάς να γίνει το πρώτο container terminal στην Ευρώπη. Ήδη τα αποτελέσματα στο λιμάνι του Πειραιά είναι εντυπωσιακά. O Πειραιάς είναι το πρώτο container terminal στη Μεσόγειο και βέβαια, βούλησή μας είναι να προχωρήσουν συγκεκριμένες επενδύσεις πάντοτε βέβαια στα πλαίσια συνεννόησης, συνεργασίας με τις τοπικές κοινωνίες, σεβασμό στο περιβάλλον έτσι ώστε να έχουμε μία επένδυση όπου και οι δύο πλευρές θα έχουν οφέλη”, σημείωσε ο υπουργός Ναυτιλίας.</p>
      <p>“Η ιστορία με την κρουαζιέρα είναι ήδη σε μία φάση επένδυσης. Η αρχή μίας μεγάλης επένδυσης της Cosco στο λιμάνι του Πειραιά, με έναν νέο σταθμό κρουαζιέρας, πάνω από 100 εκατ. ευρώ... Λεφτά θα μένουν στην Ελλάδα μόνο αν δημιουργήσουμε τις συνθήκες του home porting δηλαδή να ξεκινά και να ολοκληρώνεται μία κρουαζιέρα από το λιμάνι και συγκεκριμένα του Πειραιά, όπου έχει το 70% του home porting στην Ελλάδα. Άρα σκοπός μας είναι να αναβαθμίσουμε τα λιμάνια της πατρίδας μας τα οποία μπορούν να φιλοξενήσουν home porting και αυτός θα είναι άμεσος στόχος μας αναβαθμίζοντας τα λιμάνια της χώρας”, ανέφερε.</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/683765_ae2437a6fd-b8204123b9a1ccb2.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/683638/me-prasino-palto-stin-cosco-i-mareva-mitsotaki-to-agorase-sti-sag%0A%20%20%20%20%0A"/>
        <a href="http://www.enikos.gr/politics/683623/episkepsi-mitsotaki-kai-si-tzinpingk-stis-egkatastaseis-tis-cosco%0A%20%20%20%20%0A"/>
        <a href="http://www.enikos.gr/politics/683012/plakiotakis-me-tachyterous-rythmous-i-prostasia-ton-synoron-mas-t%0A%20%20%20%20%0A"/>
        <a href="http://www.enikos.gr/politics/682418/mitsotakis-i-ellada-einai-open-for-business%0A%20%20%20%20%0A"/>
        <a href="http://www.enikos.gr/politics/682186/mitsotakis-sti-synantisi-me-ton-proedro-tis-kinas-i-kyvernisi-ein%0A%20%20%20%20%0A"/>
        <a href="http://www.enikos.gr/politics/682151/mitsotakis-apo-tin-edra-tis-cosco-koinos-mas-stochos-na-kanoume-t%0A%20%20%20%20%0A"/>
        <a href="http://www.enikos.gr/politics/682136/mitsotakis-mia-nea-epochi-anatellei-gia-tin-ellada-ependytiko-kal%0A%20%20%20%20%0A"/>
        <a href="http://www.enikos.gr/politics/682076/ependyseis-exostrefeia-kai-aftopepoithisi-to-minyma-mitsotaki-apo%0A%20%20%20%20%0A"/>
        <a href="http://www.enikos.gr/politics/681808/mitsotakis-sto-kineziko-praktoreio-xinhua-voulisi-tis-elladas-na-%0A%20%20%20%20%0A"/>
      </related>
    </article>
  </body>
</html>