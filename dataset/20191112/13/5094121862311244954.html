<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/na-prachaticku-v-noci-zemrel-chodec-pri-srazce-s-dodavkou-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T13:15:00+00:00"/>
    <meta property="og:title" content="Na Prachaticku v noci zemřel chodec při srážce s dodávkou"/>
    <meta property="og:description" content="V noci na úterý se na Prachaticku u Blažejovic stala tragická nehoda."/>
  </head>
  <body>
    <article>
      <h1>Na Prachaticku v noci zemřel chodec při srážce s dodávkou</h1>
      <address><time datetime="2019-11-12T13:15:00+00:00">12 Nov 2019, 13:15</time> by <a rel="author">Jana Vandlíčková ,Lenka Novotná</a></address>
      <p>Podle policejního mluvčího Jiřího Matznera řidič dodávky VW Crafter sám telefonicky oznámil policistům, že se před stoupacími pruhy poblíž Blažejovic střetl s šestapadesátiletým chodcem.</p>
      <figure>
        <img src="https://g.denik.cz/30/93/zemrel-21lety-ridic-nezvladl-zacatku-a-narazil-do-stromu-01_denik-150-3x2.jpg"/>
      </figure>
      <aside>
        <a href="https://prachaticky.denik.cz/nehody/zemrel-21lety-ridic-nezvladl-zatacku-a-narazil-do-stromu-20191109.html">Zemřel 21letý řidič. Nezvládl zatáčku a narazil do stromu Přečíst článek ›</a>
      </aside>
      <p>"Na místo vyrazili také záchranáři, bohužel, sražený chodec utrpěl zranění neslučitelná se životem a na místě nehody zemřel. Šel po silnici v neosvětleném úseku ve správném směru, ale bez jakýchkoliv reflexních doplňků. Řidič se mu nedokázal včas vyhnout," uvedl Jiří Matzner s tím, že totožnost sraženého muže zjistili kriminalisté až v úterních dopoledních hodinách.</p>
      <figure>
        <img src="https://g.denik.cz/28/8b/na-pisecku-pri-narazu-do-stromu-zemrel-ridic-pi191107-04_denik-150-3x2.jpg"/>
      </figure>
      <aside>
        <a href="https://pisecky.denik.cz/nehody/na-pisecku-pri-narazu-do-stromu-zemrel-ridic-20191107.html">VIDEO: Na Písecku při nárazu do stromu zemřel řidič Přečíst článek ›</a>
      </aside>
      <p>Policisté zajistili vozidlo pro další zkoumání a vyšetřovatel nařídil soudní pitvu. Alkohol byl dechovou zkouškou u řidiče vyloučen.</p>
      <p>"U chodce se možné alkoholové opojení bude také prověřovat. Míra zavinění této tragické a zbytečné dopravní nehody bude předmětem vyšetřování, stejně jako její přesný průběh. Pokud by byl chodec osvětlen nebo měl na sobě reflexní doplňky, třeba by vše dopadlo jinak," upozorňuje policejní mluvčí.</p>
      <figure>
        <img src="https://g.denik.cz/26/e3/infografika-reflexni-prvky-viditelnost2-jh1611_denik-630.jpg"/>
      </figure>
    </article>
  </body>
</html>