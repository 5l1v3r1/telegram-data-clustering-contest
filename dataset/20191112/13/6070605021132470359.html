<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Sanchez-Iglesias-compareixen-Congres-negociacions_0_2342765832.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T13:03:00+00:00"/>
    <meta property="og:title" content="Sánchez i Iglesias signen un acord per governar en coalició i es prometen lleialtat per a tota la legislatura"/>
    <meta property="og:description" content="Els líders del PSOE i Podem pacten &quot;fomentar el diàleg&quot; a Catalunya i &quot;garantir la convivència&quot;"/>
  </head>
  <body>
    <article>
      <h1>Sánchez i Iglesias signen un acord per governar en coalició i es prometen lleialtat per a tota la legislatura</h1>
      <h2>Els líders del PSOE i Podem pacten "fomentar el diàleg" a Catalunya i "garantir la convivència"</h2>
      <address>
        <time datetime="2019-11-12T13:03:00+00:00">12 Nov 2019, 13:03</time>
      </address>
      <p>A la quarta va anar la vençuda amb abraçada simbòlica inclosa entre Pablo Iglesias i Pedro Sánchez després de signar <a href="https://www.ara.cat/%20ARAFIL20191112_0002">un preacord de govern de coalició "progressista",</a> en paraules del socialista. El d'Unides Podem i el PSOE serà el primer govern de coalició de la història de la democràcia espanyola. "És una investidura de quatre anys", va voler deixar clar Sánchez, constatant una promesa de lleialtat entre els dos partits. Des de Podem esperen que sigui un pacte per "frenar l'extrema dreta amb polítiques socials", que ara és "una necessitat històrica". Pel que fa a Catalunya, el document signat especifica que la solució passa per "fomentar el diàleg a Catalunya dins la Constitució", "enfortir l'estat de les autonomies" i "garantir la convivència".</p>
      <p>Sánchez ha agraït a Iglesias la seva "generositat i responsabilitat". Iglesias ha anunciat que els detalls del govern es coneixeran després de la investidura, però <i>La Vanguardia</i> ha avançat que Iglesias serà vicepresident segon d'aquest govern, amb competències socials i molt probablement per darrere de la vicepresidenta econòmica Nadia Calviño. Sánchez iniciarà una ronda de contactes en els pròxims dies amb els líders parlamentaris a la recerca de "més suports" al Congrés. </p>
      <p>
        <a href="https://www.ara.cat/2019/11/12/Preacuerdo_PSOE_y_UP_12112019.pdf?hash=63c9d54e804d54a86b9726cfd6593a25a9405e1a">Llegeix aquí el preacord de govern entre PSOE i Unides Podem</a>
      </p>
      <p>Segons ha avançat <i>Eldiario.es</i>, els líders del PSOE i Podem van iniciar converses secretes aquest dilluns per explorar un possible acord que desencalli la investidura i la formació de govern i han pactat un document amb les principals prioritats. Sánchez ha destacat la importància de "desbloquejar" el govern i ha dit que "l'únic que no hi cabrà seran l'odi i la confrontació entre espanyols". Iglesias ha ressaltat que el govern "combini l'experiència del PSOE amb la valentia d'Unides Podem" i ha assenyalat que "és temps de deixar enrere els retrets".</p>
      <figure>
        <a href="https://www.ara.cat/2019/11/12/politica/Sanchez-Iglesias-governar-lleialtat-legislatura_2342775904_67333099_1500x1118.jpg">
          <img src="https://www.ara.cat/2019/11/12/politica/Sanchez-Iglesias-governar-lleialtat-legislatura_2342775904_67333099_1500x1118.jpg"/>
        </a>
        <figcaption>Sánchez i Iglesias signen un acord per governar en coalició i es prometen lleialtat per a tota la legislatura</figcaption>
      </figure>
      <p>Amb aquesta decisió, el PSOE aixeca el veto a la coalició que exigia Podem i que s'havia frustrat al juliol en debat d'investidura fracassat de Sánchez. Després els socialistes es van tancar en banda a aquesta opció, cosa que els liles no entenien. "Per què al juliol sí i ara no?", es preguntaven reiteradament durant el mes de setembre, i el PSOE responia que era un camí esgotat perquè Podem l'havia rebutjat anteriorment. Ara, després d'haver perdut l'aposta de la repetició electoral, Sánchez corregeix i torna al punt de partida, tal com reclamava Iglesias.</p>
      <p>"Anunciem les bases d'un acord de progrés, que ha de ser capaç de blindar els drets socials i obrir una nova etapa de diàleg per a Catalunya. Avancem cap a un govern de coalició que estigui a l'altura de la ciutadania i que miri el futur amb valentia", ha celebrat el líder d'En Comú Podem, Jaume Asens, en una piulada a Twitter.</p>
      <figure>
        <iframe data-src="https://twitter.com/Jaumeasens/status/1194239939707318274?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>També ha manifestat la seva alegria el líder d'Esquerra Unida, Alberto Garzón, que ha donat les gràcies a la militància que ha "lluitat per arribar aquí". "Hem demostrat que es pot", ha indicat Garzón en una piulada.</p>
      <figure>
        <iframe data-src="https://twitter.com/agarzon/status/1194238419444125696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Les urnes han deixat un escenari en què Sánchez pot buscar un acord a la seva esquerra amb Unides Podem que inclogui la complicitat d'altres forces minoritàries i l'aval de Cs per no dependre dels independentistes. Per ara, la número dos del partit, Inés Arrimadas, ja ha avisat que rebutja l'acord i fins i tot ha demanat a Sánchez que "rectifiqui" i busqui un acord "constitucionalista" amb el PP i Cs. També té l'opció de buscar el pacte amb el PP, que s'ha anat difuminant amb el pas de les hores. En cas d'assolir-se un executiu de coalició entre el PSOE i Podem, però, no és descartable que formacions com Esquerra o EH Bildu no s'hi oposin.</p>
      <figure>
        <iframe data-src="https://twitter.com/InesArrimadas/status/1194278130971742208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Qui ja ha donat la benvinguda al preacord és Íñigo Errejón, líder de Més País, que es va presentar a les eleccions amb la voluntat de desbloquejar les desavinences de l'esquerra espanyola. "Mai és tard si la dita és bona", ha afirmat Errejón en una piulada a Twitter, en la qual ha assegurat que des de la seva formació també treballaran perquè l'entesa "sumi majoria" a la cambra baixa.</p>
      <figure>
        <iframe data-src="https://twitter.com/ierrejon/status/1194235739195740160?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>