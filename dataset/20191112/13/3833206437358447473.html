<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913189.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T13:12:00+00:00"/>
    <meta property="og:title" content="Почетният гражданин на Пловдив Станко Стоянов получи Златна топка"/>
    <meta property="og:description" content="Почетният гражданин на Пловдив Станко Стоянов получи Златна топка заради заслугите си в продължение ..."/>
  </head>
  <body>
    <article>
      <h1>Почетният гражданин на Пловдив Станко Стоянов получи Златна топка</h1>
      <address>
        <time datetime="2019-11-12T13:12:00+00:00">12 Nov 2019, 13:12</time>
      </address>
      <p>Почетният гражданин на Пловдив Станко Стоянов получи Златна топка заради заслугите си в продължение на близо 60 години към баскетбола. Наградата му бе връчена от президента на Българската федерация по баскетбол Георги Глушков. Това стана на пищна церемония в столичния хотел "Рамада", където беше отбелязана 100-годишнината на баскетбола в България.</p>
      <p>Сред стотиците гости, присъствали на събитието, беше и президентът на страната <a href="https://www.plovdiv24.bg/sport/persons/5168.html">Румен Радев</a>.</p>
      <p>Освен със Златната топка, Станко Стоянов бе награден и с най-високото отличие на БФБаскетбол - златна юбилейна значка.</p>
      <p>Бяха обявени и най-добрите български баскетболистки за изминалото десетилетие. В символичния отбор при жените за периода 2010-2019 година попаднаха две пловдивчанки - Вера Перостийска и Екатерина Димитрова. Другите отличени бяха Виктория Стойчева, Виолина Кочева, Димана Макариева, Жаклин Златанова, Зорница Костова, Милена Томова, Радостина Димитрова, Силвия Пеева, Христина Иванова и Цветомира Шаренкапова.</p>
      <p>Сред най-добрите 12 състезатели за периода 2010-2019 г. при мъжете също има пловдивчанин - Станислав Говедаров. Другите отличени са Александър Везенков, Александър Янев, Божидар Аврамов, Златин Георгиев, Иван Лилов, Йордан Бозов, Павел Маринов, Станимир Маринов, Тенчо Банев, Христо Захариев и Чавдар Костов.</p>
    </article>
  </body>
</html>