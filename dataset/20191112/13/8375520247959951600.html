<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ce-vendetta-v-jevropeyskiy-solidarnosti-prokomentuvali-zatrimannya-pisaruka--639427.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T13:33:57+00:00"/>
    <meta property="og:title" content="«Це вендетта». В «Європейській солідарності» прокоментували затримання Писарука"/>
    <meta property="og:description" content="У політсилі впевнені, що справа проти Писарука - це розправа з командою Валерії Гонтаревої за націоналізацію «Приватбанку»"/>
  </head>
  <body>
    <article>
      <h1>«Це вендетта». В «Європейській солідарності» прокоментували затримання Писарука</h1>
      <address>
        <time datetime="2019-11-12T13:33:57+00:00">12 Nov 2019, 13:33</time>
      </address>
      <h4>У політсилі впевнені, що справа проти Писарука - це розправа з командою Валерії Гонтаревої за націоналізацію «Приватбанку»</h4>
      <p>Силові дії правоохоронців, спрямовані проти голови правління «Райфайзен банку», одного з колишніх керівників НБУ Олександра Писарука, відомого фахівця в міжнародному фінансовому світі – це частина «вендетти», яку олігарх Ігор Коломойський оголосив не тільки експосадовцям Національного банку, а й усій банківській системі України. Таку заяву сьогодні зробила політична партія «Європейська солідарність».</p>
      <p>Зокрема, в заяві йдеться, що це «помста професіоналам, які провели в Україні банківську реформу, визнану світовими фінансовими експертами однією з найуспішніших». У політсилі також впевнені, що це є також розправою з командою Валерії Гонтаревої за націоналізацію «Приватбанку».</p>
      <p>«Попри те, що рішення про націоналізацію було ухвалене вже після звільнення Олександра Писарука з НБУ, «замовник» цієї спецоперації готовий відіграватися на будь-кому з команди реформаторів.</p>
      <p>Ми маємо констатувати той факт, що головна мета цієї справи – не правосуддя, бо вона носить виключно замовний політичний характер», - повідомили у «ЄС».</p>
      <p>Раніше ЗМІ повідомили, що співробітники НАБУ у понеділок ввечері прийшли в офіс одного з найбільших банків України — «Райфайзен банку», <a href="https://glavcom.ua/news/nabu-priyshlo-v-ofis-v-rayffayzen-banku-dlya-zatrimannya-glavi-pravlinnya-zmi-639266.html">щоб затримати главу правління Олександра Писарука.</a></p>
      <p>Писарук з 2014 по 2015 рік був першим заступником голови Національного банку Валерії Гонтаревої. За даними видання, банкіра Писарука звинувачують у привласненні, розтраті майна або заволодіння ним шляхом зловживання службовим становищем.</p>
      <p>Згодом у НАБУ заявили, що <a href="https://glavcom.ua/news/rozkradannya-12-mlrd-grn-nabu-povidomilo-pro-zatrimannya-posadovciv-nacbanku-639271.html">загалом затримано сім осіб за підозрою у заволодінні 1,2 млрд грн стабілізаційного кредиту</a>, наданого Національним банком України у 2014 році ПАТ «ВіЕйБі Банк».</p>
      <p>Йдеться про колишніх та чинних посадовців Національного банку України, ПАТ «ВіЕйБі Банк» та приватних компаній, пов’язаних із кінцевими бенефіціарами «ВіЕйБі Банку». </p>
      <p>Напередодні колишня очільниця Національного банку України Валерія Гонтарева заявила, що можливе затримання голови правління «Райфайзен банку».</p>
      <related>
        <a href="https://glavcom.ua/news/jevropeyska-solidarnist-sprava-proti-generala-marchenka-sproba-diskredituvati-reformu-v-zsu-ta-demoralizuvati-armiyu-639317.html"/>
        <a href="https://glavcom.ua/news/zelenskiy-ti-shuler-ukrajinciv-klichut-pid-radu-na-akciyu-proti-prodazhu-zemli-639191.html"/>
        <a href="https://glavcom.ua/news/zelenskiy-maje-vidpovisti-chomu-yogo-radnik-robit-ukrajinu-vinnoyu-u-viyni-na-donbasi-gerashchenko--639155.html"/>
      </related>
    </article>
  </body>
</html>