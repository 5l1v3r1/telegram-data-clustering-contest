<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/football-manager-2020-juventus-zebre/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-12T13:17:00+00:00"/>
    <meta property="og:title" content="Football Manager 2020: la Juventus si chiama Zebre"/>
    <meta property="og:description" content="Football Manager 2020 non ha la licenza per la Juventus e ha deciso che la squadra si chiamerà... Zebre. E non è tutto. Ecco i dettagli."/>
  </head>
  <body>
    <article>
      <h1>Football Manager 2020: la Juventus si chiama Zebre</h1>
      <address><time datetime="2019-11-12T13:17:00+00:00">12 Nov 2019, 13:17</time> by <a rel="author">Nicola Armondi</a></address>
      <p>Come sappiamo, Konami e la squadra torinese <b>Juventus</b> hanno stretto un accordo quest’anno che permette a <b>eFootball PES 2020</b> di utilizzare in esclusiva il nome e lo stadio ufficiale. Ciò ha impedito a FIFA 20 di Electronic Arts di utilizzare la corretta nomenclatura e costringendo gli sviluppatori a trovare un nome alternativo. EA ha quindi optato per un semplice ma elegante Piemonte Calcio. Ora, lo stesso accade con Football Manager 2020.</p>
      <p>La Juventus, non potendo apparire con il vero nome, è stata rinominata. Come? Be’… <b>Zebre</b>. Di certo non il nome più elegante del mondo, anche se capiamo perché è stato scelto. Ma non finisce qui. Anche lo stadio è stato rinominato: il team di Football Manager 2020, supponiamo per coerenza, ha optato per <b>Zebre Stadium</b>, invece di Allianz Stadium.</p>
      <figure>
        <img src="https://www.tomshw.it/images/images/2019/11/football-manager-2020-62535.jpg"/>
      </figure>
      <p>Leggi anche: <a href="https://www.tomshw.it/videogioco/call-of-duty-mobile-successo-sempre/">Call of Duty Mobile è il secondo gioco mobile di maggior successo di sempre, nel primo mese di uscita</a></p>
      <p>A livello visivo, stando a quanto raccontato dai primi giocatori di Football Manager 2020,<b> la squadra indossa una generica maglia a strisce bianche e nere</b>, con un logo completamente diverso da quello originale, di certo per evitare ogni problema di copyright.</p>
      <p>Non crediamo che la mancanza della licenza sia un grandissimo problema per gli appassionati, visto che il lato visivo è comunque secondario rispetto al lato gestionale del gameplay. <b>Football Manager 2020 sarà disponibile a partire dal 19 novembre su PC e Mac, e successivamente anche su <a href="http://www.tomshw.it/videogioco/google-stadia/">Google Stadia</a>.</b></p>
      <blockquote>Siete ancora in tempo per prenotare la vostra copia di Football Manager 2020 su Amazon, precisamente a <a href="https://toms.it/8t5Qo">questo indirizzo</a>.</blockquote>
    </article>
  </body>
</html>