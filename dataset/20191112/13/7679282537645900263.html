<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-afghanistan-to-release-senior-taliban-prisoners-in-apparent-swap-2845500.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T13:01:16+00:00"/>
    <meta property="og:title" content="तालिबान के तीन कैदियों को रिहा करेगा अफगानिस्तान, एक दिन पहले ही ISI चीफ से मिले थे"/>
    <meta property="og:description" content="अफगानिस्तान के राष्ट्रपति अशरफ गनी ने मंगलवार (12 नवंबर) को घोषणा की कि तालिबान के तीन शीर्ष स्तरीय कैदियों को रिहा किया जाएगा। इन कैदियों की रिहायी परोक्ष तौर पर पश्चिमी देशों के दो बंधकों के बदले..."/>
  </head>
  <body>
    <article>
      <h1>तालिबान के तीन कैदियों को रिहा करेगा अफगानिस्तान, एक दिन पहले ही ISI चीफ से मिले थे</h1>
      <address><time datetime="2019-11-12T13:01:16+00:00">12 Nov 2019, 13:01</time> by <a rel="author">एएफपी,काबुल</a></address>
      <p>अफगानिस्तान के राष्ट्रपति अशरफ गनी ने मंगलवार (12 नवंबर) को घोषणा की कि तालिबान के तीन शीर्ष स्तरीय कैदियों को रिहा किया जाएगा। इन कैदियों की रिहायी परोक्ष तौर पर पश्चिमी देशों के दो बंधकों के बदले में की जाएगी जिन्हें आतंकवादियों ने 2016 में अपहृत कर लिया था।</p>
      <p>तालिबान के इन तीन कैदियों में 2014 में गिरफ्तार अनस हक्कानी शामिल है जिसका बड़ा भाई तालिबान का उप नेता और हक्कानी नेटवर्क का प्रमुख है। गनी ने राष्ट्रपति भवन में की गई एक घोषणा में कहा, ''हमने तीन तालिबान कैदियों को सशर्त रिहा करने का निर्णय किया है...जो कुछ समय से बगराम जेल में अफगान सरकार की हिरासत में हैं।"</p>
      <p>उन्होंने पश्चिमी देशों के बंधकों के बारे में कुछ जानकारी नहीं दी जिसमें एक ऑस्ट्रेलियाई और एक अमेरिकी शामिल है। साथ ही यह भी स्पष्ट नहीं हुआ कि उन्हें कब और कहां रिहा किया जाएगा। यद्यपि गनी ने अपने भाषण में कहा कि आतंकवादियों के कब्जे में रहने के दौरान उनका स्वास्थ्य खराब हो रहा है।</p>
      <p>उन्होंने कहा कि दो प्रोफेसरों की रिहाई से उनकी सरकार और तालिबान के बीच गैर आधिकारिक प्रत्यक्ष वार्ता की शुरुआत का ''मार्ग" प्रशस्त होगा जो लंबे समय से गनी प्रशासन के साथ बातचीत से इनकार करता रहा है। गनी ने कहा कि तीन तालिबान कैदियों को रहा करने का निर्णय ''बहुत कठिन और जरूरी" था।</p>
      <p>उनकी घोषणा पाकिस्तानी गुप्तचर एजेंसी आईएसआई प्रमुख फैज हमीद द्वारा अफगानिस्तान के राष्ट्रीय सुरक्षा सलाहकार हमदुल्ला मोहिब के साथ काबुल में मुलाकात के एक दिन बाद की गई है। अफगानिस्तान के राष्ट्रीय सुरक्षा परिषद के प्रवक्ता कबीर हकमल ने कहा, ''दोनों ने दोनों देशों के बीच संबंध सुधार के बारे में बात की।"</p>
    </article>
  </body>
</html>