<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/attualita/2019/11/13/news/volkswagen_al_via_la_pre-produzione_nel_primo_stabilimento_cinese_completamente_dedicato_alla_e-mobility-240922609/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T13:01:00+00:00"/>
    <meta property="og:title" content="Volkswagen, fabbrica cinese dedicata alla e-mobility"/>
    <meta property="og:description" content="Il primo veicolo sarà un modello puramente elettrico per il mercato cinese"/>
  </head>
  <body>
    <article>
      <h1>Volkswagen, fabbrica cinese dedicata alla e-mobility</h1>
      <h2>Il primo veicolo sarà un modello puramente elettrico per il mercato cinese</h2>
      <address>
        <time datetime="2019-11-12T13:01:00+00:00">12 Nov 2019, 13:01</time>
      </address>
      <p>Avviata la pre-produzione nel primo stabilimento della joint venture SAIC VOLKSWAGEN completamente dedicato alla e-mobility, e per celebrare degnamente l’evento un modello Volkswagen ID. puramente elettrico e specifico per la Cina è uscito dalla linea.<br/> <br/>“Il Gruppo Volkswagen prevede un volume totale di 22 milioni di vetture puramente elettriche a livello globale entro il 2028, di cui più del 50% proveniente dalla Cina”, spiega Herbert Diess, Presidente del Consiglio di Amministrazione del Gruppo Volkswagen. “Il Paese gioca un ruolo fondamentale nella nostra strategia di elettrificazione, che aiuterà il Gruppo a raggiungere l’obiettivo di diventare neutrale in termini di CO2 entro il 2050. Con l’avvio della produzione su base MEB, introdurremo anche in Cina la famiglia Volkswagen ID., una nuovissima generazione di veicoli puramente elettrici e connessi”.<br/> <br/>“Ci sono voluti solo dodici mesi per costruire questa fabbrica innovativa”, ha aggiunto Stephan Wöllenstein, CEO di Volkswagen Group China. “Congratulazioni ai nostri colleghi di Anting, che lavoreranno ulteriormente per predisporre la produzione del primo modello della famiglia Volkswagen ID. dedicato alla Cina qui a Shanghai. Accelereremo ancora di più la nostra offensiva elettrica, vista la previsione di ulteriore crescita del mercato e-mobility”.<br/> <br/>La pre-produzione comincia solo pochi giorni dopo l’avvio a Zwickau, in Germania. L’inizio della produzione di serie nella nuova fabbrica di Anting è pianificato per ottobre 2020, con una capacità annua di 300.000 veicoli. Nell’ambito della strategia elettrica di Volkswagen Group China, la produzione su base MEB gioca un ruolo fondamentale per diventare un fornitore di mobilità sostenibile. Lo stabilimento di Anting ha pianificato l’inizio della produzione di modelli ID. in contemporanea con quello FAW-Volkswagen di Foshan, totalizzando una capacità combinata di 600.000 unità all’anno.<br/> <br/>La prima fase prevede al momento un modello Volkswagen ID. specifico per il mercato cinese. In futuro lo stabilimento produrrà modelli elettrici basati sulla piattaforma MEB di vari Brand del Gruppo Volkswagen. Entro il 2025, la produzione locale in Cina è prevista crescere fino a 15 modelli MEB in totale per Marche diverse.</p>
    </article>
  </body>
</html>