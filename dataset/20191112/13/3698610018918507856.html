<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/rada-priynyala-za-osnovu-zakonoproekt-schodo-likvidaciyi-shem-pri-ocinci-neruhomosti-329359_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T13:44:00+00:00"/>
    <meta property="og:title" content="Рада прийняла за основу законопроект щодо ліквідації схем при оцінці нерухомості"/>
    <meta property="og:description" content="Документ у першому читанні підтримали 378 депутатів."/>
  </head>
  <body>
    <article>
      <h1>Рада прийняла за основу законопроект щодо ліквідації схем при оцінці нерухомості</h1>
      <h2>Документ у першому читанні підтримали 378 депутатів.</h2>
      <address>
        <time datetime="2019-11-12T13:44:00+00:00">12 Nov 2019, 13:44</time>
      </address>
      <p>Верховна Рада прийняла за основу компромісний законопроект щодо <b><a href="https://dt.ua/ECONOMICS/koaliciya-rpr-zaklikaye-vr-do-znischennya-korupciyi-v-ocinci-mayna-329257_.html">ліквідації схем при оцінці нерухомості (2047-д).</a> </b>Документ у першому читанні підтримали 378 депутатів при необхідних 226 голосах.</p>
      <p>Законопроект пропонує з 1 січня 2020 року запровадити спрощений метод оцінки об'єктів нерухомості, що передбачає їх автоматичну оцінку. У разі незгоди з оцінкою вартості, яку модуль автоматично визначить, громадяни зможуть отримати її у оцінювача і провести оцінку в загальному порядку з реєстрацією звіту в Єдиній базі, як це передбачає поточна процедура, свідчить текст документа.</p>
      <p>При цьому нотаріуси повинні отримати право безкоштовного доступу до бази для перевірки даних про оцінку нерухомості.</p>
      <p>Оплата за формування довідок пропонується в розмірі 2,5% прожиткового мінімуму, а за реєстрацію звітів про оцінку та інформації з них у базі – 10%, свідчить документ.</p>
      <p>Народні депутати також передбачили скорочений термін підготовки законопроекту до другого читання.</p>
      <p>Повідомлялося, що з метою ліквідації корупційної схеми електронних майданчиків-посередників у сфері оцінки нерухомого майна необхідно прийняти законопроект №2047. Документ доопрацьований Комітетом ВР і пропонувався депутатам під номером <a href="http://w1.c1.rada.gov.ua/pls/zweb2/webproc4_1?pf3511=67258">2047-д</a>.</p>
      <p>Як писав для <b>DT.UA</b> Олександр Лємєнов у статті <a href="https://dt.ua/finances/kvartirne-pitannya-zipsuvalo-yih-296429_.html"><b>"Квартирне питання зіпсувало їх",</b></a> прем'єр Володимир Гройсман і віце-прем'єр Степан Кубів оголосили про наміри розібратися в ситуації з електронними майданчиками, ба більше, визнали існування схеми та засудили її. А потім власноруч прибрали з урядової постанови пункт про безоплатний і безперешкодний доступ до Єдиної бази оцінки, фактично схему легалізувавши. </p>
      <p>У матеріалі Павла Фролова для <b>DT.UA <a href="https://dt.ua/business/yak-povernuti-gluzd-u-prodazhi-neruhomosti-ta-vdoskonaliti-ocinku-mayna-327373_.html">"Як повернути глузд у продажі нерухомості та вдосконалити оцінку майна"</a> </b>зазначається, що"сервіс" пересилання документів від оцінщика до Єдиної бази Фонду держмайна нині приносить пов'язаним приватним компаніям більше 1 млн грн на день, або близько 600 млн грн на рік.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>