<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/nave_assaltata_pirati_caraibi-6532991/news/2019-11-12/"/>
    <meta property="og:site_name" content="Agi"/>
    <meta property="article:published_time" content="2019-11-12T13:26:00+00:00"/>
    <meta property="og:title" content="Quanti danni fanno i 'pirati dei Caraibi'"/>
    <meta property="og:description" content="Come la maggior parte delle forme di criminalità, anche la pirateria è spesso figlia dell'instabilità politica ed economica. E in America Latina ciò è particolarmente vero. Gli sconvolgimenti politici in tutta la regione sono in aumento, che vanno da Haiti, dal Nicaragua e, naturalmente, dal Venezuela"/>
  </head>
  <body>
    <article>
      <h1>Quanti danni fanno i 'pirati dei Caraibi'</h1>
      <h2>Come la maggior parte delle forme di criminalità, anche la pirateria è spesso figlia dell'instabilità politica ed economica. E in America Latina ciò è particolarmente vero. Gli sconvolgimenti politici in tutta la regione sono in aumento, che vanno da Haiti, dal Nicaragua e, naturalmente, dal Venezuela</h2>
      <address><time datetime="2019-11-12T13:26:00+00:00">12 Nov 2019, 13:26</time> by <a rel="author" href="https://www.agi.it/authors/sonia-montrella/" target="_blank">Sonia Montrella</a></address>
      <p>L’attacco alla nave italiana da parte di un gruppo di pirati nelle acque del Golfo del Messico è un evento più comune di quello che si immagina in quella parte del mondo. Secondo l’ultimo rapporto aggiornato dell’associazione non governativa<b> Oceans Beyond Piracy</b>, nel 2017 nel mar dei<b> Caraibi</b> e dei vicini Paesi dell’America latina sono stati registrati 71 incidenti. Un numero in crescita del 163% rispetto ai dati dell’anno precedente.</p>
      <p>Gli episodi di <b>arrembaggio agli yacht</b> continuano a rappresentare il problema maggiore e il fenomeno incide per il 59% dei casi. Nella maggior parte dei casi, gli attacchi a questi bersagli avvengono in acque territoriali.</p>
      <p>Nello stesso anno si contano 854 vittime di pirateria e rapina armata a bordo di navi. Un dato in aumento rispetto ai 527 casi del 2016.  Un aumento significativo è stato osservato anche negli <b>attacchi falliti</b>.</p>
      <related>
        <a href="https://www.agi.it/estero/nave_italiana_attaccata_da_pirati_messico-6531277/news/2019-11-12/"/>
      </related>
      <p>Quanto al<b> costo economico</b>, secondo OPB nel 2017 sono stati rubati beni per un valore di circa 949.000 dollari. I numeri relativi al 2017 “dimostrano chiaramente che i gruppi di pirati conservano la loro capacità di organizzare e attuare attacchi contro le navi che transitano nella regione", ha affermato l'autore del rapporto, <b>Maisie Pigeon</b>.</p>
      <p>Come la maggior parte delle forme di criminalità, anche la pirateria è spesso figlia dell'<b>instabilità politica ed economica</b>. E in <a href="https://www.agi.it/estero/rivolte_cile_bolivia_venezuela_ecuador-6435174/news/2019-10-26/">America Latina ciò è particolarmente vero</a>. Gli sconvolgimenti politici in tutta la regione sono in aumento, che vanno da Haiti, dal Nicaragua e, naturalmente, dal Venezuela.</p>
      <p>La costa caraibica al largo del <b>Venezuela</b> è stata teatro della maggior parte di questi attacchi, con Saint Vincent, Colombia, St. Lucia e Grenadine che sono anche punti caldi della pirateria nella regione.</p>
      <p><b>Jeremy McDermott</b>, condirettore di Insight Crime, un'organizzazione no profit che studia il fenomeno della criminalità organizzata in America Latina e nei Caraibi, ha definito la costa del Venezuela "il caos del crimine". Gli incidenti sono spesso attacchi orchestrati, violenti e talvolta letali.</p>
      <p>“La disperazione in Venezuela sta crescendo”, riporta la testata <b>Global Risk Insights</b>. “La pirateria lungo la costa caraibica offre spesso ai venezuelani l’opportunità di acquistare beni, cibo o valuta dal mondo esterno. La situazione è diventata così desolante che in molti degli attacchi di pirateria risultano coinvolti direttamente funzionari venezuelani corrotti. I rischi legati alla pirateria nei Caraibi aumenteranno sostanzialmente se la comunità internazionale non anticipa la minaccia”.</p>
    </article>
  </body>
</html>