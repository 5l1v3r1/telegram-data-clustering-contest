<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B3%D8%B1%D8%A7%D8%A6%DB%8C%D9%84-%DB%8C%DA%A9-%D9%81%D8%B1%D9%85%D8%A7%D9%86%D8%AF%DB%80-%D9%86%D8%B8%D8%A7%D9%85%DB%8C-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C-%D8%B1%D8%A7-%D8%A8%D9%87-%D9%82%D8%AA%D9%84-%D8%B1%D8%B3%D8%A7%D9%86%D8%AF-20191112/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-12T13:24:22+00:00"/>
    <meta property="og:title" content="اسرائیل یک فرماندۀ نظامی جهاد اسلامی را در غزه به قتل رساند"/>
    <meta property="og:description" content="به گزارش خبرگزاری فرانسه، ارتش اسرائیل یکی از فرماندهان گروه جهاد اسلامی در غزه را به قتل رساند. در واکنش، گروه جهاد اسلامی نیز شماری از شهرهای مجاور اسرائیل را هدف خمپاره قرار داد. آژیرهای خطر در برخی از شهرها از جمله تل آویو به صدا درآمدند و مدارس..."/>
  </head>
  <body>
    <article>
      <h1>اسرائیل یک فرماندۀ نظامی جهاد اسلامی را در غزه به قتل رساند</h1>
      <address><time datetime="2019-11-12T13:24:22+00:00">12 Nov 2019, 13:24</time> by <a rel="author">ناصر اعتمادی</a></address>
      <p>
        <b>به گزارش خبرگزاری فرانسه، ارتش اسرائیل یکی از فرماندهان گروه جهاد اسلامی در غزه را به قتل رساند. در واکنش، گروه جهاد اسلامی نیز شماری از شهرهای مجاور اسرائیل را هدف خمپاره قرار داد. آژیرهای خطر در برخی از شهرها از جمله تل آویو به صدا درآمدند و مدارس و دانشگاه ها تعطیل اعلام شدند.</b>
      </p>
      <p>سحرگاه امروز، یکی فلسطینی در نتیجۀ حملۀ ارتش اسرائیل در غزه کشته شد و همزمان خانۀ یکی از مسئولان سیاسی جهاد اسلامی در دمشق هدف حملۀ ارتش اسرائیل قرار گرفت. سانا، خبرگزاری رسمی سوریه، نوشت که در این حمله دو تن از جمله فرزند مسئول جهاد اسلامی کشته شدند. به گفتۀ این خبرگزاری خانۀ اکرم عجوری هدف حملۀ یک موشک قرار گرفت که در اثر آن فرزند وی، معاذ، و یک نفر دیگر جان خود را از دست دادند.    </p>
      <p>در غزه سازمان جهاد اسلامی مرگ فرماندۀ نظامی این گروه، بها ابوالعطا، و همسر وی را تأئید کرد. بها ابوالعطا چهل و یک سال داشت و فرماندۀ نظامی شاخه شمال گروه جهاد اسلامی بود. بنیامین نتانیاهو، نخست وزیر اسرائیل، بها ابوالعطا را مسئول شماری از "حملات تروریستی" و خمپاره ای علیه اسرائیل طی ماه های گذشته معرفی کرد و گفت که نامبرده قصد داشت به زودی حملات تازه ای را علیه اسرائیل به اجرا بگذارد.    </p>
      <p>سخنگوی ارتش اسرائیل، در کنفرانسی خبری گفت که برای حمله به ابوالعطا ارتش اسرائیل مترصد فرصتی بود تا نامبرده از سپر انسانی برخوردار نباشد. او سپس خطاب به حماس و جهاد اسلامی گفت که اسرائیل در پی تنش نیست، اما، آمادۀ اجرای سناریوهای تدافعی و تهاجمی و درگیری های چند روزه است.</p>
    </article>
  </body>
</html>