<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639610/%D8%A7%D9%81%D8%B2%D8%A7%DB%8C%D8%B4-%D8%A7%D9%86%D8%AA%D8%B4%D8%A7%D8%B1-%D8%A7%D8%B7%D9%84%D8%A7%D8%B9%D8%A7%D8%AA-%D8%BA%D9%84%D8%B7-%D8%AF%D8%B1-%D9%81%DB%8C%D8%B3-%D8%A8%D9%88%DA%A9"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T13:02:00+00:00"/>
    <meta property="og:title" content="افزایش انتشار اطلاعات غلط در فیس بوک"/>
    <meta property="og:description" content="نتایج بررسی یک گروه نشان می‌دهد میزان انتشار اطلاعات غلط در فیس بوک رو به افزایش است و مشاهده و به اشتراک‌گذاری گسترده این اطلاعات مایه نگرانی است."/>
  </head>
  <body>
    <article>
      <h1>
        <a href="https://www.bultannews.com/fa/news/639610/%D8%A7%D9%81%D8%B2%D8%A7%DB%8C%D8%B4-%D8%A7%D9%86%D8%AA%D8%B4%D8%A7%D8%B1-%D8%A7%D8%B7%D9%84%D8%A7%D8%B9%D8%A7%D8%AA-%D8%BA%D9%84%D8%B7-%D8%AF%D8%B1-%D9%81%DB%8C%D8%B3-%D8%A8%D9%88%DA%A9">افزایش انتشار اطلاعات غلط در فیس بوک</a>
      </h1>
      <h2>نتایج بررسی یک گروه نشان می‌دهد میزان انتشار اطلاعات غلط در فیس بوک رو به افزایش است و مشاهده و به اشتراک‌گذاری گسترده این اطلاعات مایه نگرانی است.</h2>
      <address><time datetime="2019-11-12T13:02:00+00:00">12 Nov 2019, 13:02</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از یاهونیوز، تحقیقات گروه Avaaz حاکی است در شرایطی که یک سال تا برگزاری انتخابات ریاست جمهوری آمریکا باقی مانده، میزان انتشار اخبار دروغین در شبکه های اجتماعی و به خصوص فیس بوک در حال افزایش است.</p>
      <p>این در حالی است که فیس بوک مدعی است ابزاری را برای شناسایی و پاکسازی اخبار جعلی در این شبکه اجتماعی به کار گرفته، اما باز هم موفق نشده جلوی این پدیده را بگیرد.</p>
      <p>محققان Avaaz با بررسی صد مورد از اخبار دروغینی که در بازه زمانی اول ژانویه تا 31 اکتبر امسال بیش از بقیه اخبار جعلی در فیس بوک بازنشر شده اند به این نتیجه رسیده اند که اخبار یادشده بیش از 2.3 میلیون بار ارسال شده و در حدود 158.9 میلیون بار مشاهده شده اند، میزان لایک زدن، اظهار نظر و به اشتراک گذاری این اخبار هم برابر با 8.9 میلیون مورد بوده است.</p>
      <p>این اخبار جعلی هر دو حزب سیاسی آمریکا را هدف قرار داده اند و به طور عمده به نقل از صفحات و سایت های سیاسی غیررسمی و افراد ناشناس نقل شده اند. نکته جالب اینکه حتی در مواردی که این اخبار به عنوان اخبار جعلی شناسایی شده اند، بازنشر آنها در فیس بوک متوقف نشده است.</p>
      <p>به عنوان مثال یک خبر که در آن پدر ترامپ به فرار مالیاتی و عضویت در فرقه نژادپرست کو کلوکس کلان متهم شده بیش از 29 میلیون بار دیده شده است. در یک خبر دروغین دیگر ادعا شده که ایهان عمر نماینده دموکرات کنگره در یک اردوگاه آموزشی القاعده حضور داشته است. این خبر هم 77 هزار بار رویت شده است.</p>
    </article>
  </body>
</html>