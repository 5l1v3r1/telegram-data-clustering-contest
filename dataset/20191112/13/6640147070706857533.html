<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/automotive/maserati-zeda-lultima-delle-granturismo/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-12T13:40:00+00:00"/>
    <meta property="og:title" content="Maserati Zéda, l’ultima delle GranTurismo"/>
    <meta property="og:description" content="La GranTurismo Zéda è l'ultima della sua specie, e anticipa il rinnovamento dello stabilimento produttivo Maserati che a partire da maggio 2020 ospiterà la produzione di una nuova super sportiva"/>
  </head>
  <body>
    <article>
      <h1>Maserati Zéda, l’ultima delle GranTurismo</h1>
      <address><time datetime="2019-11-12T13:40:00+00:00">12 Nov 2019, 13:40</time> by <a rel="author">Tommaso Marcoli</a></address>
      <p>Dopo più di un decennio di attività, la <b>Maserati GranTurismo</b> si ritira dal mondo dell’automobilismo. Un’auto che in <b>12 anni</b> ha saputo sempre essere attuale: merito della sua inconfondibile e <b>raffinatissima linea</b>, unita all’entusiasmante melodia del suo motore <b>V8 aspirato</b>. Nel corso della sua lunga carriera, sono state molte le versioni proposte: <b>S</b>, <b>MC</b>, <b>MC Sport Line</b>, <b>Sport</b> e <b>MC Stradale</b>; senza ovviamente dimenticare la ancora più affascinante <b>GranCabrio</b>.</p>
      <figure>
        <img src="https://www.tomshw.it/images/images/2019/11/maserati-granturismo-zeda-62531.768x432.jpg"/>
      </figure>
      <h3>GranTurismo Zéda, un nuovo inizio</h3>
      <p>La prima GranTurismo è apparsa nel <b>2007</b> al salone di Ginevra; nel<b> 2009</b>, a Francoforte, a fatto il suo debutto la GranCabrio; il <b>2018</b> è stato l’anno di un restyling che ne ha aggiornato lo stile, la tecnologia e la personalizzazione, con oltre <b>400.000 combinazioni</b> possibili per rendere la propria supercar unica.</p>
      <p>Il vero protagonista di quest’auto è sempre stato il motore: un <b>V8 di origine Ferrari da 4.7 litri</b>, capace di erogare nella sua ultima evoluzione <b>460 Cv e 520 nm di coppia massima</b>. Bastava sfiorare l’acceleratore per far risuonare dallo scarico un suono <b>aggressivo ma armonioso</b>, da far girare la testa agli spettatori ancora oggi (e per molto tempo a venire..). Negli anni passati in linea produttiva a Modena, sono state prodotte <b>28.805 GranTurismo e 11.715 GranCabrio</b>, distribuite in tutto il mondo.</p>
      <figure>
        <img src="https://www.tomshw.it/images/images/2019/11/maserati-granturismo-zeda-62532.768x432.jpg"/>
      </figure>
      <p>Per celebrare una delle vetture <b>Maserati</b> più longeve e apprezzate dell’ultimo periodo, l’azienda di Modena ha deciso di realizzare un <b>modello esclusivo</b> per dire addio alla GranTurismo: la <b>Zéda</b>. Quest’ultima resta immutata nella linea, ma presenta una <b>particolare colorazione della carrozzeria</b>, con una tinta <b>blu elettrica</b> al frontale che si scurisce in un <b>grigio brunito</b> <b>fino a metà auto</b>; la parte posteriore della vettura è invece di un satinato chiaro.</p>
      <p>Il risultato è un <b>inedito effetto visivo</b>, frutto dell’abilità dei tecnici e delle nuove tecnologie in una sinergia rinnovata e pronta a proiettare nel futuro la gloriosa azienda modenese.</p>
      <figure>
        <img src="https://www.tomshw.it/images/images/2019/11/maserati-granturismo-zeda-62534.768x432.jpg"/>
      </figure>
      <p>La conclusione della sua vita produttiva, permetterà a <b>Maserati</b> di rinnovare l’impianto produttivo che ospiterà la produzione della <b>nuova super sportiva</b> (che avrà una versione <b>anche elettrica</b>), il cui debutto è atteso per <b>maggio 2020</b>. Per accogliere questa nuova auto, la storica fabbrica di <b>viale Ciro Menotti</b> si doterà di un nuovo impianto di verniciatura che renderà l’azienda autonoma in questo processo permettendo anche ai clienti di visitare lo stabilimento per <b>assistere al processo di creazione</b>.</p>
      <p>Maserati assicura che si tratta di un’evoluzione e non di una rivoluzione: la maggior parte degli aspetti di assemblaggio e rifinitura delle vetture del tridente <b>resteranno a livello artigianale</b>.</p>
    </article>
  </body>
</html>