<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/golova-poltavskoji-oda-oleg-sinyegubov-shcho-pro-nogo-vidomo-novini-ukrajini-50053059.html"/>
    <meta property="og:site_name" content="НВ"/>
    <meta property="article:published_time" content="2019-11-12T13:20:00+00:00"/>
    <meta property="og:title" content="Слідчий, доцент і бізнесмен з Харкова. Що відомо про нового голову Полтавської ОДА Олега Синєгубова"/>
    <meta property="og:description" content="У понеділок, 11 листопада, президент Володимир Зеленський призначив Олега Синєгубова новим головою Полтавської обласної держадміністрації."/>
  </head>
  <body>
    <article>
      <h1>Слідчий, доцент і бізнесмен з Харкова. Що відомо про нового голову Полтавської ОДА Олега Синєгубова</h1>
      <h2>У понеділок, 11 листопада, президент Володимир Зеленський призначив Олега Синєгубова новим головою Полтавської обласної держадміністрації.</h2>
      <address>
        <time datetime="2019-11-12T13:20:00+00:00">12 Nov 2019, 13:20</time>
      </address>
      <p>12 листопада Синєгубова відрекомендував у Полтаві перший заступник голови Офісу президента Сергій Трофімов.</p>
      <p>Розповідаємо, що відомо про нового голову Полтавської ОДА.</p>
      <p>***</p>
      <p><b>Олегу Синєгубову</b> 36 років, він родом з Харкова. За освітою юрист.</p>
      <p>Має ступінь доктора юридичних наук. Кандидатську дисертацію він захистив 2008 року в Харківському національному університеті внутрішніх справ МВС України, докторську — 2016-го в Національній академії прокуратури України.</p>
      <h3>Зі слідчих у декани</h3>
      <p>Значна частина кар'єри Синєгубова пов’язана з МВС, де він пройшов шлях від рядового слідчого до декана факультету профільного вишу.</p>
      <p>Працювати в МВС майбутній голова Полтавської ОДА почав 2004 року як слідчий слідчого відділення УМВС України на Південній залізниці (зокрема в 2008 році працював слідчим на станції Основа в Харківській області).</p>
      <p>У 2005−2007 роках він обіймав посаду ад’юнкта в Харківському національному університеті внутрішніх справ.</p>
      <p>Із серпня 2008-го став старшим викладачем кафедри цивільно-правових дисциплін у цьому ж виші, у 2009−2011 — доцент тієї ж кафедри. Крім того, з 2013 року має наукове звання доцента кафедри цивільного права і процесу.</p>
      <p>У наступні п’ять років Синєгубов працював заступником декана з навчально-методичної роботи, а з листопада 2015 року обіймав посаду декана факультету № 6 (права та масових комунікацій) у Харківському національному університеті внутрішніх справ МВС.</p>
      <p>Синєгубов також входив до складу вченої ради вищого навчального закладу, його профіль наукових публікацій <a href="https://scholar.google.com.ua/citations?user=ZkTji_gAAAAJ">можна подивитися тут</a>.</p>
      <h3>Бізнес і декларація</h3>
      <p>Крім викладацької та наукової роботи, Олег Синєгубов вів також підприємницьку діяльність.</p>
      <p>Так, він вказаний власником кількох товариств з обмеженою відповідальністю <i>(Насіння Слобожанщини</i> і <i>Синєгубов, Соболєв і партнери),</i> а також є співзасновником низки комерційних підприємств: ТОВ Віката (операції з нерухомістю); ТОВ Сібон сервіс (консультування з питань комерційної діяльності та управління); адвокатського об'єднання Раскосов Лойес Груп.</p>
      <p>У <a href="https://declarations.com.ua/declaration/nacp_a5cae86a-189c-4770-a4d2-ee6a0c08ac0a">декларації</a>, поданій 2019 року, Олег Синєгубов вказав солідне майно.</p>
      <p>Він є власником квартири в Києві площею 114,2 кв. м, а також квартири в Харкові площею 202,5 ​​кв. м. Крім того, він має чотири квартири в Харкові, однією з яких Синєгубов володіє спільно з батьками, а три інші були придбані ним у кінці 2017 року.</p>
      <p>Ще однією квартирою в Харкові площею 156,5 кв. м володіє дружина Синєгубова Анна Журавльова. Як повідомляє сайт <a href="https://poltava.depo.ua/ukr/poltava/elitna-nerukhomist-ta-avtivki-kandidat-na-posadu-golovi-poltavskoi-oda-sinegubov-podav-deklaratsiyu-201911021056057">Depo.Полтава</a>, вона працює на кафедрі внутрішньої медицини № 3 та ендокринології Харківського національного медичного університету.</p>
      <p>Синєгубов також вказав у декларації автомобіль Mercedes-Benz GL 550 (2011 року випуску) і Porsche Cayenne своєї дружини (2010 року випуску).</p>
      <p>Новопризначений голова Полтавської ОДА задекларував 290 тис. 577 грн зарплатні в Харківському національному університеті внутрішніх справ. А його дружина заробила за рік трохи більше 62 тис. грн.</p>
      <p>Також подружжя має по $20 тис. заощаджень готівкою.</p>
      <h3>Політична кар'єра</h3>
      <p>На дострокових виборах до Верховної Ради в 2019 році Олег Синєгубов був довіреною особою кандидата в народні депутати від партії Слуга народу, девелопера Олексія Красова (виборчий округ № 180 у Харківській області).</p>
      <p>Красов переміг і став народним депутатом.</p>
      <p>У 2012−2014 роках Синєгубов на громадських засадах був помічником Ірини Бережної, колишньої народної обраниці від Партії регіонів (загинула 2017 року).</p>
    </article>
  </body>
</html>