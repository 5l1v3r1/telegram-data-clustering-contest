<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/consmarket/maydanchiki-yacenka-rada-hoche-likviduvati-poserednikiv-pri-ocinci-mayna-novini-ukrajini-50053067.html"/>
    <meta property="og:site_name" content="НВ"/>
    <meta property="article:published_time" content="2019-11-12T13:37:00+00:00"/>
    <meta property="og:title" content="Майданчики Яценка. Рада прийняла у першому читанні законопроект про скасування посередників при оцінці майна"/>
    <meta property="og:description" content="Верховна Рада прийняла в першому читанні законопроект № 2047-д про скасування посередників при оцінці об'єктів нерухомості."/>
  </head>
  <body>
    <article>
      <h1>Майданчики Яценка. Рада прийняла у першому читанні законопроект про скасування посередників при оцінці майна</h1>
      <h2>Верховна Рада прийняла в першому читанні законопроект № 2047-д про скасування посередників при оцінці об'єктів нерухомості.</h2>
      <address>
        <time datetime="2019-11-12T13:37:00+00:00">12 Nov 2019, 13:37</time>
      </address>
      <p>«За» проголосувало 378 нардепів.</p>
      <p>«Проектом пропонується з 1 січня 2020 року запровадити нову значно спрощену модель оцінки об'єктів нерухомості, що дозволить проводити автоматичну оцінку в максимально короткі строки та прискорить процедуру укладення правочинів з нерухомістю. Завдяки цій системі будь-яка особа зможе отримати довідку про автоматичну оцінку об'єкта нерухомого майна і на її підставі укласти угоду щодо об'єкта нерухомості. У разі незгоди з вартістю об'єкта нерухомого майна, визначеною модулем автоматично, особа має право звернутись до суб'єкта оціночної діяльності, оцінювача і провести оцінку в загальному порядку з реєстрацією звіту в Єдиній базі. Проектом передбачається, що нотаріуси отримають право безоплатного доступу до Єдиної бази для перевірки довідок та звітів про оцінку об'єктів нерухомості», — <a href="https://rada.gov.ua/news/Novyny/184261.html">повідомляється</a> на сайті парламенту.</p>
      <p>Депутати пропонують визначити, що власником Єдиної бази даних звітів про оцінку є держава в особі Фонду державного майна. Інформація, яка в ній міститься, буде відкритою. Звіти про оцінку зберігатимуться в базі в електронній формі.</p>
      <p>Автори законопроекту прогнозують, що з прийняттям законопроекту державний бюджет отримає додаткові надходження, оскільки з кожної операції туди буде спрямовуватися плата за формування довідок в розмірі 2,5% від прожиткового мінімуму для працездатної особи, встановленого на 1 січня календарного року. За реєстрацію звітів про оцінку в Єдиній базі в бюджет буде стягуватися 10% від прожиткового мінімуму (близько 300 грн). Зараз за це потрібно платити 1800 грн на користь приватних електронних майданчиків. Відповідні зміни пропонується внести до Податкового кодексу України.</p>
      <p>Як писав НВ Бізнес, зараз при Фонді держмайна <a href="https://nv.ua/ukr/biz/consmarket/ocinka-neruhomosti-modul-fdmu-novini-ukrajini-50051407.html">авторизовано чотири майданчики</a> для внесення інформації про оцінку майна: Оцінка. Оnline, Професійна оцінка, Експрес Оцінка і Реєстр оцінка. За підрахунками експертів, щорічно в Україні укладається приблизно 500−700 тис. угод, що приносить власникам майданчиків не менше 1 млрд грн (майже 4 млн грн за день). Майданчики пов’язують з депутатом Верховної Ради Антоном Яценком і екс-народним депутатом Віталієм Хомутинником.</p>
      <p>Спроба ліквідувати майданчики призвела до скандалу в партії Слуга народу. Офіс президента підозрював 11 депутатів партії в отриманні майже $30 тис. за те, щоб не підтримувати законопроект 2047д.</p>
    </article>
  </body>
</html>