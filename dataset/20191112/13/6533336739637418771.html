<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/pirati-golfo-nave-italiana-attaccata-fronte-messico-218808.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-12T13:25:02+00:00"/>
    <meta property="og:title" content="I pirati del golfo - nave italiana attaccata di fronte al messico, due feriti"/>
    <meta property="og:description" content="I PIRATI DEL GOLFO - NAVE ITALIANA ATTACCATA DI FRONTE AL MESSICO. L'EQUIPAGGIO È RIUSCITO A RESPINGERE L'ASSALTO, MA DUE MARITTIMI SONO RIMASTI FERITI. UNO CENTRATO DA UNA PALLOTTOLA NELLO SCONTRO A FUOCO, L'ALTRO COLPITO IN TESTA CON UN CORPO CONTUNDENTE - LA ''REMAS'' È DELLA MICOPERI DI RAVENNA, UNO DEI MAGGIORI CONTRACTOR DELL'INDUSTRIA OFFSHORE, CHE SI OCCUPÒ ANCHE DEL RECUPERO DELLA CONCORDIA"/>
  </head>
  <body>
    <article>
      <h1>I pirati del golfo - nave italiana attaccata di fronte al messico, due feriti</h1>
      <address>
        <time datetime="2019-11-12T13:25:02+00:00">12 Nov 2019, 13:25</time>
      </address>
      <p>
        <b>I PIRATI DEL GOLFO - NAVE ITALIANA ATTACCATA DI FRONTE AL MESSICO. L'EQUIPAGGIO È RIUSCITO A RESPINGERE L'ASSALTO, MA DUE MARITTIMI SONO RIMASTI FERITI. UNO CENTRATO DA UNA PALLOTTOLA NELLO SCONTRO A FUOCO, L'ALTRO COLPITO IN TESTA CON UN CORPO CONTUNDENTE - LA ''REMAS'' È DELLA MICOPERI DI RAVENNA, UNO DEI MAGGIORI CONTRACTOR DELL'INDUSTRIA OFFSHORE, CHE SI OCCUPÒ ANCHE DEL RECUPERO DELLA CONCORDIA</b>
      </p>
      <hr/>
      <ol>
        <li>
          <b>NAVE ITALIANA ATTACCATA DA PIRATI IN GOLFO DEL MESSICO</b>
        </li>
      </ol>
      <p>(ANSA) - Una nave italiana è stata attaccata stanotte da un gruppo di pirati nel golfo del Messico. Lo riferiscono fonti della Farnesina. L'Unità di Crisi del ministero degli Esteri "segue con la massima attenzione e in raccordo con l'ambasciata d'Italia a Città del Messico". Secondo quanto si apprende, ci sarebbero dei marittimi italiani rimasti feriti nell'assalto.</p>
      <ol>
        <li data-num="2">
          <b>LA NAVE ATTACCATA IN MESSICO È DELLA MICOPERI DI RAVENNA</b>
        </li>
      </ol>
      <figure>
        <a href="https://www.dagospia.com/mediagallery/Dago_fotogallery-255233/1237249.htm">
          <img src="https://cdn-static.dagospia.com/img/foto/11-2019/nave-remas-micoperi-1237249.jpg"/>
        </a>
        <figcaption>nave remas micoperi</figcaption>
      </figure>
      <p>(ANSA) - La nave italiana Remas attaccata da un gruppo di pirati nel golfo del Messico è proprietà della Micoperi, azienda con base a Ravenna che rappresenta uno dei maggiori contractor dell'industria offshore. Lo conferma la stessa azienda contattata dall'ANSA. La Remas è una nave di rifornimento per le piattaforme petrolifere offshore, è lunga 75 metri e con un tonnellaggio di 2.600 tonnellate. E' stata costruita nel 2011 in Turchia e al momento naviga con bandiera italiana.</p>
      <ol>
        <li data-num="3">
          <b>DUE FERITI ITALIANI NON GRAVI SULLA NAVE IN MESSICO</b>
        </li>
      </ol>
      <p>(ANSA) - Sono due i marittimi italiani rimasti feriti in maniera non grave durante l'attacco pirata alla nave Remas nel Golfo del Messico. Il primo è stato ferito al ginocchio da una pallottola in uno scontro a fuoco, l'altro è stato colpito in testa con un corpo contundente. L'equipaggio ha respinto l'assalto. Sono nove in totale i marittimi italiani a bordo. Lo apprende l'ANSA da fonti informate. Sono Andrea Di Palma e Vincenzo Grosso - secondo quanto si apprende - i due marittimi italiani rimasti feriti in maniera non grave durante l'attacco pirata alla nave Remas nel Golfo del Messico.</p>
      <ol>
        <li data-num="4">
          <b>NAVE ATTACCATA: DIECI ANNI FA UN SEQUESTRO NEL GOLFO DI ADEN</b>
        </li>
      </ol>
      <p>(ANSA) - L'attacco di un gruppo di pirati alla nave italiana Remas nel Golfo del Messico non è il primo che coinvolge un'unità mercantile della Micoperi, società con quartier generale a Ravenna e operation base a Ortona (Chieti): dieci anni fa, l'11 aprile 2009, pirati somali nel Golfo di Aden sequestrarono il rimorchiatore 'Buccaneer' dell'azienda romagnola, con a bordo 16 persone di equipaggio (dieci italiani, cinque romeni ed un croato). Dopo un lungo lavorio di contatti, i marinai furono rilasciati solo il 9 agosto. "I pirati si sono ritirati", disse l'allora ministro degli Esteri Franco Frattini, negando - come anche il general manager della Micoperi, Silvio Bartolotti - l'ipotesi di blitz o pagamento di riscatto per la liberazione della nave.</p>
      <figure>
        <a href="https://www.dagospia.com/mediagallery/Dago_fotogallery-255233/1237250.htm">
          <img src="https://cdn-static.dagospia.com/img/foto/11-2019/nave-remas-1237250.jpg"/>
        </a>
        <figcaption>nave remas</figcaption>
      </figure>
      <p>Piuttosto, il governo somalo aveva esercitato una "forte pressione" per portare al ritiro i pirati. I marinai italiani furono trovati nel complesso in buone condizioni ma allo stremo dopo quattro mesi di dura prigionia, con casi di dissenteria e altre malattie, pochi e sporadici contatti con i familiari e sempre sotto la minaccia delle armi.</p>
      <p>Tre anni dopo la Micoperi tornò alla ribalta delle cronache per le operazioni di recupero e trasferimento del relitto della Costa Concordia, naufragata all'isola del Giglio la sera del 13 gennaio 2012 (32 vittime tra i passeggeri, 33 con un sommozzatore che prese parte alla ricerca dei dispersi). L'operazione iniziò a maggio 2012: Titan Salvage (Usa) e Micoperi riportarono a galla l'enorme relitto adagiato su un fianco e lo trainarono lentamente a Genova con due rimorchiatori oceanici nel luglio 2014 per lo smantellamento. Il consorzio Titan-Micoperi si è poi occupato, fino a maggio 2018, della bonifica dei fondali marini al Giglio.</p>
    </article>
  </body>
</html>