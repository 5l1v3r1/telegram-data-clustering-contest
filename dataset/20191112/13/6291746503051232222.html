<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/12/corte-giustizia-unione-europea-etichetta-prodotti-israele/"/>
    <meta property="og:site_name" content="Il Post"/>
    <meta property="article:published_time" content="2019-11-12T13:39:07+00:00"/>
    <meta property="og:title" content="La Corte di Giustizia dell’Unione Europea ha stabilito che i paesi europei dovranno indicare sull’etichetta quando un prodotto arriva dai territori occupati da Israele"/>
    <meta property="og:description" content="La Corte di Giustizia dell'Unione Europea, istituzione con sede in Lussemburgo, ha stabilito l'obbligo per i paesi dell'Unione Europea di indicare quando un prodotto proviene dai territori occupati da Israele. La Corte ha detto: «I prodotti alimentari provenienti dai territori occupati dallo stato di Israele devono"/>
  </head>
  <body>
    <article>
      <h1>La Corte di Giustizia dell’Unione Europea ha stabilito che i paesi europei dovranno indicare sull’etichetta quando un prodotto arriva dai territori occupati da Israele</h1>
      <address>
        <time datetime="2019-11-12T13:39:07+00:00">12 Nov 2019, 13:39</time>
      </address>
      <p>La Corte di Giustizia dell’Unione Europea, istituzione con sede in Lussemburgo, <a href="https://www.theguardian.com/world/2019/nov/12/products-israeli-settlements-labelled-eu-court">ha stabilito</a> l’obbligo per i paesi dell’Unione Europea di indicare quando un prodotto proviene dai territori occupati da Israele. La Corte ha detto: «I prodotti alimentari provenienti dai territori occupati dallo stato di Israele devono avere l’indicazione del loro territorio di origine», in modo che i consumatori possano fare una «scelta informata» quando acquistano un bene. La decisione della Corte di Giustizia è stata accolta positivamente dalle organizzazioni impegnate nella difesa dei diritti umani che accusano da decenni Israele di violare i diritti dei palestinesi, ma molto probabilmente sarà criticata dal governo israeliano.</p>
      <p>L’Unione Europea aveva già preso posizione contro la costruzione di nuovi insediamenti israeliani in Cisgiordania, considerati “illegali” perché contrari a quanto stabilito in diverse occasioni dall’ONU. Israele si era invece già opposto all’indicazione obbligatoria sull’etichetta dei prodotti provenienti dai territori occupati, sostenendo che fosse discriminatoria e non richiesta per esempio ad altri paesi con in corso dispute territoriali.</p>
    </article>
  </body>
</html>