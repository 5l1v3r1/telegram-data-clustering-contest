<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Upravitel-na-stroitelna-firma-otiva-na-sud-za-izmama-v-golemi-razmeri-913198"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T13:55:00+00:00"/>
    <meta property="og:title" content="Управител на строителна фирма отива на съд за измама в големи размери"/>
    <meta property="og:description" content="64-годишният управител на строителна фирма Росен Р. е предаден на съд от Районната прокуратура във В..."/>
  </head>
  <body>
    <article>
      <h1>Управител на строителна фирма отива на съд за измама в големи размери</h1>
      <address>
        <time datetime="2019-11-12T13:55:00+00:00">12 Nov 2019, 13:55</time>
      </address>
      <p>64-годишният управител на строителна фирма Росен Р. е предаден на съд от Районната прокуратура във Варна за измама в големи размери, извършена като продължавано престъпление.</p>
      <p>В периода от 31 август 2007 г. до лятото на 2012 г. в качеството си на длъжностно лице с цел да набави за себе си и едноличното си дружество имотна облага възбудил и поддържал заблуждение у живееща в чужбина варненка, че ще построи и ще й прехвърли апартамент заедно с идеални части от двор. В действителност обаче продал имота на друг, като причинил с това имотна вреда на пострадалата в размер на 17 000 лева и 14 500 евро.</p>
      <p>След датата, на която Росен Р. продал безсрочното право на строеж на същия апартамент на друг човек, той продължил да поддържа в заблуждение пострадалата, като направил опит да й причини имотна вреда в размер на 2000 евро, но деянието му останало недовършено поради независещи от волята му причини.</p>
      <p>Подсъдимият е бил издирван с цел да бъде призован по делото. След като не е бил открит на постоянния си адрес в България, чрез Интерпол е установено, че живее в Чехия. Изпратена е била молба за правна помощ до властите в Чехия, които са му връчили лично призовка в качеството на обвиняем. Въпреки че е бил редовно призован, не се е явил на нито една от посочените дати.</p>
      <p>Ако бъде признат за виновен от Варненския районен съд, Росен Р. може да получи наказание от 2 до 8 години затвор, като съдът може да постанови конфискация до една втора от имуществото.</p>
      <p>64-годишният Росен Р. е осъждан два пъти за измами с имоти по същата схема.</p>
    </article>
  </body>
</html>