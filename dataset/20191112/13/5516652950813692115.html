<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425641/dieyrymenh-syskepsh-toy-yf-ethnikhs-amynas-alkibiadh-stefanh-me-foreis-ths-leroy-gia-to-prosfygiko"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T13:30:01+00:00"/>
    <meta property="og:title" content="Διευρυμένη σύσκεψη του υφ. Εθνικής Άμυνας Αλκιβιάδη Στεφανή με φορείς της Λέρου για το προσφυγικό"/>
    <meta property="og:description" content="Διευρυμένη σύσκεψη με τον υφυπουργό Εθνικής Άμυνας, Αλκιβιάδη Στεφανή, ειδικό συντονιστή στην εφαρμογή του σχεδίου μετεγκατάστασης προσφύγων από τα νησιά του Αιγαίου προς την ηπειρωτική χώρα, είχε την Κυριακή 10 Νοεμβρίου 2019, στο ΚΥΤ Λέρου ο Δήμαρχος κ. Μιχάλης Κόλιας."/>
  </head>
  <body>
    <article>
      <h1>Διευρυμένη σύσκεψη του υφ. Εθνικής Άμυνας Αλκιβιάδη Στεφανή με φορείς της Λέρου για το προσφυγικό</h1>
      <address>
        <time datetime="2019-11-12T13:30:01+00:00">12 Nov 2019, 13:30</time>
      </address>
      <p>
        <b>Διευρυμένη σύσκεψη με τον υφυπουργό Εθνικής Άμυνας, Αλκιβιάδη Στεφανή, ειδικό συντονιστή στην εφαρμογή του σχεδίου μετεγκατάστασης προσφύγων από τα νησιά του Αιγαίου προς την ηπειρωτική χώρα, είχε την Κυριακή 10 Νοεμβρίου 2019, στο ΚΥΤ Λέρου ο Δήμαρχος κ. Μιχάλης Κόλιας.</b>
      </p>
      <p>Παρόντες στη σύσκεψη ήταν o ειδικός γραμματέας Πρώτης Υποδοχής, Μάνος Λογοθέτης, οι Αντιδήμαρχοι κ. Καστής Δημήτριος και κ. Γρεκός Κυριάκος, δημοτικοί σύμβουλοι, ο Διοικητής της 80 ΑΔΤΕ, ο φρούραρχος και διοικητής της ΥΝΤΕΛ, ο Διοικητής του 588 ΤΕ, ο Λιμενάρχης Λέρου, η Διοικήτρια του ΑΤ Λέρου, εκπρόσωπος των Γιατρών του ΚΘΛ, και μέλη του ΔΣ της Ένωσης Υπαλλήλων του ΚΥ Λέρου.</p>
      <p>Ο Δήμαρχος Λέρου κ. Μιχάλης Κόλιας, αφού καλωσόρισε τον Υφυπουργό, αναφέρθηκε εκτενώς στο μείζον πρόβλημα που υπάρχει αυτή τη στιγμή στο νησί, με τους πρόσφυγες, μετανάστες να φθάνουν περίπου τους 3000, ποσοστό πολύ μεγαλύτερο από οποιοδήποτε άλλο νησί αναφορικά με τον πληθυσμό του.</p>
      <p>Ο κ. Κόλιας τόνισε μεταξύ άλλων ότι η κατάσταση ελλοχεύει κινδύνους για την υγεία τόσο των προσφύγων/μεταναστών,όσο και των ψυχικά ασθενών που διαμένουν σε παρακείμενες δομές φιλοξενίας εντός του χώρου των Λεπίδων, ζητώντας από τον κ. Υφυπουργό την άμεση μεταφορά τους στην ενδοχώρα και προτείνοντας παράλληλα την ενοικίαση κτιριακών εγκαταστάσεων σε όσα νησιά εντοπίζονται πρόσφυγες/μετανάστες και όχι την μεταφορά τους στη Λέρο από άλλα νησιά της Δωδεκανήσου, πρόταση την οποία δεσμεύτηκε ο Υφυπουργός ότι θα εξετάσει άμεσα.</p>
      <figure>
        <img src="https://www.rodiaki.gr/medias/2019/11/12/5e7f6426060c87b1fa9d123e96fe812d.jpg"/>
      </figure>
      <p>Επίσης ο Δήμαρχος ζήτησε την άμεση έναρξη των εργασιών σύνδεσης των περιοχών Ξηροκαμπου, Λεπιδων, Τεμενιων με το βιολογικό, έργο τεράστιας σημασίας, τη συνέχιση του κοινωφελους προγράμματος αλλά και την προκήρυξη νέων θέσεων εργασίας, την εφαρμογή ωραρίου στο ΚΥΤ, την ενίσχυση του λιμενικού σώματος με επιπλέον σκάφος και προσωπικό για την περαιτέρω προστασία των θαλάσσιων συνόρων καθώς και με επιπλέον προσωπικό το ΑΤ Λέρου, την άμεση τοποθέτηση γιατρού στο ΚΕΛΠΝΟ, όπως και την άμεση κάλυψη του νοσοκομείου μας με γιατρούς. Στο ίδιο μήκος κινήθηκαν και οι τοποθετήσεις των Αντιδημάρχων.</p>
      <p>Από την πλευρά του, ο κ. Στεφανής, αφού κατέγραψε τα προβλήματα του ΚΥΤ καθώς και τα θέματα που έθεσε ο Δήμαρχος Λέρου, είπε ότι θα προσπαθήσει να επιλύσει με τον καλύτερο δυνατό τρόπο όλα τα θέματα, χωρίς να δεσμεύεται για συγκεκριμένα ζητήματα που τέθηκαν στη σύσκεψη.</p>
    </article>
  </body>
</html>