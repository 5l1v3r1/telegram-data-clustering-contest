<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740847"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T06:00:00+00:00"/>
    <meta property="og:title" content="ผิดหรือไม่?'ต่อเติมหลังคาที่จอดรถ' พิกัด'เจริญนคร53'"/>
    <meta property="og:description" content="ผิดหรือไม่? 'ต่อเติมหลังคาที่จอดรถ' บนถนนภายในหมู่บ้าน แจ้งพิกัด 'ซอยเจริญนคร 53' ทางเขตคลองสานเร่งส่งเจ้าหน้าที่ตรวจสอบ"/>
  </head>
  <body>
    <article>
      <h1>ผิดหรือไม่?'ต่อเติมหลังคาที่จอดรถ' พิกัด'เจริญนคร53'</h1>
      <address>
        <time datetime="2019-11-12T06:00:00+00:00">12 Nov 2019, 06:00</time>
      </address>
      <figure>
        <img src="https://www.dailynews.co.th/admin/upload/20191109/news_bwGXIQyIYG203326_533.jpg?v=20191113104"/>
      </figure>
      <p>
        <b>ผิดหรือไม่? "ต่อเติมหลังคาที่จอดรถ" บนถนนภายในหมู่บ้าน แจ้งพิกัด "ซอยเจริญนคร 53" ทางเขตคลองสานเร่งส่งเจ้าหน้าที่ตรวจสอบ</b>
      </p>
      <p>ผิดหรือไม่? <b>"ต่อเติมหลังคาที่จอดรถ"</b> ภายใน <b>ซอยเจริญนคร 53</b> มีชาวบ้านร้องเรียนผ่าน <b>"ชุมชนเมือง-เดลินิวส์"</b> เมื่อเลี้ยวซ้ายเข้าซอยไปประมาณ 10 เมตร พบการต่อเติมโครงเหล็กหลังคาคร่อมถนน เพื่อสร้างไว้เป็นที่จอดรถ แม้ถนนดังกล่าวจะเป็นซอยตันไม่สามารถทะลุเข้า-ออกซอยอื่นได้ แต่การต่อเติมเช่นนี้เป็นสิ่งไม่ควรทำ เพราะทำให้ผู้อาศัยรายอื่นได้รับความเดือดร้อน ซึ่งผู้ร้องเรียนเคยแจ้งไปยังหน่วยงานที่เกี่ยวข้องแล้ว ทางศูนย์รับเรื่องราวร้องทุกข์ กรุงเทพมหานคร (กทม.) และทางฝ่ายโยธา รวมทั้งสำนักงานเขตคลองสาน ซึ่งเบื้องต้นได้มีการส่งเจ้าหน้าที่เข้ามาตรวจสอบ แต่สุดท้ายเรื่องก็เงียบหายไป ไม่มีการดำเนินการแก้ไขแต่อย่างใด<br/>    <br/>ทางผู้สื่อข่าวจึงติดต่อประสานไปยัง  <b>นางเบญญา อินทรวงศ์โชติ ผู้อำนวยการเขตคลองสาน</b>  กล่าวถึงปัญหานี้ว่า ซอยเจริญนคร 53 เป็นพื้นที่ในความรับผิดชอบของทางเขต แต่จุดที่มีปัญหาเป็นบริเวณถนนส่วนบุคคล เบื้องต้นได้ประสานกับทางหัวหน้าฝ่ายโยธาให้ส่งเจ้าหน้าที่ลงพื้นที่ตรวจสอบ หากพบว่ามีการรุกล้ำพื้นที่สาธารณะก็จะส่งดำเนินการตามขั้นตอนของกฏหมาย<br/>     <br/>สำหรับการต่อเติมบ้านทั้งภายในและภายนอกมีหลายปัจจัยต้องคำนึงถึง ทั้งเรื่องโครงสร้างบ้านต้องไมส่งผล กระทบต่อโครงสร้างเดิม ส่วนการต่อเติมภายนอกบ้านผู้ต้องการต่อเติมควรจะทราบเรื่องของกฎหมายการรุกล้ำพื้นที่ไม่ว่าจะเป็นพื้นที่สาธารณะหรือพื้นที่ส่วนบุคคล กฎหมายเป็นสิ่งที่สำคัญและไม่ควรจะมองข้าม หากทำการต่อเติมไปแล้ว มาทราบภายหลังว่าผิดก็จะต้องเดือดร้อนมารื้อทุบออก ทำให้เสียเวลา เสียค่าใช้จ่าย และสร้างความเดือดร้อนให้แก่ผู้อื่น<br/>    <br/>ขณะที่โทษการต่อเติมบ้านเรือน หรือสิ่งปลูกสร้างส่วนต่อขยายรุกล้ำพื้นที่สาธารณะ ถือว่ามีความผิดตาม พ.ร.บ.ควบคุมอาคาร มาตรา 31 และมาตรา 65 โทษจำคุกไม่เกิน 3 เดือน หรือปรับไม่เกิน 60,000 บาท (หรือทั้งจำทั้งปรับ) และปรับรายวันอีกวันละไม่เกิน 10,000 บาท ตลอดเวลาที่ยังฝ่าฝืน หรือจนกว่าจะปฏิบัติให้ถูกต้องก็สามารถเกิดได้  โดยปัญหาเหล่านี้แก้ได้อย่างยั่งยืน เพียงแค่ทุกคนในสังคมพึ่งระลึกไว้เสมอว่า <b>“ใจเขา...ใจเรา” </b>ไม่ทำให้คนรอบข้างได้รับความเดือดร้อน รำคาญใจ ถ้อยทีถ้อยอาศัยซึ่งกันและกัน สังคมก็จะสงบสุข. </p>
    </article>
  </body>
</html>