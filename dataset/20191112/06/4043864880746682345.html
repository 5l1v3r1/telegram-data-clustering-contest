<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/articles/2019/11/12/7231665/"/>
    <meta property="og:site_name" content="Украинская правда"/>
    <meta property="article:published_time" content="2019-11-12T06:00:00+00:00"/>
    <meta property="og:title" content="Жизнь бывших-2. Что делают и куда разъехались люди Порошенко"/>
    <meta property="og:description" content="Продолжаем рассказывать о том, как живут и чем занимаются после проигрыша на выборах люди из окружения экс-президента Петра Порошенко. (укр.)"/>
  </head>
  <body>
    <article>
      <h1>Жизнь бывших-2. Что делают и куда разъехались люди Порошенко</h1>
      <address><time datetime="2019-11-12T06:00:00+00:00">12 Nov 2019, 06:00</time> by <a rel="author" href="https://www.pravda.com.ua/rus/authors/528dc828b6d62/" target="_blank">Роман Романюк</a></address>
      <p>
        <i>Зміна політичних режимів зазвичай проходить двома паралельними курсами. </i>
      </p>
      <p>
        <i>З одного боку – представники нової влади з помпою заїжджають у владні кабінети, демонструють "максимальну відкритість", висміюють старі інтер'єри чи намагаються кудись переїхати.</i>
      </p>
      <p>
        <i>З іншого – члени старої команди намагаються якомога тихіше розчинитись в медійному середовищі, зібрати речі, зникнути на якийсь час. Для цього підходять будь-які способи і напрямки авіасполучення.</i>
      </p>
      <p><i>"Українська правда" продовжує розповідати про те, як живуть і чим займаються після програшу виборів люди з оточення експрезидента Петра Порошенка.  </i> </p>
      <h3>Партнери і виконавці – Ігор Кононенко, Олександр Грановський</h3>
      <p>17 жовтня був "нельотний" день у бізнес-партнерів Петра Порошенка.  </p>
      <p>Спершу в обід в аеропорту Бориспіль не дали вилетіти з країни ексзаступнику секретаря РНБО <a href="https://www.pravda.com.ua/news/2019/10/17/7229296/">Олегу Гладковському</a>, чий син став фігурантом <a href="https://www.pravda.com.ua/news/2019/02/25/7207677/">найгучнішого передвиборчого скандалу щодо корупції</a> в оборонній сфері. Дорогою з аеропорту <a href="https://www.pravda.com.ua/news/2019/10/17/7229314/">Гладковського-старшого затримало</a> НАБУ. </p>
      <figure>
        <img src="https://img.pravda.com/images/doc/7/0/70b0f8e-gladkovskyi-oleg--1.jpg"/>
        <figcaption>Ексзаступник секретаря РНБО Олег Гладковський<cite>фото: пресслужба президента</cite></figcaption>
      </figure>
      <p>У цей час інший бізнес-партнер Порошенка і Гладковського Ігор Кононенко також планував виліт з України і також через Бориспіль. Правда, якщо Гладковський начебто летів на автовиставку, то Кононенко збирався на тенісний турнір у Шанхай.</p>
      <p>Під час проходження паспортного контролю його на якийсь час <a href="https://www.pravda.com.ua/news/2019/10/18/7229352/">затримали</a>, але згодом таки пропустили.</p>
      <p>Сам <a href="https://www.pravda.com.ua/news/2019/10/18/7229352/">Кононенко заперечив затримання</a>. А в переписці з журналістом УП обіцяв повернутися в Україну 28-29 жовтня.</p>
      <p>Співрозмовники УП в оточенні колишнього депутата запевняють, що він справді повертався в Україну. Однак підтвердити цю інформацію у правоохоронців УП не змогла. </p>
      <p>Проте нам вдалось з'ясувати, що станом на 7 листопада Кононенка в Україні уже не було. </p>
      <p>Як запевняють люди, близькі до Кононенка, його виїзд з України начебто пов'язаний із потребою лікування. Мовляв, часом у Кононенка загострюються проблеми, пов'язані з <a href="https://www.pravda.com.ua/news/2017/01/27/7133712/">отруєнням ртуттю</a>, про яке ЗМІ повідомляли кілька років тому.</p>
      <p>Де саме ексдепутат "лікується", УП встановити не вдалось. Один із близьких до Кононенка колишніх депутатів припускає, що це може бути Австрія.</p>
      <p>Іншим пунктом "оздоровчої подорожі" ексдепутата може бути Велика Британія. Саме там, за даними джерел "Української правди", останнім часом мешкає Олександр Грановський.</p>
      <figure>
        <img src="https://img.pravda.com/images/doc/8/f/8f0d542-granovskiy21.jpg"/>
        <figcaption>Олександр Грановський займається юридичним супроводом… високопосадовців минулої влади, в яких назрівають проблеми з українськими правоохоронними органами<cite>фото: уп</cite></figcaption>
      </figure>
      <p>Не так давно і Кононенко, і Грановський входили в коло найближчих людей Петра Порошенка. Грановський відповідав за "вирішення питань" в українських судах, за що його називали <a href="https://www.pravda.com.ua/rus/news/2016/05/20/7109129/">"смотрящим"</a> за судовою системою.</p>
      <p>Зараз, за даними УП, ексдепутат теж займається юридичним супроводом… високопосадовців минулої влади, в яких назрівають проблеми з українськими правоохоронними органами.</p>
      <p>У цьому є певна доля іронії, тому що прізвище самого Грановського, за даними УП, фігурує у більш як десятку кримінальних справ у різних правоохоронних органах. Такий "багатий урожай" може означати, що або Граносвький був найбільшим злочинцем старого режиму, що викликає сумнів, або насправді у цих справах йому немає що реально пред'явити.</p>
      <p>Однак це не заважає йому курсувати між Англією та Францією, де, за даними співрозмовників з команди Порошенка, з Грановським зараз можна домовитись про зустріч.</p>
      <p>Нещодавно ексдепутат Сергій Лещенко повідомляв з посиланням на свої джерела, що <a href="https://www.pravda.com.ua/news/2019/10/27/7230224/">Грановський отримав візу</a>, котра дозволяє претендувати на громадянство Ізраїлю. Сам Грановський цію інформацію не підтвердив і не спростував.</p>
      <blockquote>Читайте також: <a href="https://www.pravda.com.ua/articles/2019/11/7/7231213/">Життя колишніх. Чим займаються люди Порошенка: Ложкін і Райнін</a></blockquote>
      <h3>Стратег – Ігор Гринів</h3>
      <p>Головний стратег президентської кампанії Петра Порошенка Ігор <a href="https://www.pravda.com.ua/articles/2018/04/24/7178641/">Гринів, автор тріади "Армія! Мова! Віра!"</a> віднедавна багато подорожує.</p>
      <p>Як розповідають близькі до нього члени команди Порошенка, Ігор Олексійович <i>"зараз більше подорожував світом, ніж був в Україні".</i></p>
      <figure>
        <img src="https://img.pravda.com/images/doc/f/1/f1e7129-hryniv.jpg"/>
        <figcaption>Головний стратег президентської кампанії Петра Порошенка Ігор Гринів<cite>фото: главком</cite></figcaption>
      </figure>
      <p>На відміну від більшості членів команди колишнього президента Гринів може не лише виїжджати, але й спокійно повертатись в Україну. </p>
      <p>За даними УП, до технолога Порошенка немає запитань ні у правоохоронних органів, ні у команди нового президента Зеленського.</p>
      <p>Крім того, до Гриніва, на відміну, скажімо, від<a href="https://www.pravda.com.ua/articles/2019/11/7/7231213/"> Бориса Ложкіна</a>, ніколи не було претензій в Ігоря Коломойського. Як переказують співрозмовники з оточення олігарха, він сприймав стратега Порошенка як чесного противника, який "нічого не крав, а просто робив свою роботу".</p>
      <p>Гринів не займався кампанією експрезидента на дострокових виборах у Раду. Навіть <a href="https://www.pravda.com.ua/articles/2019/07/22/7221560/">у день виборів</a> журналісти УП ні разу не зустріли його біля офіса "ЄС".  </p>
      <p>Однак за останні кілька тижнів Гринів знову повернувся до консультування Петра Порошенка, з'являється в прозорому офісі "ЄС" та часом приходить на штабні наради у Порошенка, які той регулярно збирає.</p>
      <p><i>"У Петра Олексійовича зараз складний вибір, два сценарії: або залишити активну політику і спробувати зафіксувати в історії, що 5 років його правління були корисними для країни, або продовжувати боротись за владу. У першому сценарії Гринів готовий працювати, у другому – ні", – </i>розповідає в розмові з УП один зі штабістів Порошенка. І додає:</p>
      <p><i>"Хоча Петра Олексійовича нова влада активно заганяє в другий варіант. Його "доганяють" і він мусить активно оборонятись. Йому виставляють прапорці і не дають звернути за них"</i>. </p>
      <p>Сам Гринів не захотів виносити на публіку деталі своєї теперішньої роботи з експрезидентом. Але люди, близькі до політтехнолога, розповідають, що він "<i>зараз активно займається кількома проектами – освітніми і бізнесовими".</i></p>
      <h3>Губернатор губернаторів – Віталій Ковальчук </h3>
      <p>В Адміністрації президента Петра Порошенка були люди, які творили її публічне обличчя, як Борис Ложкін, а були непомітні гравці, на яких АП трималась.</p>
      <p>Саме до останньої групи належав перший заступник глави Адміністрації часів Порошенка Віталій Ковальчук. <a href="https://www.pravda.com.ua/articles/2019/02/1/7205412/">Глави АП змінювались</a>, а перший зам лишався той самий.</p>
      <figure>
        <img src="https://img.pravda.com/images/doc/3/a/3a2e79b-kovalchuk.jpg"/>
        <figcaption>Перший заступник глави Адміністрації часів Порошенка Віталій Ковальчук<cite>фото: солідарність</cite></figcaption>
      </figure>
      <p>Ковальчук ніколи не був поміж друзів чи партнерів Порошенка. Але він був одним із небагатьох, хто <i>заробив </i>свій вплив. </p>
      <p>А впливав Ковальчук на дуже багато процесів. Жартома його в АП називали "губернатором губернаторів", адже він відповідав за кадрову політику в регіонах і за нарізку задач місцевим адміністраціям.</p>
      <p>Крім того, Ковальчук займався організаційною частиною виборчої кампанії Порошенка, переговорами з потенційними партнерами, роботою штабу тощо.</p>
      <p>Саме йому приписували організацію політичних проектів типу <a href="https://www.pravda.com.ua/news/2017/10/3/7157115/">партії "Наш край"</a>, покликаних перетягувати голоси конкурентів на орбіту Петра Порошенка. </p>
      <p>Але сам Ковальчук після програшу виборів з цієї орбіти зник. </p>
      <p>
        <i>"Ковальчук зідзвонюється часом з усіма нашими. Ложкіну часом телефонує, з іншими теж спілкується. Але в команду до Порошенка він поки не збирається. Там немає що робити. </i>
      </p>
      <p><i>Вся політика зараз ні про що, і навіть якби Порошенко похитав Зеленського, то йому нічого не перепаде. Тому зараз включатись в роботу на нього Ковальчук сенсу не бачить", – </i>розповідає один із колишніх чільних штабістів Порошенка.</p>
      <p>За даними УП від людей, які працюють з Ковальчуком, експерший заступник глави АП зараз займається політичними консультаціями і відновлює бізнес, яким не займався з часів походу у політику.</p>
      <figure>
        <img src="https://img.pravda.com/images/doc/7/9/797435c-kovalchuk-poroshenko.jpg"/>
        <figcaption>Віталій Ковальчук займався організаційною частиною виборчої кампанії Порошенка<cite>ФОТО: МИКОЛА ЛАЗАРЕНКО</cite></figcaption>
      </figure>
      <h3>Реформатори – Дмитро Шимків і Олександр Данилюк</h3>
      <p>В Адміністрації Порошенка за економічний блок і реформи відповідали в різні роки двоє людей – Дмитро Шимків і Олександр Данилюк.</p>
      <p>Вони робили схожу роботу, але дві більш несхожі кар'єри складно знайти. </p>
      <p>Кейс <a href="https://www.pravda.com.ua/articles/2019/04/23/7213367/">Шимківа</a> в дечому унікальний. По суті, колишній директор Microsoft-України виявився ледь не єдиним із команди Порошенка, хто зумів не лише зберегти ім'я і репутацію, але й додатково капіталізувати їх.</p>
      <figure>
        <img src="https://img.pravda.com/images/doc/c/c/ccc09d9-shymkiv1.jpg"/>
        <figcaption>Як зізнавався Шимків, похід у владу збільшив його капіталізацію щонайменше втричі<cite>ФОТО: УП</cite></figcaption>
      </figure>
      <p>В АП Шимків прийшов на хвилі залучення бізнесменів у державне управління, ідеологом якого був Борис Ложкін. Але якщо спочатку <a href="https://www.pravda.com.ua/news/2014/12/9/7046886/">олігарх Юрій Косюк</a>, а потім і сам Ложкін швидко натішились державною службою, то Шимків добув в Адміністрації Порошенка до останнього. Майже.</p>
      <p>Шимків займався комунікацією із західними партнерами і донорами, керував президентською Радою реформ, тобто займався "пристойними речами". Закинути йому можна було хіба історію зі <a href="https://www.eurointegration.com.ua/news/2017/05/24/7066132/">скасування е-декларування для громадських активістів</a>, за яке він відповідав, але яке не відбулось. </p>
      <p>Щойно стало зрозуміло, що далі займатись тільки "чистими" справами не вийде, Шимків пішов від Порошенка.</p>
      <p>Закінчувалось літо 2018-го, насувалась виборча кампанія, а з нею – політична битва не на життя, а на смерть. Штаби Порошенка і Юлії Тимошенко, головних на тоді кандидатів, готувались до фінального зіткнення, де про моральність методів не могло бути і мови.</p>
      <p>І <a href="https://www.epravda.com.ua/news/2018/08/31/640106/">Шимків звільнився</a>. Два тижні відпочив і <a href="https://www.epravda.com.ua/news/2018/09/19/640746/">очолив величезну фармакологічну корпорацію </a>депутата від БПП Гліба Загорія "Дарниця". </p>
      <p>При тому, як <a href="https://www.pravda.com.ua/articles/2018/09/6/7191074/">зізнавався сам Шимків</a>, похід у владу збільшив його капіталізацію щонайменше втричі. Тож тепер він спокійно керує корпорацією Загорія, виступає на різних конференціях, практикує водіння яхти і часом ходить в експедиції в Антарктиду. </p>
      <p>Зовсім інша історія в його колишнього колеги по економічному блоку Адміністрації Порошенка, Олександра Данилюка.</p>
      <figure>
        <img src="https://img.pravda.com/images/doc/1/2/12c395c-danylyuk.jpg"/>
        <figcaption>Данилюк несподівано став одним із ключових радників кандидата у президенти Володимира Зеленського<cite>ФОТО: УП</cite></figcaption>
      </figure>
      <p>За минулої влади він попрацював на різних постах, аж поки не увійшов у клінч з прем'єром Володимиром Гройсманом і не <a href="https://www.pravda.com.ua/news/2018/06/7/7182649/">був звільнений з уряду.</a></p>
      <p>Дехто вважав би це закінченням кар'єри. Для Данилюка це стало новим поштовхом. Несподівано він став одним із ключових радників кандидата у президенти Володимира Зеленського, почав супроводжувати його в міжнародних поїздках, представляти на ефірах. </p>
      <p>Здавалось, після перемоги Зеленського перед Данилюком відчиняться всі двері. Так і сталось. Тільки на дверях було написано <a href="https://www.pravda.com.ua/articles/2019/08/26/7224476/">не "Вхід", а "англійською EXIT".</a></p>
      <p>Спершу "Сан Саничу" не знайшлося місця в Офісі президента чи уряді. А діставши посаду секретаря РНБО, Данилюк не зміг знайти себе на ній. Він явно нудився, а "нові обличчя" у владі усе менше з ним рахувались.</p>
      <p>Коли його <a href="https://www.pravda.com.ua/news/2019/09/27/7227519/">не включили у делегацію</a> для візиту у США, <a href="https://www.pravda.com.ua/news/2019/09/27/7227486/">Данилюк подав у відставку</a>. А <a href="https://www.pravda.com.ua/news/2019/09/30/7227711/">Зеленський її прийняв</a>. </p>
      <p>Після цього колишній заступник глави АП, колишній міністр фінансів і колишній секретар РНБО дав кілька інтерв'ю і просто зник із медійного простору. </p>
      <p>На момент виходу матеріалу УП не вдалося з'ясувати точно, де перебуває Олександр Данилюк, і чим він займається. Після звільнення він перестав відповідати на повідомлення журналістів УП, а останню активність у соцмережах проявляв місяць тому.</p>
      <h3>Вірні бійці – Ростислав Павленко та Костянтин Єлісєєв</h3>
      <p>Усі попередні історії про членів команди Порошенка – це історії відходу. Але багато хто із людей п'ятого президента залишився з ним.  </p>
      <p>Перш за все тут варто згадати двох заступників глави Адміністрації президента Ростислава Павленка та Костянтина Єлісєєва.</p>
      <p>Павленко довгий час відповідав в АП за гуманітарний напрямок. Але найбільше він запам'ятався своєю роботою над <a href="https://www.pravda.com.ua/articles/2018/12/15/7201360/">створенням Православної церкви України</a> та отриманням <a href="https://www.pravda.com.ua/news/2019/01/6/7203088/">томосу про автокефалію.</a></p>
      <figure>
        <img src="https://img.pravda.com/images/doc/8/e/8e75f81-pavlenko.jpg"/>
        <figcaption>Ростислав Павленко – депутат від "ЄС"<cite>Фото: укрінформ</cite></figcaption>
      </figure>
      <p>Заступник глави АП був головним двигуном цього процесу у команді Порошенка. Саме йому ПЦУ завдячує левовою часткою успіху в процесі отримання томосу.</p>
      <p>У 2018 році Павленко перейшов із Адміністрації в Інститут стратегічних досліджень. Однак після програшу Порошенком виборів звільнився.</p>
      <p>Спершу це виглядало дивно, тому що контракт у нього був досить тривалий. Згодом стало зрозуміло, що Порошенко планує іти на парламентські вибори, і Павленко піде з ним. Зараз Ростислав Миколайович – депутат від "ЄС".</p>
      <p><a href="https://www.eurointegration.com.ua/experts/2019/06/27/7097825/">Костянтин Єлісєєв,</a> інший заступник глави АП Порошенка, у парламент з ним не пішов. Але з обойми не випав.</p>
      <figure>
        <img src="https://img.pravda.com/images/doc/e/d/ed6471d-eliseev-poroshenko.jpg"/>
        <figcaption>Після зміни влади Єлісєєв вирішив залишитися з Порошенком<cite>фото: пресслужба президента</cite></figcaption>
      </figure>
      <p>За часів Порошенка Єлісєєв мав славу "другого міністра закордонних справ". Він був ключовим радником президента Порошенка з питань міжнародної політики.</p>
      <p>Після зміни влади Єлісєєв вирішив залишитися з Порошенком. Формально він не є членом партії експрезидента, але досі є членом його команди.</p>
      <p>Єлісєєв і надалі супроводжує Порошенка у міжнародних поїздках і формує стратегію міжнародного <a href="https://www.eurointegration.com.ua/articles/2019/09/16/7100780/">позиціонування партії</a> Порошенка. </p>
      <p>
        <b>
          <i>TO BE CONTINUED...</i>
        </b>
      </p>
      <related>
        <a href="https://www.epravda.com.ua/rus/news/2019/11/7/653427/"/>
        <a href="https://www.pravda.com.ua/rus/news/2019/10/18/7229352/"/>
        <a href="https://www.pravda.com.ua/rus/news/2019/08/8/7223142/"/>
      </related>
    </article>
  </body>
</html>