<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/6ee6cf8fd82f6860/pnl-refuza-o-dezbatere-iohannis-dancila-nu-isi-are-rostul-sunt-foarte-multe-state-unde-nu-au-loc-dezbateri.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T06:05:01+00:00"/>
    <meta property="og:title" content="PNL refuză o dezbatere Iohannis-Dăncilă: „Nu își are rostul; Sunt foarte multe state unde nu au loc dezbateri”"/>
    <meta property="og:description" content="Șeful de campanie al PNL pentru alegerile prezidențiale din România a declarat, după o întâlnire cu Klaus Iohannis, că nu ar fi oportună o dezbatere cu Viorica Dăncilă, în așteptarea turului secund din 24 noiembrie."/>
  </head>
  <body>
    <article>
      <h1>PNL refuză o dezbatere Iohannis-Dăncilă: „Nu își are rostul; Sunt foarte multe state unde nu au loc dezbateri”</h1>
      <address><time datetime="2019-11-12T06:05:01+00:00">12 Nov 2019, 06:05</time> by <a rel="author">Jurnal.md</a></address>
      <p>
        <b>Șeful de campanie al PNL pentru alegerile prezidențiale din România a declarat, după o întâlnire cu Klaus Iohannis, că nu ar fi oportună o dezbatere cu Viorica Dăncilă, în așteptarea turului secund din 24 noiembrie.</b>
      </p>
      <p>„Rezultate foarte bune și unde mai avem de muncit. Am făcut o analiză privind strategia de campanie pentru următoarele două săptămâni. Pentru noi este foarte clar că nu trebuie să aibă loc dezbateri în turul al doilea, pentru că din punctul nostru de vedere, democrația înseamnă în primul rând întâlnirea cu cetățeanul. Mergem pe întâlniri cu cetățenii. Din momentul când va începe campania vom avea întâlniri cu organizațiile și cetățenii. Vom face și mitinguri. Nu cred că vom avea mitinguri în București. Preferăm mai degrabă mitinguri în județele țării”, a afirmat Dan Motreanu, la finalul întâlnirii liberalilor cu Klaus Iohannis, luni seara la sediul PNL din București.</p>
      <p>„Nicidecum, președintele nu se teme de o confruntare. Din punctul nostru de vedere, credem că cei doi candidați sunt bine cunoscuți, au avut funcții executive în ultimii ani în România, activitatea lor, punctele lor de vedere sunt cunoscute și cred că o confruntare nu își are rostul în acest moment, în această campanie, pentru că nu aduce nimic în plus”, a răspuns el, întrebat de reporteri dacă șeful statului se teme de o dezbatere cu Viorica Dăncilă.</p>
      <p>Întrebat dacă „o Românie normală” nu înseamnă inclusiv dezbateri între candidați, Motreanu a răspuns că „democrația înseamnă în primul rând întâlnirea directă cu cetățeanul”.</p>
      <p>„Dezbaterea este și ea o formă a democrației, face parte dintr-o campanie electorală sau nu, sunt foarte multe state unde nu au loc dezbateri între candidați. Punctul nostru de vedere a fost de a-i sugera candidatului nostru să continue același tip de campanie, întâlnirea directă cu cetățenii”, a mai spus el.</p>
      <p>Întrebat dacă Klaus Iohannis vrea să participe la dezbatere, Dan Motreanu a răspuns: „Nu. Președintele a cerut părerea echipei de campanie și noi ne-am spus punctul de vedere”.</p>
    </article>
  </body>
</html>