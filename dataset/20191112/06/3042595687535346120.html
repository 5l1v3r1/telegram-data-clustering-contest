<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/eikrem-vil-ikke-til-utlandet/71805569"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T06:28:36+00:00"/>
    <meta property="og:title" content="Eikrem vil ikke til utlandet"/>
    <meta property="og:description" content="For andre gang endte returen til Molde med seriegull for Magnus Wolff Eikrem. Denne gangen har Molde-stjernen kommet for å bli."/>
  </head>
  <body>
    <article>
      <h1>Eikrem vil ikke til utlandet</h1>
      <h2>For andre gang endte returen til Molde med seriegull for Magnus Wolff Eikrem. Denne gangen har Molde-stjernen kommet for å bli.</h2>
      <address><time datetime="2019-11-12T06:28:36+00:00">12 Nov 2019, 06:28</time> by <a rel="author">Fredrik Stuve</a></address>
      <p>MOLDE (Dagbladet): Etter opphold i Heerenveen, Cardiff, Malmö og Seattle Sounders kom Magnus Wolff Eikrem tilbake til Molde og norsk fotball midtveis i forrige sesong.</p>
      <p>Akkurat som da han kom hjem fra Manchester United sammen med Ole Gunnar Solskjær i 2011 endte det hele med seriegull til romsdalingene, med Wolff Eikrem som en bærebjelke i laget.</p>
      <p>- Jeg skal ikke ljuge, det første gullet var best med Molde, men det er fortsatt en helt fantastisk følelse. Det her har vi slitt for hver eneste jævla dag for å bli mestere. Nå er vi det, sier en stolt Eikrem til Dagbladet etter 4-0-seieren over Strømsgodset.</p>
      <p>
        <b>Statistisk sett har 29-åringen aldri vært bedre. På 23 kamper i årets eliteseriesesong har han notert seg for 17 målpoeng, ti mål og sju målgivende pasninger.</b>
      </p>
      <p>- Han har vært enorm. Vi bak vet at når vi har han foran der, sammen med flere, så vet du at du vinner kamper. Vår oppgave er ganske lett, det er å prøve å ikke slippe inn mål og gi ballen til Magnus og de andre framme der, forteller midtstopper Ruben Gabrielsen om lagkameraten.</p>
      <h3>Vil bli</h3>
      <p>Mot Strømsgodset var Eikrem tilbake fra start for første gang på over en måned etter flere småskader siden han sist var på banen mot Brann 6. oktober.</p>
      <p>- Jeg har vært ute en stund, men jeg så at det begynte å nærme seg og jeg hadde sett meg ut lenge at jeg skulle være klar til denne kampen og prøve å være avgjørende og det ble jeg. Det er en fantastisk følelse og det har vært en god sesong, sier Eikrem selv om sin egen prestasjon.</p>
      <p>
        <b>Til tross for at 29-åringen trolig aldri har vært bedre, frister det imidlertid ikke med et nytt utenlandsopphold, selv om det trolig hadde gjort ham mer aktuell for Lars Lagerbäcks landslag.</b>
      </p>
      <p>
        <i>- Er du ferdig med utenlandseventyrene nå, er det Molde som gjelder?</i>
      </p>
      <p>- Det er det. Absolutt, bekrefter Eikrem.</p>
      <p>- Hver gang jeg møter han Eirik Blakstad så forteller han om 98 og at han er den eneste som har vært med i Champions League. Jeg tror det er veldig liten sjanse for at vi når dit, men vi har veldig lyst til å komme til Europa og vi skal gjøre vårt beste for det, fortsetter midtbanesjefen.</p>
      <p>
        <b>At Eikrem ønsker å bli værende i Molde klinger veldig godt i ørene til trener Erling Moe, som er ekstatisk over det Eikrem presterte både mot Strømsgodset og i resten av sesongen som er spilt.</b>
      </p>
      <p>- Det er godt å høre, det liker jeg å høre. I dag så ser vi en Magnus som er frisk igjen. Han har stått i det og slitt en del med småskader etter en fantastisk sesong fram til august. Nå kommer han tilbake og er med og avgjør. Magnus er fantastisk, roser Moe.</p>
      <h3>Må bli bedre</h3>
      <p>Fem år er gått siden forrige gang Molde tok seriegullet. Den gang var ikke Eikrem med, men sammen med Mattias Moström, Vegard Forren, Ruben Gabrielsen og Etzatz Hussein er han en av få som har vært med å ta hjem et seriegull for moldenserne tidligere.</p>
      <p>
        <b>Eikrem mener det var viktig for denne spillergruppa å kjenne på følelsen av å vinne og hva som kreves for å få det til.</b>
      </p>
      <p>- Det er mange i gruppa som ikke har vunnet før og nå har de det. Da veit vi hvor standarden ligger for neste år, og vi kommer til å være nødt til å være enda bedre da for å vinne, sier Eikrem bestemt.</p>
      <p>Tanken om at hele laget må forbedre seg til neste sesong deles også av treneren.</p>
      <p>- Det som er viktig å ta med seg videre er at det vi gjør i dag ikke er godt nok neste år. Så vi må utvikle oss. Det tror jeg gjelder på alle mulige fronter, trenerne, spillerne og klubben som helhet. Uten det så er vi ikke der neste år, sier Moe.</p>
    </article>
  </body>
</html>