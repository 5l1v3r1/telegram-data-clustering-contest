<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kraftig-rakettskyting-fra-gaza/71808110"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T06:52:33+00:00"/>
    <meta property="og:title" content="Kraftig rakettskyting fra Gaza"/>
    <meta property="og:description" content="Militante palestinske grupper skjøt tirsdag flere raketter mot Israel etter at en leder i gruppa Islamsk hellig krig ble drept i et israelsk luftangrep."/>
  </head>
  <body>
    <article>
      <h1>Kraftig rakettskyting fra Gaza</h1>
      <h2>Militante palestinske grupper skjøt tirsdag flere raketter mot Israel etter at en leder i gruppa Islamsk hellig krig ble drept i et israelsk luftangrep.</h2>
      <address><time datetime="2019-11-12T06:52:33+00:00">12 Nov 2019, 06:52</time> by <a rel="author">NTB I</a></address>
      <p>Palestinske sikkerhetskilder sier flere eksplosjoner kunne høres på Gazastripen, da raketter avfyrt mot Israel ble skutt ned av landets rakettforsvar.</p>
      <p>
        <b>Skytingen bekreftes også av den israelske hæren, som sier de nå venter flere dager med kamper.</b>
      </p>
      <p>På tirsdag kunne rakettsirener høres over flere byer i Israel, som varsler om ytterligere rakettangrep. Sirenene skal også ha blitt hørt i Tel Aviv, skriver <a href="https://www.reuters.com/article/us-israel-palestinians-sirens/sirens-sound-in-central-israel-warning-of-rockets-from-gaza-idUSKBN1XM0GC">Reuters</a>.</p>
      <h3>Militsleder drept</h3>
      <p>Islamsk hellig krig (jihad) har bekreftet at <a href="https://www.dagbladet.no/studio/nyhetsstudio/5?post=21711">lederen Baha Abu Al-Ata (42) er drept</a>. Det skjedde i et luftangrep mot en bolig i Gaza.</p>
      <p>Også fra Syria kommer det meldinger om et angrep. Boligen til en leder i Islamsk hellig krig er truffet i et israelsk luftangrep i Damaskus tidlig tirsdag morgen, ifølge statlige syriske medier.</p>
      <p>Her skal lederens sønn og en annen person ha blitt drept, melder nyhetsbyrået SANA.</p>
      <h3>- Lenge planlagt angrep</h3>
      <p>Angrepet kommer dagen etter utnevnelsen av Natftali Bennett som Israels nye forsvarsminister. Bennett har lenge tatt til orde for bruk av hardere midler mot palestinske militante.</p>
      <p>Ifølge en militær talsperson, oberstløytnant Jonathan Conricus, er operasjonen mot Islamsk hellig krig-lederen planlagt lenge.</p>
      <p>
        <b>Han beskriver Abu el-Atta som en «tikkende bombe» og hevdet at han har vært ansvarlig for en rekke nylige rakettangrep mot sørlige deler av Israel, og at han aktivt planla nye angrep.</b>
      </p>
      <p>- Vi har den siste uken ventet på det rette øyeblikket til å gjennomføre dette kirurgisk målrettede angrepet, sier han.</p>
      <h3>Lovet hevn</h3>
      <p>Ifølge helsedepartementet i Gaza døde også en kvinne i flyangrepet, og to andre mennesker ble skadd. Ifølge gruppa er den døde kvinnen Abu el-Attas kone, mens de to skadde personene er barna hans.</p>
      <p>Islamsk hellig krig hevder at deres leder var i ferd med å gjøre en «heroisk handling» da han ble drept. Gruppa har ikke utdypet hva handlingen gikk ut på, men har lovet hevn.</p>
    </article>
  </body>
</html>