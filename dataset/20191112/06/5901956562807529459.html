<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/celjani-ukrotili-vujoviceve-leve-247703"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T06:08:00+00:00"/>
    <meta property="og:title" content="Celjani ukrotili Vujovićeve leve"/>
    <meta property="og:description" content="LJUBLJANA – Ne zgodi se pogosto, da se naša paradna rokometna kolektiva veselita dveh točk v istem vikendu lige prvakov, kot je bil primer na predvečer martinovega, ko sta Celje Pivovarna Laško..."/>
  </head>
  <body>
    <article>
      <h1>Celjani ukrotili Vujovićeve leve</h1>
      <h2>Pivovarji dobili bitko, vojno lahko v Zagrebu. Krimovke lahko spet sanjajo o četrtfinalu.</h2>
      <address><time datetime="2019-11-12T06:08:00+00:00">12 Nov 2019, 06:08</time> by <a rel="author">Peter Zalokar</a></address>
      <p>LJUBLJANA – Ne zgodi se pogosto, da se naša paradna rokometna kolektiva veselita dveh točk v istem vikendu lige prvakov, kot je bil primer na predvečer martinovega, ko sta Celje Pivovarna Laško in Krim Mercator naredila velik korak k uresničenju ciljev. V Zlatorogu so Celjani pred skoraj 5000 navijači na kolena spravili velikega tekmeca Zagreb s slovenskim selektorjem <b>Veselinom Vujovićem</b> na čelu, Ljubljančanke so se na Češkem oddolžile Baniku za uvodni domači poraz.<br/><br/>V Celju je bilo na 21. balkanskem clasicu 24:22, potem ko so voz naprej potegnili igralci iz drugega plana <b>Domen Novak</b>, <b>Matic Grošelj </b>in strelec odločilnega gola 18 sekund pred koncem <b>David Razgor</b>. Ko sta imela španska sodnika že lep čas dvignjeno roko, je kapetan prevzel odgovornost na svoja pleča, se odrinil z levega krila in poskrbel za veliko slavje.<br/><br/>»Ko je šla žoga v mrežo, so se v meni spustile emocije, nisem točno vedel, koliko je še do konca, sem pa vedel, da je zmaga naša,« je odleglo Razgorju, ki se je izkazal tudi z dvema havbicama v prazno mrežo. »Vesel sem, ker smo letos doma že dvakrat nesrečno izgubili (Flensburg, Aalborg – op. p.). Tokrat se nam je izšlo, tudi po manjši krizi, ko je Zagreb izenačil na 18:18, smo ostali zbrani in odločni. V napadu nismo bili dobri, zato pa smo toliko bolj grizli v obrambi,« je dodal najizkušenejši igralec 23-kratnih slovenskih prvakov.<br/><br/>Pred tem sta pot k pomembni zmagi tlakovala predvsem <b>Josip Šarac</b> in vratar <b>Klemen Ferlin</b>. Prvi je zbral šest golov, drugi 14 obramb. Med potjo v slačilnico je Ferlo deloval precej izčrpano. »Glava me boli, v tekmo je bilo vloženih veliko čustev in predvsem veliko energije. Tekmo smo dobili s pomočjo navijačev. Upam, da jih bo čim več prišlo tudi v četrtek v Zagreb,« se je že obrnil k naslednjemu izzivu, na katerem si lahko pivovarji praktično že zagotovijo nastop v osmini finala. Nanj čakajo že šesto sezono. Ampak v hrvaški metropoli na vseh dosedanjih 10 tekmah še niso zmagali, le enkrat, leta 2000, jim je uspelo vzeti točko. No, tokrat njihove delnice kotirajo višje. »Menim, da imamo večjo širino in kakovost od Zagreba, tokrat sta denimo dodano vrednost prinesla Novak in Grošelj, imamo pa še veliko skritih orožij,« je samozavestno razmišljal reprezentančni vratar, eden ključnih mož v zasedbi trenerja <b>Tomaža Ocvirka</b>.</p>
      <h3>Krim bo plesal tudi pomladi</h3>
      <p>Dve uri pozneje so zmagoslavno kolo zaplesale tudi krimovke, ki so na Češkem zmagale z 31:26. Ekipa trenerja <b>Uroša Bregarja</b> se je praktično že uvrstila v glavni del 12 ekip, saj ni prav nobene možnosti, da bi Banik ob koncu presenetil evropske prvakinje iz Györa. Zasedel bo zadnje mesto, zato se bo Krimov uvodni poraz na Kodeljevem izbrisal. Ljubljančanke to jesen čaka le še nedeljska domača tekma s Sävehofom, če bodo še drugič boljše od Švedinj, bodo v pomlad prenesle štiri točke in bodo celo v igri za četrtfinale, o čemer si pred sezono in zlasti uvodni hladni prhi niso upale niti sanjati. »Ponosna sem na ekipo, ki je izpolnila cilj. Na zadnji tekmi lahko prikažemo našo najboljšo predstavo,« je bila vesela strelka desetih golov <b>Nina Zulić</b>. </p>
    </article>
  </body>
</html>