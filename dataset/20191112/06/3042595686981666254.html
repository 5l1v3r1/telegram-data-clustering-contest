<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kraftig-skogbrann-stenger-hundrevis-av-skoler/71808104"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T06:44:13+00:00"/>
    <meta property="og:title" content="Kraftig skogbrann stenger hundrevis av skoler"/>
    <meta property="og:description" content="Mer enn 600 skoler holdes tirsdag stengt i New South Wales som følge av de kraftige skogbrannene i den australske delstaten."/>
  </head>
  <body>
    <article>
      <h1>Kraftig skogbrann stenger hundrevis av skoler</h1>
      <h2>Mer enn 600 skoler holdes tirsdag stengt i New South Wales som følge av de kraftige skogbrannene i den australske delstaten.</h2>
      <address><time datetime="2019-11-12T06:44:13+00:00">12 Nov 2019, 06:44</time> by <a rel="author">NTB I</a></address>
      <p>Tirsdag er det ventet opp mot 40 grader og kraftig vind flere steder i New South Wales. Brannvesenet frykter at ytterligere branner kan blusse opp eller at brannene sprer seg.</p>
      <p>Som følge av de kraftige brannene, har skoleetaten i den mest befolkede delstaten i Australia besluttet å holde over 600 barne-, ungdoms- og videregående skoler rundt om i delstaten stengt tirsdag.</p>
      <p>3.000 brannmenn jobber på spreng for å slukke de nær 80 brannene i den østlige delstaten New South Wales, skriver <a href="https://www.sbs.com.au/news/firefighter-reportedly-goes-into-cardiac-arrest-as-more-than-75-bushfires-burn-across-new-south-wales">SBS</a>. De aller fleste av dem er nord i delstaten. 80 fly er også satt inn i arbeidet med slukkingen.</p>
      <p>Ifølge forsikringsbransjens hovedorganisasjon i Australia, ICA, har det blitt rapportert om skader for 40 millioner australske dollar i forbindelse med brannen i delstaten, som tilsvarer rundt 240 millioner norske kroner.</p>
      <h3>Vanskelig å slukke</h3>
      <p>Brannsjef Shane Fitzsimmons i New South Wales sier de er så godt forberedt som de kan bli på det som kan bli en av de verste dagene med skogbranner i Australias historie, skriver <a href="https://www.sbs.com.au/news/3000-firefighters-ready-to-battle-blazes-as-nsw-fire-danger-rapidly-increases">SBS</a>.</p>
      <p>Fitzsimmons sier imidlertid at på grunn av de tørre forholdene og vinden, er det vanskelig å slukke brannene.</p>
      <p>Brannvesenet jobber på spreng, og i tillegg er politiet og militæret koblet inn for å bistå med logistisk hjelp.</p>
      <h3>Erklærte unntaktstilstand</h3>
      <p>Mandag ble det erklært sju dagers unntakstilstand som følge av skogbrannene som herjer. I tillegg er det varslet «katastrofal» brannfare i Sydney, som er det høyeste nivået siden brannfareskalaen ble innført i 2009.</p>
      <p>I tillegg til branner i New South Wales, er det også en rekke skogbranner i delstaten Queensland. Ifølge lokalt brannvesen er det over 50 branner i delstaten.</p>
      <p>Verken i New South Wales eller i Queensland er det meldt om regn de neste dagene. Det er imidlertid ventet at vinden vil avta, men temperaturene vil fortsatt være 20 til 30 grader de fleste steder.</p>
      <h3>Røyk til New Zealand</h3>
      <p>Selv om de aller fleste skogbrannene er utenfor de største byene og stort sett utenfor tett bebyggelse, kan mange se røyken fra brannene, blant annet i Sydney. Tirsdag ettermiddag var storbyen dekket av et røykteppe.</p>
      <p>Ifølge New Zealands meteorologtjeneste <a href="https://twitter.com/NiwaWeather/status/1193689195232944128">NIWA</a> vil røyken fra skogbrannene i New South Wales nå New Zealand onsdag, som ligger om lag tre timer med fly unna. Det er også ventet at røyken vil treffe stillehavsøyene New Caledonia og Vanuatu, som ligger henholdsvis tre og fire timer østkysten av Australia med fly.</p>
      <h3>Tre døde</h3>
      <p>Som følge av røyken fra skogbrannene, er også luftkvaliteten dårligere enn normalt. Folk som har hjerte- og lungesykdommer er blitt bedt om å oppholde seg innendørs med dører og vinduer lukket, skriver <a href="https://www.sbs.com.au/news/smoke-from-the-nsw-bushfires-reaches-new-zealand-as-haze-blankets-sydney">SBS</a>.</p>
      <p>Tre personer har omkommet som følge av skogbrannene. I tillegg har brannen også tatt 150 boliger.</p>
    </article>
  </body>
</html>