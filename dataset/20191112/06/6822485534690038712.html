<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821014.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T06:30:00+00:00"/>
    <meta property="og:title" content="ماجرای توقف یک تور مختلط"/>
    <meta property="og:description" content=" به گزارش ایسنا، چندی پیش به نقل از «علیرضا جلال‌زایی»  مطلبی درباره ابطال مجوز فعالیت آژانسی که به برپایی تور کویر در اطراف شهر زاهدان اقدام و از خط قرمزها عبور کرده بود، منتشر شد. او گفته بود: «انتشار تصاویری از این تور باعث جریحه‌دار شدن افکار عمومی شده و در این خصوص با نهادهای بالادستی مکاتبه شده و مسلما آن آژانس، دیگر اجازه فعالیت را در این استان نخواهد یافت. حفظ شئونات اسلامی خط قرمز اداره کل میراث فرهنگی، گردشگری و صنایع دستی سیستان و بلوچستان است و در این خصوص با هیچ کس مماشات نمی‌کنیم. »"/>
  </head>
  <body>
    <article>
      <h1>ماجرای توقف یک تور مختلط</h1>
      <address>
        <time datetime="2019-11-12T06:30:00+00:00">12 Nov 2019, 06:30</time>
      </address>
      <p>مدیرکل میراث فرهنگی و گردشگری سیستان و بلوچستان با اشاره به تخلفات یک آژانس گردشگری که توری خارج از مقررات و عرف اخلاقی در این استان برگزار کرده بود، تاکید کرد: هیچ بخشنامه یا دستورالعملی درباره ممنوعیت اجرای تور مختلط در استان سیستان و بلوچستان صادر نشده است.</p>
      <p> به گزارش ایسنا، چندی پیش به نقل از «علیرضا جلال‌زایی»  مطلبی درباره ابطال مجوز فعالیت آژانسی که به برپایی تور کویر در اطراف شهر زاهدان اقدام و از خط قرمزها عبور کرده بود، منتشر شد. او گفته بود: «انتشار تصاویری از این تور باعث جریحه‌دار شدن افکار عمومی شده و در این خصوص با نهادهای بالادستی مکاتبه شده و مسلما آن آژانس، دیگر اجازه فعالیت را در این استان نخواهد یافت. حفظ شئونات اسلامی خط قرمز اداره کل میراث فرهنگی، گردشگری و صنایع دستی سیستان و بلوچستان است و در این خصوص با هیچ کس مماشات نمی‌کنیم. »</p>
      <p>مدیرکل میراث فرهنگی، گردشگری و صنایع دستی سیستان و بلوچستان چند روز پس از این اظهارات و انجام بررسی‌های بیشتر، اینک در گفت‌وگو با ایسنا تصریح کرد: هیچ ممنوعیت و حتی محدودیتی برای اجرای تور در این استان گذاشته نشده است. این شرایط فقط برای یک آژانس گردشگری از تهران، برقرار شده است.</p>
      <p>او توضیح داد: این آژانس گردشگری طبق روال مرسوم برای اجرای تور در استان سیستان و بلوچستان با معاونت گردشگری و اداره کل هماهنگ بود و مجوزهای لازم و مربوط را نیز داشت اما براساس مستندات و عکس‌های دریافت شده از این تور که همزمان با تعطیلات اخیر در ایام شهادت برگزار شد، برخی مقررات و ضوابط اخلاقی و عرفی در آن رعایت نشده بود که واکنش‌های عمومی را در این استان به دنبال داشت. ما پیگیر علت این اتفاق هستیم اما تا کنون آژانس مجری، پاسخ مناسبی نداده است. در نتیجه تمام فعالیت‌های بعدی این آژانس گردشگری در استان سیستان و بلوچستان متوقف خواهد شد تا اقدامات قانونی، هم‌راستا با تخلف صورت گرفته، انجام شود.</p>
      <p>جلال‌زایی گفت: ‌این محدودیت به دیگر آژانس‌ها و مجریان تور ارتباطی ندارد و سایرین همچنان با هماهنگی می‌توانند در استان سیستان و بلوچستان تور اجرا کنند. دستوری هم دال بر توقف و یا تحدید تورهای مختلط در این استان صادر نشده است. البته همچنان و همانند سایر استان‌ها لازم است برای اجرای تور هماهنگی‌های لازم با اداره کل میراث فرهنگی، گردشگری و صنایع دستی سیستان و بلوچستان انجام و مجوزهای مربوطه برای اجرای تور در این منطقه دریافت شود.</p>
    </article>
  </body>
</html>