<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/12/atirjak-a-minimalber-emelesere-vonatkozo-megallapodast"/>
    <meta property="og:site_name" content="infostart"/>
    <meta property="article:published_time" content="2019-11-12T06:42:00+00:00"/>
    <meta property="og:title" content="Tárgyalnak a minimálbér emelésére vonatkozó megállapodásról"/>
    <meta property="og:description" content="Az ok: a gazdasági teljesítmény a vártnál jobbnak ígérkezik, a számok azonban még nem egyértelműek."/>
  </head>
  <body>
    <article>
      <h1>Tárgyalnak a minimálbér emelésére vonatkozó megállapodásról</h1>
      <address><time datetime="2019-11-12T06:42:00+00:00">12 Nov 2019, 06:42</time> by <a rel="author">Infostart</a></address>
      <h3>Az ok: a gazdasági teljesítmény a vártnál jobbnak ígérkezik, a számok azonban még nem egyértelműek.</h3>
      <p>A kétéves bérmegállapodás ellenére újranyitják decemberben a jövő évi minimálbéremelésről szóló tárgyalásokat, így akár még az is megtörténhet, hogy</p>
      <blockquote>a tervezett 8 százaléknál nagyobb mértékben nőnek január 1-jétől a legkisebb fizetések</blockquote>
      <p>- írta a <a href="https://nepszava.hu/3056799_ujratargyaljak-a-minimalberemelest">Népszava</a>. A Versenyszféra és a Kormány Állandó Konzultációs Fórumának (VKF) hétfői ülésén ugyanis a Pénzügyminisztérium olyan, a gazdaság teljesítményével kapcsolatos adatokat ismertetett a munkaadói és a munkavállalói oldallal, amelyek lehetővé teszik a tavaly év végén megkötött kétéves bérmegállapodás felülvizsgálatát.</p>
      <p>A bérmegállapodás az idei és a jövő évre is 8-8 százalékos minimálbér- és garantált bérminimum-emelést ír elő, így a minimálbér a jelenlegi bruttó 149 ezer forintról 161 ezerre, a garantált bérminimum pedig a bruttó 195 ezer forintról jövőre bruttó 210 600 forintra nőne. A megállapodás azonban azt is rögzíti, hogy az emelés mértékét felül lehet vizsgálni, ha ha a végleges mutatók legalább 1 százalékkal eltérnek az előrejelzéstől, vagy a három mérőszám (infláció, GDP-növekedés, termelékenységnövekedés) összesen legalább 2 százalékos eltérést mutat.</p>
      <p>Ez a Pénzügyminisztérum adatai alapján megvalósul - igaz, az MNB várakozásai szerint nem.</p>
      <p>A munkaadói oldal ezért további adatokat kért a számítással kapcsolatban, illetve szeretnék tudni azt is, milyen teljesítményre számít a kormány 2020-at illetően – közölte a lappal Rolek Ferenc, a Munkaadók és Gyáriparosok Országos Szövetségének alelnöke.</p>
      <p>A jövő évi minimálbéremelés mértékének újratárgyalását a Magyar Szakszervezeti Szövetség (MASZSZ) <a href="https://infostart.hu/gazdasag/2019/11/08/a-jovo-het-eldol-ujratargyaljak-e-a-minimalber-emelesi-megallapodast">kezdeményezte</a>. Kordás László, a MASZSZ elnöke szerint 8 százaléknál nagyobb minimálbéremelésre már az idén is lehetőség lett volna, a MASZSZ emiatt nem is írta alá tavaly a kétéves bérmegállapodást.</p>
      <p>A cégeknek, főként a kisebb hazai vállalkozásoknak azonban <a href="https://infostart.hu/gazdasag/2019/11/08/pusztito-lehet-a-magyar-cegeknel-a-jovo-evi-valtoztatas">még az idei, nettóban alig 99 ezer forintot jelentő minimálbér kigazdálkodása is komoly gondot okozott</a> – derült ki a Magyar Kereskedelmi és Iparkamara Gazdaság és Vállalkozáskutató Intézetének - éppen a VKF ülése előtt nyilvánosságra hozott, de még áprilisi adatokat tartalmazó - felmérésből.</p>
      <p>
        <i>Nyitókép: Pixabay</i>
      </p>
    </article>
  </body>
</html>