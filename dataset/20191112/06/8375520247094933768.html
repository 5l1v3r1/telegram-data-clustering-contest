<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/molodik-shcho-zhorstoko-pobiv-svoyu-matir-i-veterana-ato-planuvav-ubivstvo--639305.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T06:16:15+00:00"/>
    <meta property="og:title" content="Молодик, що жорстоко побив свою матір і ветерана АТО, планував убивство"/>
    <meta property="og:description" content="Підозрюваним чоловікам загрожує довічне позбавлення волі"/>
  </head>
  <body>
    <article>
      <h1>Молодик, що жорстоко побив свою матір і ветерана АТО, планував убивство</h1>
      <address>
        <time datetime="2019-11-12T06:16:15+00:00">12 Nov 2019, 06:16</time>
      </address>
      <h4>Підозрюваним чоловікам загрожує довічне позбавлення волі</h4>
      <p>Слідчими Святошинського управління поліції повідомлено про підозру у замаху на умисне вбивство двом чоловікам, які 9 листопада завдали тяжких тілесних ушкоджень подружжю у житловому будинку на вулиці Академіка Кіпріанова.</p>
      <p>Про це <a href="https://www.facebook.com/kyiv.gp.gov.ua/">повідомляє</a> пресслужба прокуратури Києва.</p>
      <p>«Між одним з підозрюваним та його матір’ю тривав давній конфлікт. Маючи умисел на вчинення умисного вбивства, зловмисник підстеріг матір в під’їзді та завдав їй та її цивільному чоловіку, який за неї вступився, численних ударів дерев’яною битою та молотком по життєво важливим органам. Участь у жорстокому побитті потерпілих брав і його товариш, що мешкає у тому ж будинку. Після того, як потерпілі втратили від отриманих тілесних ушкоджень свідомість, зловмисники залишили їх на сходах», - розповіли правоохоронці.</p>
      <p>Постраждалих чоловіка та жінку госпіталізували у важкому стані.</p>
      <p>За результатами оперативно-розшукових заходів зловмисників 1989 та 1990 років народження затримали в порядку ст. 208 КПК України.</p>
      <p>Наразі їм повідомлено про підозру за ч. 2 ст. 15 п.п.1,12 ч.2 ст. 115 (замах на умисне вбивство) Кримінального кодексу України. Вирішується питання про обрання запобіжних заходів у вигляді тримання під вартою.</p>
      <p>Санкція статті передбачає позбавлення волі на строк від десяти до п'ятнадцяти років або довічне позбавленням волі. Досудове розслідування триває.</p>
      <p>Як повідомлялося, <a href="https://glavcom.ua/country/criminal/na-veterana-ato-i-jogo-druzhinu-napali-v-kijevi-oboje-u-komi-639022.html">було скоєно напад на ветерана бойових дій на Донбасі Ігоря Панова з позивним «Хан» та його дружину Оксану</a>. Обидвоє перебувають у лікарні з травмами голови.</p>
      <p>Згодом поліція Києва <a href="https://glavcom.ua/news/policiya-zatrimala-pidozryuvanih-u-pobitti-veterana-ato-ta-yogo-druzhini-639039.html">затримала двох підозрюваних у побитті подружжя.</a></p>
      <related>
        <a href="https://glavcom.ua/country/criminal/na-veterana-ato-i-jogo-druzhinu-napali-v-kijevi-oboje-u-komi-639022.html"/>
        <a href="https://glavcom.ua/news/policiya-zatrimala-pidozryuvanih-u-pobitti-veterana-ato-ta-yogo-druzhini-639039.html"/>
        <a href="https://glavcom.ua/news/u-sbu-prokomentuvali-dopit-kolishnogo-komandira-roti-batalyonu-aydar-639150.html"/>
      </related>
    </article>
  </body>
</html>