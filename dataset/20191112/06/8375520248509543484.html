<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/google-rozroblyaje-tajemniy-proekt-zi-zbirannya-medichnih-danih-639312.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T06:10:00+00:00"/>
    <meta property="og:title" content="Google розробляє таємний проект зі збирання медичних даних"/>
    <meta property="og:description" content="Діагнози, результати лабораторних досліджень, записи про госпіталізацію, історії хвороб з прізвищами пацієнтів і датами народжень - таку інформацію може збирати Google в рамках проєкту Nightingale"/>
  </head>
  <body>
    <article>
      <h1>Google розробляє таємний проект зі збирання медичних даних</h1>
      <address>
        <time datetime="2019-11-12T06:10:00+00:00">12 Nov 2019, 06:10</time>
      </address>
      <h4>Діагнози, результати лабораторних досліджень, записи про госпіталізацію, історії хвороб з прізвищами пацієнтів і датами народжень - таку інформацію може збирати Google в рамках проєкту Nightingale</h4>
      <p>Корпорація Google працює над секретним проєктом, який дозволить збирати інформацію про стан здоров'я мільйонів людей. Про це повідомляє The Wall Street Journal.</p>
      <p>Проєкт розробляється у співпраці з некомерційною компанією Ascension - другою за величиною у системі охорони здоров'я США. Спочатку планується отримувати інформацію про здоров'я мільйонів американців, що проживають в 21 штаті.</p>
      <p>За даними джерел газети, проєкт вже почав працювати рік тому. Він отримав кодову назву Project Nightingale («Проект Соловей»).</p>
      <p>Діагнози, результати лабораторних досліджень, записи про госпіталізацію, повні історії хвороб з іменами і прізвищами пацієнтів, а також їхні дати народжень - таку інформацію може збирати Google в рамках проєкту.</p>
      <p>Принаймні 150 співробітників Google вже мають доступ до більшої частини даних десятків мільйонів пацієнтів.</p>
      <p>У самій компанії повідомили, що проєкт відповідає федеральному закону про охорону здоров'я та передбачає надійний захист даних пацієнтів.</p>
      <p>Нагадаємо, Google заявила про початок <a href="https://glavcom.ua/world/observe/google-pochala-vprovadzhuvati-novu-tehnologiju-analizu-zapitiv-635445.html">використання нового удосконаленого пошукового алгоритму</a> під назвою BERT, завдяки якому користувачі зможуть адаптувати пошук під себе, а сама пошукова система буде краще розуміти контекст запиту. Про це йдеться в офіційній заяві Google, опублікованій від імені віцепрезидента Google, а також голови пошукового відділу в компанії Панду Найака.</p>
      <p>«За 15 років роботи над пошуком в Google я дізнався одну річ, що цікавість людей — нескінченна. Ми бачимо мільярди запитів щодня, і 15 відсотків цих запитів — це ті, які ми не бачили ніколи раніше, тому ми створили можливість відображення результатів для запитів, які ми не можемо передбачити», — написав Найак.</p>
      <p>«Завдяки останнім досягненням нашої дослідницької групи в області вивчення мови, що стали можливі завдяки машинному навчанню, ми значно покращили розуміння запитів, що є найбільшим стрибком вперед за останні п’ять років і одним з найбільших стрибків в історії пошуку», — наголосив він.</p>
      <p>Віцепрезидент Google також додав, що у минулому році компанія впровадила технологію нейромережевої обробки природної мови (NLP) з відкритим вихідним кодом під назвою «двонаправлений кодуючий пристрій відображення перетворень», або, як її скорочено називають у компанії — BERT (Bidirectional Encoder Representations from Transformers).</p>
      <p>«Ця технологія дозволяє будь-якій людині навчити свою власну пошукову систему давати відповіді на запити», — пише Найак.</p>
      <p>«Цей прорив став результатом досліджень компанії Google в області трансформаторів (<i>пристроїв для отримання та перетворення інформації, — «Главком»</i>): моделей, які обробляють слова по відношенню до всіх інших слів в одному реченні, а не по одному. Тому моделі BERT можуть розглядати весь контекст слова, розглядаючи слова до і після нього, що особливо корисно для розуміння сенсу пошукових запитів», — пояснили у компанії.</p>
      <p>У компанії зазначили, що цей алгоритм для обробки інформації наразі ще тільки впроваджується, тому спочатку він буде працювати, в основному, з запитами англійською мовою, а вже потім переходити на інші.</p>
      <related>
        <a href="https://glavcom.ua/world/hitech/zyavilis-telefoni-yakimi-mozhna-keruvati-za-dopomogoyu-zhestiv-video-638500.html"/>
        <a href="https://glavcom.ua/world/hitech/ukrajinskiy-mobilniy-dodatok-dlya-zboru-plastiku-otrimav-45-tis-jevro-investiciy--636453.html"/>
        <a href="https://glavcom.ua/world/hitech/shtuchniy-intelekt-zabaniv-ponad-20-tisyach-gravciv-onlayn-igor-za-spam-i-obrazi-636228.html"/>
      </related>
    </article>
  </body>
</html>