<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741241"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T05:05:00+00:00"/>
    <meta property="og:title" content="กองทัพจีนในฮ่องกง &quot;พร้อมขั้นสูงสุด&quot;"/>
    <meta property="og:description" content="สื่อกระบอกเสียงของพรรคคอมมิวนิสต์จีนเสนอรายงานสนับสนุนปฏิบัติการของตำรวจฮ่องกง ในการจัดการกับผู้ประท้วงหัวรุนแรงซึ่งมีพฤติการณ์เข้าขั้น 'ก่อการร้าย' และย้ำว่ากองทัพปลดปล่อยประชาชนจีนในฮ่องกง 'พร้อมทุกเมื่อ' ในการเข้าควบคุมสถานการณ์"/>
  </head>
  <body>
    <article>
      <h1>กองทัพจีนในฮ่องกง "พร้อมขั้นสูงสุด"</h1>
      <address>
        <time datetime="2019-11-12T05:05:00+00:00">12 Nov 2019, 05:05</time>
      </address>
      <p>
        <b>สื่อกระบอกเสียงของพรรคคอมมิวนิสต์จีนเสนอรายงานสนับสนุนปฏิบัติการของตำรวจฮ่องกง ในการจัดการกับผู้ประท้วงหัวรุนแรงซึ่งมีพฤติการณ์เข้าขั้น "ก่อการร้าย" และย้ำว่ากองทัพปลดปล่อยประชาชนจีนในฮ่องกง "พร้อมทุกเมื่อ" ในการเข้าควบคุมสถานการณ์</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 12 พ.ย. ว่าบทบรรณาธิการประจำวันอังคารของโกลบอล ไทม์ส หนังสือพิมพ์กระบอกเสียงของพรรคคอมมิวนิสต์จีน  มีสาระสำคัญขอให้ตำรวจฮ่องกง "เด็ดขาด" และยืนยัน "ความสนับสนุนเต็มที่" จากรัฐบาลปักกิ่ง ในการจัดการกับสถานการณ์ประท้วงที่ยืดเยื้อตั้งแต่เดือนมิ.ย. ที่ผ่านมา และทวีความรุนแรงขึ้นทุกขณะ พร้อมทั้งระบุด้วยว่า "เมื่อถึงคราวจำเป็น" โดยอ้างอิงตามเบสิกลอว์ ที่เสมือนเป็นรัฐธรรมนูญของฮ่องกง กองกำลังตำรวจติดอาวุธประชาชน ( พีเอพี ) ที่เมืองเซินเจิ้น และกองทหารรักษาการณ์ของกองทัพปลดปล่อยประชาชน ( พีแอลเอ ) ซึ่งประจำการในฮ่องกงอยู่แล้ว "พร้อมช่วยเหลือตลอดเวลา"</p>
      <figure>
        <img src="https://www.dailynews.co.th/admin/upload/20191112/news_eeEyqoDgyV120741_533.jpg?v=201911130410?v=9788"/>
      </figure>
      <p><b>นักเรียนหญิงมีท่าทีตกใจอย่างชัดเจน เมื่อถูกตำรวจเรียกสอบปากคำใกล้บริเวณโรงเรียน<br/></b> <br/>ด้านบทบรรณาธิการของไชนา เดลี อีกหนึ่งสื่อของพรรคคอมมิวนิสต์จีน  กล่าวว่าตลอดระยะเวลาที่ผ่านมา ตำรวจฮ่องกง "อดกลั้นอย่างหนัก" ส่งผลให้ผู้ประท้วง "ได้ใจ" และยกระดับการก่อความรุนแรงเพื่อยั่วยุเจ้าหน้าที่มากขึ้น จนเข้าขั้นเป็น "การก่อการร้าย" พร้อมทั้งทิ้งท้ายว่า ผู้ประท้วงหัวรุนแรงในฮ่องกง "กำลังยืนอยู่บนปากเหว ตอนนี้ยังมีเวลาอยู่ ขอให้ถอยกลับมา ก่อนที่จะไม่มีโอกาสอีก" อนึ่ง เบสิกลอว์ระบว่า คณะผู้บริหารฮ่องกงสามารถขอความช่วยเหลือจากสำนักงานพีแอลเอประจำฮ่องกงได้ทุกเมื่อ ในยามเกิด "ความไม่สงบในสังคม" และมาตรา 18 ของเบสิกลอว์คือการที่สภาประชาชนแห่งชาติในกรุงปักกิ่ง ประกาศสถานการณ์ฉุกเฉินในฮ่องกง ที่เท่ากับว่าฮ่องกงจะอยู่ภายใต้กฎหมายของแผ่นดินใหญ่ทันที</p>
      <figure>
        <img src="https://www.dailynews.co.th/admin/upload/20191112/news_ZdhxVQllqM120700_533.jpg?v=201911130410?v=8295"/>
      </figure>
      <p>
        <b>กลุ่มผู้ประท้วงโยนกล่องโฟมจำนวนมากลงมากีดขวางการจราจรบนถนนสายหนึ่ง</b>
      </p>
      <figure>
        <img src="https://www.dailynews.co.th/admin/upload/20191112/news_YzAVnTcAMq120622_533.jpg?v=201911130410?v=7919"/>
      </figure>
      <p><b>ตำรวจควบคุมตัวหนึ่งในผู้ประท้วงชุดดำ<br/></b> <br/>ทั้งนี้ สถานการณ์ประท้วงสัปดาห์ที่ 24 ในฮ่องกงยืดเยื้อจากวันอาทิตย์เข้าสู่วันทำงานเป็นครั้งแรก โดยมีการปะทะกันอย่างดุเดือดในหลายจุดระหว่างตำรวจปราบจลาจลกับกลุ่มผู้ชุมนุมซึ่งส่วนใหญ่เป็นนักศึกษา ที่ส่งผลให้มหาวิทยาลัยหลายแห่งกลายเป็น "สมรภูมิ" โดยปริยาย นอกจากนี้ ผู้ประท้วงหัวรุนแรงบางส่วนยังกระจายกำลังขัดขวางเส้นทางการจราจรทั้งการโยนสิ่งของลงบนถนนและรางรถไฟ รวมถึงการทำลายทรัพย์สินตามสถานีรถไฟใต้ดินที่ยังคงเกิดขึ้น<br/> </p>
      <figure>
        <iframe data-src="https://twitter.com/SCMPHongKong/status/1194116084611207172?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1194086873578295297?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191112/news_kOzEOJqZRm120732_533.jpg?v=201911130410?v=1503"/>
      </figure>
      <p>
        <b>ผู้ประท้วงชุดดำใช้หนังสติ๊กขนาดใหญ่ยิงก้อนอิฐใส่เจ้าหน้าที่</b>
      </p>
      <figure>
        <img src="https://www.dailynews.co.th/admin/upload/20191112/news_ZnNRQUyKGH120716_533.jpg?v=201911130410?v=4070"/>
      </figure>
      <p><b>เจ้าหน้าที่ดับเพลิงช่วยเหลือหญิงชราออกจากขบวนรถไฟที่ไม่สามารถเดินทางต่อได้ เพราะถูกกลุ่มผู้ประท้วงวางสิ่งกีดขวาง</b><br/> </p>
      <figure>
        <iframe data-src="https://twitter.com/globaltimesnews/status/1194106437330325505?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1194090577295491073?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPNews/status/1194108809016463361?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>สำหรับเหตุรุนแรงเมื่อวันจันทร์ที่ผ่านมาส่งผลให้มีผู้ได้รับบาดเจ็บสาหัส 2 คน คือนักศึกษาหนุ่มวัย 21 ปี ถูกตำรวจยิงเข้าที่บริเวณหน้าท้องในระยะเผาขน ระหว่างการเผชิญหน้าที่ย่านไซ้ หว่าน โป๋ว ในฝั่งฮ่องกง แม้แพทย์ผ่าตัดนำกระสุนออกจากร่างกายของชายหนุ่มแล้ว แต่อาการ "ยังน่าเป็นห่วง" ส่วนอาการของชายวัย 57 ปี ซึ่งถูกคนร้ายลอบจุดไฟเผาร่างกาย หลังมีปากเสียงเรื่องการเมืองกับชายอีกคนหนึ่ง ยังมีอาการวิกฤติเช่นกัน โดยแพทย์เผยว่าบริเวณหน้าอก แขน และศีรษะของผู้ป่วยถูกไฟไหม้มากที่สุด นอกจากนี้มีรายงานผู้ประท้วงชุดดำรุมทำร้ายร่างกายชายคนหนึ่งในย่านมงก๊กจนได้รับบาดเจ็บสาหัส และเมื่อช่วงสายของวันอังคาร เจ้าหน้าที่เข้าไปช่วยเหลือชายวัยกลางคนซึ่งติดอยู่ภายในสถานีรถไฟใต้ดินปรินซ์ เอ็ดเวิร์ด ซึ่งปิดชั่วคราวอีกครั้ง โดยรายงานระบุว่า ชายคนดังกล่าวถูกขังอยู่ในนั้น หลังถกเถียงกับผู้โดยสารคนอื่น.<br/><br/><b>เครดิตภาพ : REUTERS, AFP, AP</b></p>
    </article>
  </body>
</html>