<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/dOa99w/nikki-haley-sier-det-hvite-hus-topper-ba-henne-om-aa-undergrave-trump"/>
    <meta property="og:site_name" content="Aftenbladet"/>
    <meta property="article:published_time" content="2019-11-12T05:02:11+00:00"/>
    <meta property="og:title" content="Nikki Haley sier Det hvite hus-topper ba henne om å undergrave Trump"/>
    <meta property="og:description" content="USAs tidligere FN-ambassadør Nikki Haley skriver i en bok som kommer tirsdag, at tidligere topper i Det hvite hus ba henne undergrave president Donald Trump."/>
  </head>
  <body>
    <article>
      <h1>Nikki Haley sier Det hvite hus-topper ba henne om å undergrave Trump</h1>
      <h2>USAs tidligere FN-ambassadør Nikki Haley skriver i en bok som kommer tirsdag, at tidligere topper i Det hvite hus ba henne undergrave president Donald Trump.</h2>
      <address><time datetime="2019-11-12T05:02:11+00:00">12 Nov 2019, 05:02</time> by <a rel="author">NTB</a></address>
      <p>Ifølge Haley skal hun ha blitt bedt om å undergrave Trump under et privat møte med den daværende utenriksministeren Rex Tillerson og den daværende stabssjefen John Kelly.</p>
      <p>Ifølge Haley skal Kelly ha bedt henne om å «redde landet». Den tidligere FN-ambassadøren skriver at hun ble «sjokkert» over forespørselen, og at hun tenkte at de prøvde å sette sitt eget stempel på politikken til Trump.</p>
      <p>– Det var deres beslutninger, ikke presidentens, som var i USAs beste interesse, sa de, skriver Haley i memoarboken sin «With All Due Respect» (Med all respekt) som kommer tirsdag, ifølge nyhetsbyrået AP, som har lest boka.</p>
      <p>– Presidenten visste ikke hva han gjorde. Tillerson fortalte meg at dersom han ikke motsto presidentens beslutninger, så ville folk dø, skriver Haley videre.</p>
      <p>Den tidligere guvernøren i South Carolina sa at det private møtet varte i en time, og at Tillerson og Kelly aldri tok opp saken overfor henne igjen.</p>
      <p>I boken skriver Haley at hun mener Tillerson og Kelly burde ha sagt hva de mente overfor presidenten, og ikke la henne bli med på planen deres.</p>
      <p>– Det burde heller ha vært: Fortell presidenten om ulikhetene deres, og slutt i jobben dersom du ikke liker det han gjør. Men å undergrave en president er en farlig ting. Og det strider mot grunnloven, og det strider mot hva det amerikanske folket vil. Og det er støtende, skriver hun.</p>
      <p>Tillerson fikk i mars 2018 sparken som utenriksminister. Senere sa Tillerson at Trump var «udisiplinert» og at han ikke likte å lese orienteringsrapporter. Trump kalte Tillerson etterpå «dum som en stein».</p>
      <p>Kelly sluttet som stabssjef i desember 2018.</p>
    </article>
  </body>
</html>