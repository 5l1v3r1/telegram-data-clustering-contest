<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/12/politiko-asylo-sto-mexiko-elabe-o-morales"/>
    <meta property="og:site_name" content="euronews"/>
    <meta property="article:published_time" content="2019-11-12T05:01:51+00:00"/>
    <meta property="og:title" content="Πολιτικό άσυλο στο Μεξικό έλαβε ο Έβο Μοράλες"/>
    <meta property="og:description" content="Νύχτα ταραχών στη Λα Παζ και «επέμβαση του στρατού» μετά την παραίτηση και τη φυγή από τη χώρα του επί σειρά ετών Σοσιαλιστή ηγέτη της Βολιβίας"/>
  </head>
  <body>
    <article>
      <h1>Πολιτικό άσυλο στο Μεξικό έλαβε ο Έβο Μοράλες</h1>
      <address><time datetime="2019-11-12T05:01:51+00:00">12 Nov 2019, 05:01</time> by <a rel="author">euronews </a></address>
      <figure>
        <img src="https://static.euronews.com/articles/stories/04/29/46/78/773x435_cmsv2_70407275-4028-5599-a99d-9e7bc49b1c65-4294678.jpg"/>
      </figure>
      <p>Πολιτικό άσυλο στο Μεξικό έλαβε ο Έβο Μοράλες. Τα ξημερώματα της Τρίτης (Ελλάδας και Κύπρου) ο πρώην πρόεδρος της Βολιβίας επιβιβάστηκε σε μεξικανικό κυβερνητικό αεροσκάφος με προορισμό την χώρα της κεντρικής Αμερικής, όπου του έχει προσφερθεί πολιτικό άσυλο, γνωστοποίησε ο επικεφαλής της μεξικανικής διπλωματίας Μαρσέλο Εμπράρδ.</p>
      <p>Νωρίτερα, ο Έβο Μοράλες, που παραιτήθηκε την Κυριακή από το αξίωμά του, γνωστοποίησε μέσω Twitter ότι αναχωρεί από τη χώρα. «Αδελφές και αδελφοί, αναχωρώ για το Μεξικό», ανέφερε ο σοσιαλιστής πολιτικός μέσω Twitter, εκφράζοντας την ευγνωμοσύνη του στη μεξικανική κυβέρνηση. «Με πονά το ότι φεύγω τη χώρα για πολιτικούς λόγους, αλλά θα παρακολουθώ πάντα τι γίνεται. Θα επιστρέψω σύντομα με περισσότερη δύναμη και ενέργεια», πρόσθεσε ο Μοράλες.</p>
      <p>Την είδηση για την αποδοχή του αιτήματος ασύλου από τον Μοράλες, επιβεβαίωσε ο υπουργός Εξωτερικών Μαρσέλο Εμπράρδ, ο οποίος ενημέρωσε σχετικά τον Οργανισμό Αμερικανικών Κρατών. Ζητήθηκε επίσης από το υπουργείο Εξωτερικών της Βολιβίας να εγγυηθεί την ασφαλή έξοδο του Μοράλες από τη χώρα.</p>
      <p>Την Κυριακή ο Εμπράρδ πρόσφερε άσυλο στον Έβο Μοράλες, κάνοντας γνωστό ότι η μεξικανική πρεσβεία στη Λα Πας έχε ήδη υποδεχθεί περίπου 20 κυβερνητικούς αξιωματούχους και κοινοβουλευτικούς.</p>
      <p>Η υπουργός Εσωτερικών Όλγκα Σάντσες Κορδέρο «αποφάσισε να χορηγήσει πολιτικό άσυλο στον κ. Έβο Μοράλες», είπε ο Εμπράρδ σε συνέντευξη Τύπου που παραχώρησε στην Πόλη του Μεξικού, εξηγώντας ότι "απειλούνται η ζωή και η σωματική ακεραιότητα" του πρώην προέδρου. «Θα ενημερώσουμε αμέσως το υπουργείο Εξωτερικών της Βολιβίας ότι με βάση το διεθνές δίκαιο πρέπει να παράσχει ασφαλή διέλευση στον Μοράλες», πρόσθεσε.</p>
      <h3>Επεισόδια και αίτημα για επέμβαση του στρατού</h3>
      <p>Νύχτα σοβαρών επεισοδίων έζησε η Λα Πας, καθώς χιλιάδες υποστηρικτές του Έβο Μοράλες πραγματοποίησαν πορεία προς την πρωτεύουσα της Βολιβίας, όπου υποστηρικτές των αντιπάλων του και οπλισμένοι αστυνομικοί έστησαν οδοφράγματα.</p>
      <p>Ο επικεφαλής της αστυνομίας στη Λα Πας, ο Χοσέ Μπαρενετσέα, είπε σε δηλώσεις του που αναμεταδόθηκαν από βολιβιανά τηλεοπτικά δίκτυα ότι ζήτησε από τον αρχηγό του γενικού επιτελείου των ένοπλων δυνάμεων, τον στρατηγό Γουίλιαμς Καλιμάν, να «επέμβει ο στρατός». Ο Καλιμάν ανακοίνωσε λίγο αργότερα ότι διέταξε τις ένοπλες δυνάμεις να διεξαγάγουν κοινές επιχειρήσεις με την αστυνομία εναντίον «βανδάλων».</p>
      <p>Γύρω από την κεντρική πλατεία Μουρίγιο και σε άλλα σημεία της Λα Πας, υποστηρικτές πολιτικών παρατάξεων που εναντιώνονται στον Μοράλες έστηναν οδοφράγματα, καθώς η ένταση πλέον κορυφώνεται μετά την παραίτησή του από την προεδρία την Κυριακή, έπειτα από τρεις εβδομάδες παράλυσης της χώρας λόγω των κινητοποιήσεων της αντιπολίτευσης που κατήγγειλε νοθεία στις προεδρικές εκλογές της 20ής Οκτωβρίου.</p>
      <p>Δυτικός διπλωμάτης σημείωσε ότι οι περισσότερες ξένες πρεσβείες έκλεισαν κι έδωσαν οδηγίες στους υπαλλήλους τους να δουλέψουν από τα σπίτια τους. Τα πράγματα, εξήγησε, «είναι πολύ ανησυχητικά. Επικρατούσε φόβος και πανικός. Νομίζω ότι ο κόσμος είναι εξίσου αν όχι περισσότερο φοβισμένος απόψε. Ο κίνδυνος μάλλον δεν κάνει διάκριση. Άνθρωποι μπορεί να βρεθούν μπλεγμένοι σε κάτι».</p>
      <p>Κοινοβουλευτικοί που συζητούσαν επί της διαδικασίας για τον διορισμό μεταβατικής κυβέρνησης υπό την δεύτερη αντιπρόεδρο της Γερουσίας της Βολιβίας Τζανίνε Άνιες, υπό την αυστηρή φύλαξη της αστυνομίας, χρειάστηκε να απομακρυνθούν εσπευσμένα, είπε ένας εξ αυτών.</p>
      <h3>Γιατί παραιτήθηκε ο Μοράλες</h3>
      <p>Η αποχώρηση του 60χρονου Μοράλες, του τελευταίου εναπομείναντα ηγέτη από το λεγόμενο «ροζ κύμα» της προηγούμενης δεκαετίας στη Λατινική Αμερική, ακολούθησε εβδομάδες διαδηλώσεων και επεισοδίων μετά τις καταγγελίες περί νοθείας στις εκλογές.</p>
      <p>Ο πρώην εκτροφέας λάμα και καλλιεργητής κόκας κατά ορισμένους παρέμεινε υπερασπιστής των φτωχότερων στρωμάτων της Βολιβίας και πιστώθηκε την πολυετή οικονομική ανάπτυξη στη χώρα των Άνδεων. Για τους επικριτές του όμως ήταν ένας αυταρχικός ηγέτης που υπερέβη τα εσκαμμένα αψηφώντας το αποτέλεσμα του δημοψηφίσματος για το όριο των θητειών στην προεδρία.</p>
      <p>Ο ίδιος και η κυβέρνησή του παραιτήθηκαν την Κυριακή, μετά την εγκατάλειψή τους από την αστυνομία και τον στρατό, παρότι ο Μοράλες υποσχέθηκε ότι θα οργανωθούν νέες εκλογές κατόπιν της δημοσιοποίησης των προκαταρκτικών συμπερασμάτων του Οργανισμού Αμερικανικών Κρατών (ΟΑΚ) έπειτα από τον έλεγχο της διαδικασίας καταμέτρησης των ψήφων στις εκλογές του Οκτωβρίου. Η αποστολή του ΟΑΚ έκανε λόγο για σοβαρές παρατυπίες, «μεγάλα κενά ασφαλείας» και «χειραγώγηση», προτρέποντας τη Λα Πας να ακυρώσει το αποτέλεσμα και να διεξαγάγει νέες προεδρικές εκλογές.</p>
      <p>Ο Μοράλες επανέλαβε τις κατηγορίες πως ο αντίπαλός του στις εκλογές Κάρλος Μέσα και ο ηγέτης μιας οργάνωσης της αντιπολίτευσης που πρωτοστάτησε στις διαδηλώσεις, ο Λουίς Φερνάντο Καμάτσο, συνωμότησαν για να τον ανατρέψουν και διαβεβαίωσε ότι «ο κόσμος και οι βολιβιανοί πατριώτες αποκηρύσσουν αυτό το πραξικόπημα», ωστόσο κάλεσε «τον λαό» να μη θέσει σε κίνδυνο την ειρήνη. «Δεν μπορούμε να συγκρουόμαστε με τους αδελφούς μας. Απευθύνω επείγουσα έκκληση να επιλυθούν οι διαφορές με διάλογο και διαβουλεύσεις», τόνισε μέσω Twitter.</p>
      <h3>Μάχη με τον χρόνο για την διαδοχή Μοράλες</h3>
      <p>Η Τζανίνε Άνιες, η οποία μετά την παραίτηση του Μοράλες, του αντιπροέδρου Άλβαρο Γκαρσία Λινέρα και των προέδρων της Γερουσίας και της Βουλής δήλωσε ότι είναι έτοιμη να αναλάβει υπηρεσιακή πρόεδρος, μετέβη αεροπορικώς στην πρωτεύουσα και μεταφέρθηκε στο κοινοβούλιο συνοδεία του στρατού.</p>
      <p>«Εάν έχω την υποστήριξη εκείνων που συμμετείχαν σε αυτό το κίνημα για την ελευθερία και τη δημοκρατία, θα αναλάβω την πρόκληση, θα κάνω μόνο αυτό που είναι απαραίτητο για να διοργανωθούν διαφανείς εκλογές», διαβεβαίωσε η Άνιες. Πρόσθεσε ότι η Γερουσία κλήθηκε να συνεδριάσει την Τρίτη και προέτρεψε τα μέλη του Κινήματος προς τον Σοσιαλισμό (MAS) του πρώην προέδρου να συμμετάσχουν στις εργασίες για να αναζητηθεί συνταγματική λύση και να ονομαστεί μεταβατική κυβέρνηση.</p>
      <p>Η παραίτηση του Μοράλες μένει ακόμα να εγκριθεί από την εθνοσυνέλευση της Βολιβίας, την ολομέλεια και των δύο σωμάτων του κοινοβουλίου. Η ολομέλεια προγραμματίζεται να αρχίσει να συνεδριάζει στις 16:00 [τοπική ώρα· 22:00 ώρα Ελλάδας] την Τρίτη, αλλά δεν είναι σαφές το κατά πόσον θα καταστεί εφικτό αυτό καθώς στη Λα Πας επικρατεί συγκρουσιακή ατμόσφαιρα.</p>
      <h3>Διεθνείς αντιδράσεις: Οι υποστηρικτές και οι πολέμιοι</h3>
      <p>Ο μεξικανός υπουργός Εξωτερικών Μαρσέλο Εμπράρδ, όπως και αριστερές κυβερνήσεις χωρών της Λατινικής Αμερικής και ο εκλεγμένος πρόεδρος της Αργεντινής Αλμπέρτο Φερνάντες, κατήγγειλαν το «πραξικόπημα». «Είναι πραξικόπημα διότι ο στρατός ζήτησε την παραίτηση του προέδρου, κι αυτό παραβιάζει τη συνταγματική τάξη» στη Βολιβία, εξήγησε ο Εμπράρδ.</p>
      <p>Αντίθετα, για τον ακροδεξιό πρόεδρο της Βραζιλίας Ζαΐχ Μπολσονάρου η Κυριακή ήταν «μια σπουδαία ημέρα». Στη Βενεζουέλα, οι αντίπαλοι του σοσιαλιστή προέδρου Νικολάς Μαδούρο επίσης εξέφρασαν ικανοποίηση για την πτώση του βολιβιανού ηγέτη τον οποίο αποκαλούσαν «δικτάτορα», εκφράζοντας την ελπίδα ότι ο Μαδούρο θα έχει την ίδια τύχη.</p>
      <p>Ευρύτερα, η Ρωσία τάχθηκε στο πλευρό του Μοράλες, ενώ ο πρόεδρος των ΗΠΑ Ντόναλντ Τραμπ αντιθέτως είδε στην παραίτησή του μια «σπουδαία στιγμή για τη δημοκρατία» η οποία έστειλε κατ’ αυτόν ένα «μήνυμα» στα «παράνομα καθεστώτα» στη Βενεζουέλα καθώς και στη Νικαράγουα.</p>
    </article>
  </body>
</html>