<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/12/lappello-di-conte-ai-ministri-serve-un-piano-strategico-top10_20191112_064139/"/>
    <meta property="og:site_name" content="Askanews"/>
    <meta property="article:published_time" content="2019-11-12T05:41:39+00:00"/>
    <meta property="og:title" content="L’appello di Conte ai ministri: serve un piano strategico"/>
    <meta property="og:description" content="Roma, 12 nov. (askanews) – Un “Cantiere Taranto ” per definire un piano strategico. Il premier Giuseppe Conte lancia un appello a tutti i ministri per trovare una soluzione sull’ex Ilva, con una lettera pubblicata oggi sul quotidiano La Repubblica. “Gentile ministro, durante la mia recente visita a Taranto, ho potuto constatare come la vicenda […]"/>
  </head>
  <body>
    <article>
      <h1>L’appello di Conte ai ministri: serve un piano strategico</h1>
      <h2>Il premier in una lettera chiede a tutti di collaborare</h2>
      <address>
        <time datetime="2019-11-12T05:41:39+00:00">12 Nov 2019, 05:41</time>
      </address>
      <figure>
        <img src="http://www.askanews.it/wp-content/uploads/2019/11/20191112_064128_2A93A01D.jpg"/>
      </figure>
      <p>Roma, 12 nov. (askanews) – Un “Cantiere Taranto ” per definire un piano strategico. Il premier Giuseppe Conte lancia un appello a tutti i ministri per trovare una soluzione sull’ex Ilva, con una lettera pubblicata oggi sul quotidiano La Repubblica. “Gentile ministro, durante la mia recente visita a Taranto, ho potuto constatare come la vicenda dello stabilimento industriale ex Ilva costituisca solo un aspetto, seppure di assoluto rilievo, di una più generale situazione emergenziale in cui versa la città e la sua popolazione. Il rilancio dell’intera area necessita di un approccio globale e di lungo periodo. La politica deve assumersi la responsabilità di misurarsi con una sfida complessa, che coinvolge valori primari di rango costituzionale, quali il lavoro, la salute e l’ambiente, tutti meritevoli della massima tutela, senza che la difesa dell’uno possa sacrificare gli altri. Per questo, reputo necessario aprire un “Cantiere Taranto”, all’interno del quale definire un piano strategico, che offra ristoro alla comunità ferita e che, per il rilancio del territorio, ponga in essere tutti gli strumenti utili per attrarre investimenti, favorire l’occupazione e avviare la riconversione ambientale”.</p>
      <p>“A tal fine – prosegue la lettera .- in vista del prossimo Consiglio dei ministri di giovedì 14 novembre, ti invito, nell’ambito delle competenze del tuo dicastero, ad elaborare e, ove fossi nella condizione, a presentare proposte, progetti, soluzioni normative o misure specifiche, sui quali avviare, in quella sede, un primo scambio di idee. La discussione potrà quindi proseguire all’interno della cabina di regia che ho intenzione di istituire con l’obiettivo di pervenire, con urgenza, a soluzioni eque e sostenibili. Al riguardo, ti anticipo che il ministro della Difesa, Lorenzo Guerini, mi ha comunicato l’intenzione di promuovere un intervento organico per il rilancio dell’Arsenale, mentre il ministro per l’Innovazione, Paola Pisano, mi ha rappresentato la volontà di realizzare un progetto di ampio respiro, affinché Taranto possa diventare la prima città italiana interamente digitalizzata. Confidando nella tua collaborazione, ti ringrazio fin d’ora per il contributo che potrai offrire alla definizione di un progetto che considero prioritario per l’azione di governo”.</p>
      <p>Red/int5</p>
    </article>
  </body>
</html>