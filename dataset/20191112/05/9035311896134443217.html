<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/ispanya-super-kupa-turnuvas-suudi-arabistanda-yapilacak-gelirler-kadin-futbol-ligine-gidec"/>
    <meta property="og:site_name" content="euronews"/>
    <meta property="article:published_time" content="2019-11-12T05:00:10+00:00"/>
    <meta property="og:title" content="İspanya Süper Kupa Turnuvası Suudi Arabistan'da yapılacak"/>
    <meta property="og:description" content="İspanya Süper Kupa Turnuvası Suudi Arabistan'da yapılacak. Ulusal Futbol Federasyonu'ndan (RFEF) Pazartesi günü yapılan açıklamada organizasyonun Ocak 2020'de gerçekleştirileceği duyuruldu."/>
  </head>
  <body>
    <article>
      <h1>İspanya Süper Kupa Turnuvası Suudi Arabistan'da yapılacak</h1>
      <address><time datetime="2019-11-12T05:00:10+00:00">12 Nov 2019, 05:00</time> by <a rel="author">Euronews </a></address>
      <p>İspanya Süper Kupa Dörtlü Turnuvası 3 yıl süreyle Suudi Arabistan'da yapılacak. Ulusal Futbol Federasyonu'ndan (RFEF) pazartesi günü yapılan açıklamada organizasyonun Ocak 2020'de gerçekleştirileceği duyuruldu.</p>
      <p>Federasyon bu anlaşmadan ne kadar maddi kazanç elde edileceğini açıklamazken, gelirin İspanyol amatör futbol ve kadın futbol ligine harcanacağı belirtildi.</p>
      <p>İspanyol gazetesi ABC'nin haberine göre federasyonun bu anlaşmadan yıllık 35-40 milyon Euro arasında bir gelir elde etmesi bekleniyor.</p>
      <p>Turnuvanın ilk maçları ocak ayında Atletico Madrid, Valencia ve Real Madrid arasında 62 bin seyirci kapasiteli Cedda'da bulunan Kral Abdullah Stadyumu'nda oynanacak.</p>
      <p>İspanya'da 2018-2019 sezonunun şampiyonu Barcelona, Kral Kupası'nın sahibi Valencia, lig ikincisi Atletico Madrid ve lig üçüncüsü Real Madrid'in katılacağı 2020 İspanya Süper Kupası müsabakaları, 4'lü final şeklinde 8-12 Ocak tarihlerinde Cidde kentinde yapılacak.</p>
      <h3>Anlaşma İspanya'da eleştirilere hedef oldu</h3>
      <p>Turnuvaya ilişkin kadın haklarına saygı duyulmayan bir ülkede yapıldığı gerekçesi ile İspanya'da sert eleştiriler yöneltiliyor. İspanya'nın Kadın Spor Bakanı Maria Jose Rienda hükümetin bu gibi ülkelerde yapılacak spor müsabakalarını desteklemeyeceğini ifade etti.</p>
      <p>Kadınların spor karşılaşmalarını izleyebilmek için tribüne girme yasağını 2017'de kaldıran Suudi Arabistan bu alandaki imajını düzeltmek için çeşitli adımlar atıyor. Prens Muhammed Bin Salman daha önce de kadınların araba kullanabilmesinin önünü açmış ve erkek gardiyan sistemini kaldırmıştı.</p>
      <p>Bu olumlu gelişmelere rağmen bazı kadın aktivistler ülkede hapse atıldı. Federasyon Başkanı Luis Rubiales turnuva sırasında hiçbir ayrımcılık ve yasak olmayacağının garanti edildiğini belirtiyor.</p>
    </article>
  </body>
</html>