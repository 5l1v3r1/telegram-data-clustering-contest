<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/hto-i-navishcho-minuye-tc-i-yak-borotisya-z-nezakonnim-parkuvannyam-interv-yu-50052826.html"/>
    <meta property="og:site_name" content="НВ"/>
    <meta property="article:published_time" content="2019-11-12T05:10:00+00:00"/>
    <meta property="og:title" content="Найдивнiшi випадки, «герої парковки» та фейкові мінування. Інтерв'ю з високопосадовцем патрульної поліції"/>
    <meta property="og:description" content="Хто і навіщо постійно «заміновує» станції метро і торговельні центри, як боротися із парковками у невстановлених місцях і чи реагують люди на домашнє насильство, розповідає перший заступник начальника Департаменту патрульної поліції України Олексій Білошицький."/>
  </head>
  <body>
    <article>
      <h1>Найдивнiшi випадки, «герої парковки» та фейкові мінування. Інтерв'ю з високопосадовцем патрульної поліції</h1>
      <h2>Хто і навіщо постійно «заміновує» станції метро і торговельні центри, як боротися із парковками у невстановлених місцях і чи реагують люди на домашнє насильство, розповідає перший заступник начальника Департаменту патрульної поліції України Олексій Білошицький.</h2>
      <address><time datetime="2019-11-12T05:10:00+00:00">12 Nov 2019, 05:10</time> by <a rel="author">Олександра Горчинська</a></address>
      <p>Хто і навіщо постійно «заміновує» станції метро і торговельні центри, як боротися із парковками у невстановлених місцях і чи реагують люди на домашнє насильство, розповідає перший заступник начальника Департаменту патрульної поліції України Олексій Білошицький.</p>
      <p>За 9 місяців 2019 року поліцейськими патрульної поліції опрацьовано близько 2 мільйонів викликів на лінію 102, каже перший заступник начальника Департаменту патрульної поліції України Олексій Білошицький.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/631/big/6a966b82c824c238c182138813d49c99.png?stamp=20191111144848&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>У інтерв'ю НВ Білошицький згадує про найдивніші випадки, на які доводилося приїжджати поліцейським та розповідає, що змінила поява закону про протидію домашньому насильству в Україні.</p>
      <p>
        <b>— Як би ви описали криміногенну ситуацію в країні загалом?</b>
      </p>
      <p>— Мені, як поліцейському, звичайно, хотілося би, щоб злочинність в Україні знизилася чи не до нульового рівня. Але і зараз можу відзначити, що порівняно з іншими містами світу той же Київ є значно безпечнішим. Наприклад, у тому, що стосується злочинів із застосуванням вогнепальної зброї.</p>
      <p>Одна із найпоширеніших проблем для України — це хаотичні парковки. Чи часто патрульна поліція їздить на такі виклики?</p>
      <p>На жаль, це дійсно дуже розповсюджена проблема для всієї України, коли люди залишають машину в непристосованому для цього місці, чим ускладнюють рух на дорогах та перетворюють смуги на дорозі на парковку. Нерідко буває, що людина поставила авто ніби на кілька хвилин, аби швиденько вийти кудись по справах, але все одно утворила затор.</p>
      <p>Якщо ми візьмемо інші країни, там цим займаються спеціальні інспектори з паркування. В Україні ж на такі випадки викликають патрульну поліцію. Проте, крім цього, у патрульних — просто величезний спектр задач. Це й реагування на виклики 102, вуличну злочинність, адміністративні правопорушення на вулиці, як-от поява в стані алкогольного сп’яніння тощо, і дрібне хуліганство, і розпивання спиртних напоїв у громадському місці й таке інше. Також, наприклад, контроль сфери дорожнього руху.</p>
      <p>
        <b>— Як реагують такі водії на появу поліцейських?</b>
      </p>
      <p>— Зазвичай, перепарковуються. Переважна більшість людей, які паркуються у невстановлених місцях, прекрасно знають, що порушують правила. Просто виправдовують свої дії тим чи іншим чином. Або кажуть, що їм «на секунду», або «всі тут стоять, тож і я став». Поліція притягує таких людей до відповідальності, особливо, коли це призводить до зупинки руху громадського транспорту, небезпека на дорозі.</p>
      <p>
        <b>— Я читала вашу заяву про те, що патрульна поліція планує зосередитися на перевірці технічного стану пасажирського транспорту. Зокрема, йшлося про транспортні засоби для міжміських, міжрегіональних перевезень. Розкажіть про це.</b>
      </p>
      <p>— Мікроавтобуси, які зараз використовують для перевезення пасажирів, я б назвав справжньою небезпекою. Так вийшло, що наприкінці 1990-х початку 2000-х років чимало таких бусів завезли до України як вантажні засоби, потім переробили на пасажирські у «кустарних» умовах десь у гаражах. Вирізали вікна, ставили сидіння за принципом що більше — то краще. Про безпеку ніхто не думав — люди просто хотіли заробити.</p>
      <p>Минув час і всі ці саморобні конструкції згнили, зіпсувалися. Вони не придатні до використання, але їх все рівно використовують для пасажирських перевезень, що є грубим порушенням правил безпеки. Ми бачимо, що такі транспортні засоби потрапляють у ДТП, і всі ці самовільно встановлені сидушки просто складаються «гармошкою». Уявіть собі, що відбувається із пасажирами, які на цих сидушках сиділи. Я вже не кажу про паски безпеки, яких там просто немає. Для нас це — величезна проблема. Перевірка таких транспортних засобів є одним із наших пріоритетів.</p>
      <p>
        <b>— В Україні, певне, вже мало кого здивуєш повідомленнями про «замінування» певних об'єктів. Тільки у Києві ледь не щодня «мінують» торговельні центри, станції метро тощо. Що ви про це думаєте?</b>
      </p>
      <p>— Такі виклики — випадки, які мають високий пріоритет для поліції. Тому ми повинні відпрацьовувати всі їх згідно відповідних прописаних алгоритмів роботи. Такі виклики дуже сильно вибивають поліцейських із робочого графіку.</p>
      <aside>Вирізали вікна, ставили сидіння за принципом що більше — то краще</aside>
      <p>Дійсно, багато хто вже не сприймає все це всерйоз, мовляв, раніше ж ніколи нічого ніде не знаходили, тож і зараз нічого не буде. Та ми не можемо взяти на себе таку відповідальність не реагувати, не їхати і не перевіряти. Мені згадується казка про хлопчика, який кричав: «Вовк!» А коли йому вже перестали вірити сусіди, вовк дійсно з’явився.</p>
      <p>
        <b>— Кілька разів спостерігала, як поводяться люди, яких евакуювали з приміщення через перевірку на наявність бомби. Вони настільки не вірять, що там дійсно може бути бомба, що навіть не відходять від будівлі далеко — просто стоять під дверима та чекають, коли поліція закінчить. Хіба це безпечно?</b>
      </p>
      <p>— Таке трапляється часто. Люди кажуть, мовляв, сиджу тут зранку, нікого підозрілого не бачив, ніхто тут не ходив, а отже, і ніякої бомби немає, тож нікуди не піду. Але є алгоритми, які мають бути виконані безапеляційно. Тож нам доводиться евакуйовувати всіх і завжди.</p>
      <p>
        <b>— Хто і навіщо «мінує» всі ці об'єкти? Можливо, це люди, які телефонують<a href="https://nv.ua/ukr/ukraine/zlodijski-mifi-vip-kameri-i-rozbirannja-za-ponjattjami-eks-hlava-lukjanivskoho-sizo-pro-zhittja-v-ukrajinskikh-vjaznitsjakh-2493341.html"> з місць позбавлення волі</a>?</b>
      </p>
      <p>— Не завжди. Часто це люди, які мають певні психічні особливості, захворювання. Іноді також можуть робити це спеціально для досягнення певних цілей, скажемо так.</p>
      <p>
        <b>— А які найдивніші виклики можете згадати?</b>
      </p>
      <p>— Дуже різні, починаючи від скарг на тарганів, які переповзають до людей від сусідів, і закінчуючи «інопланетянами». Іноді викликають із проханням зняти з дерева кицьку. Трапляється, що люди викликають поліцію по десять, двадцять разів на день, бо їм просто не вистачає уваги, сумно.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/632/big/e3d1566c16fd55dbffb03adfe46f2b86.png?stamp=20191111145105&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Трапляються виклики, які стосуються діяльності поліції швидше опосередковано. Наприклад, коли поліцейських викликають через сильний шум у сусідській квартирі та скаржаться, що це заважає спати. На правду, поліцейські не здатні виміряти рівень шуму, аби точно встановити, чи це є порушенням. У нас немає ні повноважень, ні кваліфікації, ні пристроїв для цього. Раніше це здійснювали підрозділи санепідемстанції, які зараз переіменовані в зовсім інші структури. У них є відповідні пристрої, але така служба працює не у цілодобовому режимі.</p>
      <aside>Людям потрібно пояснювати, що домашнє насильство не слід замовчувати</aside>
      <p>Подібні випадки ми вирішуємо, зазвичай, через спілкування — розмовляємо із людьми, пояснюємо, чому нас викликали і що сталося. Проте не всі та не завжди насправді розуміють повноваження поліції.</p>
      <p>
        <b>— Скільки часу зазвичай їде на виклик патрульна поліція?</b>
      </p>
      <p>— Зазвичай, в середньому, наш час реагування становить 10 хвилин, але, звісно, є випадки, коли час реагування збільшується. Проте якщо це колапс, якщо злочин є дуже небезпечним для життя і здоров’я людей, ми реагуємо швидко.</p>
      <p>
        <b>— Небезпечні для життя і здоров’я — це які?</b>
      </p>
      <p>— Наприклад, ДТП. За січень — жовтень 2019 року на вулично-дорожній мережі країни зареєстровано 129 тис 815 дорожньо-транспортних пригод, в середньому, за місяць це 12 тис 981 ДТП.</p>
      <aside>Трапляється, що люди викликають поліцію по десять, двадцять разів на день, бо їм просто не вистачає уваги</aside>
      <p>Зараз часто викликають поліцейських на<a href="https://nv.ua/ukr/ukraine/events/u-domashnomu-poloni-pro-shcho-svidchit-opituvannya-nv-na-temu-domashnogo-nasilstva-50044260.html?preview"> випадки домашнього насильства</a>. На жаль, таких справ — купа. Ми маємо десятки тисяч зареєстрованих звернень, але ще більше випадків, щодо яких ніхто і ніколи не звертався до поліції взагалі.</p>
      <p>У період з січня до вересня 2019 року на короткий номер 102 надійшло більше ніж 99 тис 800 викликів за фактом домашнього насильства. Для порівняння, за аналогічний період минулого року таких викликів було 101 тис 460.</p>
      <p>Людям потрібно пояснювати, що домашнє насильство не слід замовчувати. Суспільство повинне змінити своє ставлення до цієї проблеми в цілому. Адже цілі покоління звикли толерувати таке явище — всі, напевне, чули такі вислови як «б'є — значить, любить» тощо. Толерування домашнього насильства призводить до того, що є жертви, які терплять такі дії щодо себе десять, двадцять років. І нічого нікому не кажуть.</p>
      <p>
        <b>— А що змінилося після<a href="https://nv.ua/ukr/ukraine/events/v-ukrajini-nabuv-chinnosti-zakon-pro-protidiyu-domashnomu-nasilstvu-50001219.html"> появи закону</a> Про протидію домашньому насильству?</b>
      </p>
      <p>— Викликів стало більше. Це пов’язане, насамперед, із тим, що з’явилися різні механізми притягнення порушників закону до відповідальності. Поліцейські, наприклад, мають змогу винести термінові заборонні приписи — документ, який забороняє кривднику наближатися до постраждалої особи на певну відстань протягом певного часу.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/633/big/0471c55f775e28b9d7b756d66f68a601.png?stamp=20191111145257&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Скажімо, у період з 1 січня до 30 вересня 2019 року патрульна поліція України уже склала 4 тис 59 матеріалів щодо адміністративних правопорушень за ст 173−2 КУпАП [Вчинення домашнього насильства, насильства за ознакою статі, невиконання термінового заборонного припису або неповідомлення про місце свого тимчасового перебування].</p>
      <p>Загалом, усе менше людей обирають мовчати замість того, щоби заявити про правопорушення.</p>
      <p>
        <b>10 найдивніших звернень до патрульної поліції:</b>
      </p>
      <p>
        <i><b>1.</b> Чоловік, який зв’язався із поліцією телефоном, перебував у стані алкогольного сп’яніння та душевного хаосу. Вимагав, щоб до нього негайно прибули всі відділи поліції, особливо — слідчо-оперативна група. Причина — у ресторані Сицилія готують несмачний борщ. Заявнику роз’яснили, що до компетенції слідчо-оперативної групи не входить контроль смаку страв закладів громадського харчування, та пояснили, до яких служб йому необхідно звернутися після того, як його душевний і моральний стан нормалізується.</i>
      </p>
      <p>
        <i><b>2. </b>Заявник повідомив, що хоче вбити маму і що він вже мертвий, а її знайдуть у річці.</i>
      </p>
      <p>
        <i><b>3.</b> Поліцію попросив вжити заходів заявник, який повідомив, що за адресою біля будинку лежить двоє чоловіків зі спущеними штанями.</i>
      </p>
      <p>
        <i><b>4. </b>Чоловік заявив поліції, що він вживав алкогольні напої та має намір на легковому авто проїхати по місту та цікавиться наявністю патрулів на дорозі.</i>
      </p>
      <p>
        <i><b>5. </b>Заявник повідомив, що невідомі особи несли костюм панди по вул. Городоцька у Львові.</i>
      </p>
      <p>
        <i><b>6. </b>Чоловік поскаржився поліції, що невідомі з кіоску кинули на нього кота.</i>
      </p>
      <p>
        <i><b>7. </b>Заявник поскаржився, що продавчиня в кіоску не має решти.</i>
      </p>
      <p>
        <i><b>8. </b>Заявниця повідомила, що невідома особа фотографує жінок під спідницями.</i>
      </p>
      <p>
        <i><b>9. </b>Чоловік викликав поліцію до кафе, де перебував на святкуванні Дня народження, а тоді ліг спати. Коли прокинувся, виявив, що його там зачинили.</i>
      </p>
      <p>
        <i><b>10. </b>Заявник повідомив, що теща по телефону погрожує йому фізичною розправою.</i>
      </p>
    </article>
  </body>
</html>