<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/posol-franciji-u-mozhlivomu-zrivi-normandskogo-samitu-bude-vinna-rosiya--639297.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T05:35:05+00:00"/>
    <meta property="og:title" content="Посол Франції: у можливому зриві «нормандського» саміту буде винна Росія"/>
    <meta property="og:description" content="Франція «прагне зробити так, щоб були виконані всі умови, які уможливлять проведення зустрічі»"/>
  </head>
  <body>
    <article>
      <h1>Посол Франції: у можливому зриві «нормандського» саміту буде винна Росія</h1>
      <address>
        <time datetime="2019-11-12T05:35:05+00:00">12 Nov 2019, 05:35</time>
      </address>
      <h4>Франція «прагне зробити так, щоб були виконані всі умови, які уможливлять проведення зустрічі»</h4>
      <p>Якщо «нормандський» саміт не відбудеться, то всім буде зрозуміло, що це сталося з вини російської сторони.</p>
      <p>Про це заявив надзвичайний і повноважний посол Франції в Україні Етьєн де Понсен в інтерв'ю газеті <a href="https://day.kyiv.ua/uk/article/den-planety-svitovi-dyskusiyi/pro-ukrayinskyy-dynamizm?fbclid=IwAR0Oa723EhkAGXcxhZNgwFi-BHHloVcdmBFUMvbmIREvshin05tvPzQSDyQ">«День»</a>.</p>
      <p>«Зі свого боку, ми прагнемо зробити так, щоб були виконані всі умови, які уможливлять проведення цієї зустрічі. Або ж якщо нормандський саміт не відбудеться, то всім буде зрозуміло те, що таке сталося з вини російської сторони», - сказав посол.</p>
      <p>Водночас він підкреслив: «ми віримо, що зустріч відбудеться». «Ми постійно працюємо, щоденно на рівні президента Республіки триває робота з підготовки цього саміту», - додав де Понсен.</p>
      <p>Дипломат зауважив, що президент Макрон перезавантажив певні аспекти, і сьогодні триває поетапна робота.</p>
      <p>«Найближчий етап на цьому шляху – проведення саміту в «нормандському форматі». При цьому ми не фіксуємось на складних питаннях метафізичного характеру, на які наразі немає відповіді. Ми віддаємо перевагу конкретній роботі з поступовим просуванням уперед і створенням умов для того, щоб наблизити перспективу миру», - додав посол Франції в Україні.</p>
      <p>Нагадаємо, на вимогу Росії радники президентів Нормандської четвірки <a href="https://glavcom.ua/news/na-vimogu-rf-pristayko-rozpoviv-pro-pidgotovku-dokumentu-normandskogo-samitu-639289.html">напрацювали і погодили документ, який має бути підписано на саміті</a>.</p>
      <p>До слова, глава МЗС Вадим Пристайко заявляв, що<a href="https://glavcom.ua/news/pristayko-pro-zustrich-u-normandskomu-formati-u-nas-je-dati-i-plan-639278.html"> не може оголосити дати зустрічі у «нормандському форматі», але вони є</a>.</p>
      <p>Як повідомлялося, лідери України, Німеччини, Франції та Російської Федерації <a href="https://glavcom.ua/country/politics/stala-vidoma-data-zustrichi-normandskoji-chetvirki-639019.html">можуть провести спільну зустріч </a>24 чи 26 листопада.</p>
      <p>Нагадаємо, раніше президент України Володимир <a href="https://glavcom.ua/news/zelenskiy-zayaviv-shcho-u-petrivskomu-i-zolotomu-yde-pidgotovka-do-rozvedennya-sil-634815.html">Зеленський заявив, що зустріч «нормандської четвірки» відбудеться після розведення сил на Донбасі</a> на трьох ділянках.</p>
      <p>Раніше <a href="https://glavcom.ua/news/u-putina-vvazhayut-shcho-normandskoji-zustrichi-cogo-roku-ne-bude--637826.html">у Кремлі заявляли, що поки зарано говорити про проведення зустрічі лідерів «нормандської четвірки»</a> до кінця року.</p>
      <related>
        <a href="https://glavcom.ua/news/pristayko-pro-zustrich-u-normandskomu-formati-u-nas-je-dati-i-plan-639278.html"/>
        <a href="https://glavcom.ua/news/golova-mzs-litvi-nazvav-rosiyu-naybilshoyu-pereshkodoyu-dlya-miru-v-ukrajini-637947.html"/>
        <a href="https://glavcom.ua/news/kreml-putin-gotoviy-do-normandskoji-zustrichi-pri-terminoviy-neobhidnosti-637407.html"/>
      </related>
    </article>
  </body>
</html>