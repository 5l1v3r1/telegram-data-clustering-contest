<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/prodazhi-na-alibaba-v-den-holostyakiv-postavili-rekord-i-obvalili-privat-24-329305_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T05:11:00+00:00"/>
    <meta property="og:title" content="Продажі на Alibaba в День холостяків поставили рекорд і обвалили Приват-24"/>
    <meta property="og:description" content="Покупцями виступили, за попередніми оцінками, близько півмільярда людей"/>
  </head>
  <body>
    <article>
      <h1>Продажі на Alibaba в День холостяків поставили рекорд і обвалили Приват-24</h1>
      <h2>Покупцями виступили, за попередніми оцінками, близько півмільярда людей</h2>
      <address>
        <time datetime="2019-11-12T05:11:00+00:00">12 Nov 2019, 05:11</time>
      </address>
      <p>Розпродажі, оголошені на Alibaba в День самотніх людей або День холостяка, який щорічно відзначається в КНР, призвели до тимчасового збою в системі Приватбанку (занадто багато одночасних запитів при оплаті на AliExpress) і рекорду продажів у компанії.</p>
      <p>Китайська компанія Alibaba Group Holdings Ltd. встановила новий рекорд продажу у День самотніх людей (або День холостяків), який відзначається у КНР щорічно 11 листопада.</p>
      <p>За підсумками 24-годинної акції було реалізовано товари на суму понад 268 млрд юанів ($ 38,3 млрд). Покупцями виступили, за попередніми оцінками, приблизно півмільярда людей і з КНР, і з усього світу.</p>
      <p>Менше ніж за 90 хвилин із моменту старту розпродажу обсяг продажу на платформах Alibaba досяг 114 млрд юанів ($ 16,3 млрд), що становить більше ніж половину продажу за весь день роком раніше, зазначає агентство Bloomberg.</p>
      <p>11 листопада 2018 року було реалізовано товари на загальну суму 213,5 млрд юанів ($ 30,7 млрд), що на 27% перевищило показник попереднього року.</p>
      <p>У День холостяків продано більше товарів, ніж за п'ять днів американського марафону продажу з Дня подяки до кіберпонеділка (цього року цей період триватиме з 28 листопада до 1 грудня).</p>
      <p>День одиноких людей (або День холостяків) - не зовсім традиційне китайське свято. За даними видання китайської компартії "Женьмінь Жибао", студенти КНР придумали його в 1990-ті роки на противагу Дню святого Валентина. Дату 11 листопада було обрано не випадково - на думку китайців, які вірять у магію цифр, число 11.11 нагадує "голі гілки" - так у Китаї називають одиноких чоловіків і жінок.</p>
      <p>Alibaba влаштовує масштабний розпродаж 11 листопада з 2009 року. Незважаючи на те, що за нею цю традицію підхопили компанії-конкуренти, включаючи JD.com, розпродаж у День самотніх людей асоціюються саме з Alibaba.</p>
      <p>Мільярдер Джек Ма покинув пост голови ради директорів інтернет-рітейлера <a href="https://dt.ua/TECHNOLOGIES/dzhek-ma-napisav-proschalniy-list-personalu-alibaba-287974_.html"><b>Alibaba</b>.</a> Засновник компанії пішов з поста в день свого 55-річчя, 10 вересня, повідомляє <a href="https://www.bloomberg.com/news/articles/2019-09-10/jack-ma-ends-20-year-reign-over-alibaba-wealth-creation-empire">Bloomberg.</a></p>
      <p>Тепер головою Alibaba став заступник Ма Деніел Чан. Разом з тим, ймовірно, що Ма залишиться ключовою фігурою в компанії.</p>
      <p>Вперше про намір піти у відставку мільярдер заявив у вересні минулого року. Тоді він розповів про те, що має намір зайнятися благодійними проектами в сфері освіти.</p>
      <p><b><a href="https://dt.ua/ECONOMICS/glava-alibaba-dzhek-ma-nazvav-pravila-svogo-zhittya-i-porivnyav-afriku-z-kitayem-300418_.html">Ма - колишній вчитель англійської мови</a></b>, він заснував Alibaba у 1999 році. Зараз це найбільша китайська компанія з ринковою капіталізацією 460 мільярдів доларів. Серед іншого компанія володіє торговим майданчиком AliExpress.</p>
      <p> </p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>