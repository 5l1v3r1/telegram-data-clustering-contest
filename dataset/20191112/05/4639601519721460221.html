<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/opinions/dyo-xronia-fylaki-opoios-kathyvrizei-ton-theo/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T05:15:46+00:00"/>
    <meta property="og:title" content="Δύο χρόνια φυλακή όποιος καθυβρίζει τον Θεό"/>
    <meta property="og:description" content="Αυστηροποίηση των ποινών για την παιδεραστία, τη διακίνηση μεταναστών και επαναφορά της κακόβουλης βλασφημίας των θείων επιφέρουν τροποποιήσεις στο αρχικό σχέδιο νόμου για τον Ποινικό Κώδικα και τον Κώδικα Ποινικής Δικονομίας"/>
  </head>
  <body>
    <article>
      <h1>Δύο χρόνια φυλακή όποιος καθυβρίζει τον Θεό</h1>
      <h2>Αυστηροποίηση των ποινών για την παιδεραστία, τη διακίνηση μεταναστών και επαναφορά της κακόβουλης βλασφημίας των θείων επιφέρουν τροποποιήσεις στο αρχικό σχέδιο νόμου για τον Ποινικό Κώδικα και τον Κώδικα Ποινικής Δικονομίας</h2>
      <address><time datetime="2019-11-12T05:15:46+00:00">12 Nov 2019, 05:15</time> by <a rel="author">ΒΗΜΑτοδότης</a></address>
      <p>Αυστηροποίηση των ποινών για την παιδεραστία, τη διακίνηση μεταναστών και επαναφορά της κακόβουλης βλασφημίας των θείων επιφέρουν τροποποιήσεις στο αρχικό σχέδιο νόμου για τον Ποινικό Κώδικα και τον Κώδικα Ποινικής Δικονομίας, που ανακοίνωσε ο υπουργός Δικαιοσύνης <b>Κώστας Τσιάρας </b>(φωτογραφία), κατά τη δεύτερη ανάγνωση του σχεδίου νόμου στην αρμόδια κοινοβουλευτική επιτροπή. Ειδικότερα:</p>
      <h3>***</h3>
      <p>Επανέρχεται η κακόβουλη βλασφημία και η καθύβριση των θρησκευμάτων (άρθρο 198 του ΠΚ). Προβλέπεται φυλάκιση έως 2 έτη για όποιον κακόβουλα καθυβρίζει τον Θεό και όποιον δημόσια και κακόβουλα καθυβρίζει την Ορθόδοξη Εκκλησία ή θρησκεία ανεκτή στην Ελλάδα.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <h3>***</h3>
      <p>
        <b>Πότε τελειώνουν τα έργα στον Ιερό Βράχο;</b>
      </p>
      <p>Δεν θα μπορούσα να μη σας αναφέρω για το γεύμα που παρέθεσε ο Πρωθυπουργός <b>Κυριάκος Μητσοτάκης </b>στον κινέζο πρόεδρο στον Διόνυσο, στην περιοχή της Ακρόπολης. Αποτελεί σαφώς μια κίνηση με ιδιαίτερο συμβολισμό, αλλά και ουσία, καθότι οι καλεσμένοι δεν έχουν επιλεγεί τυχαία, σηματοδοτώντας τις επενδύσεις και τις σχέσεις της νέας εποχής μεταξύ Ελλάδας και Κίνας. Στην πρόποσή του ο Κυριάκος Μητσοτάκης επισήμανε στον κινέζο πρόεδρο τη συμβολική σημασία της επιλογής του χώρου στον οποίο παρατίθεται το γεύμα προκειμένου, όπως είπε στον <b>Σι Τζινπίνγκ</b><i>, «</i><i>να διαπιστώσετε και ο ίδιος πόσο σημαντικό και δίκαιο είναι το αίτημα της Ελλάδας για την επανένωση των Γλυπτών του Παρθενώνα</i><i>». </i>Εχω όμως να σας προσθέσω και τούτα:</p>
      <h3>***</h3>
      <p><b>Πότε κτίστηκε η Ακρόπολη</b>;</p>
      <p>Πρώτον, ο κινέζος πρόεδρος ρώτησε πότε κτίστηκε η Ακρόπολη. Του απάντησε με ακρίβεια ο Πρωθυπουργός. Ρώτησε επίσης πόσα χρόνια εκτελούνται εργασίες πάνω στον Ιερό Βράχο. «Εδώ και 40 χρόνια» του είπαν. Αλλά ο κινέζος πρόεδρος δεν σταμάτησε εκεί. Θέλησε να μάθει πότε επιτέλους θα τελειώσουν οι εργασίες στην Ακρόπολη και πότε θα φύγουν οι σκαλωσιές. Και η απάντηση που του δόθηκε βεβαίως και αποτελεί είδηση: «Υπολογίζουμε το 2025» του είπαν.</p>
      <h3>***</h3>
      <p>
        <b>Ο κινέζος πρόεδρος έφερε και το αυτοκίνητό του</b>
      </p>
      <figure>
        <img src="https://www.tovima.gr/wp-content/uploads/2019/11/11/7528dc97-68ba-4f19-b982-fa59f6cce2bf-450x336.jpg"/>
      </figure>
      <p>Επίσης δεν πέρασε απαρατήρητη η λιμουζίνα την οποία έφερε μαζί του από την Κίνα ο πρόεδρος της Κίνας: Είναι αλεξίσφαιρη μάρκας Hongqi N501. Μπορεί να μην έχετε ακούσει για τη μάρκα Hongqi, αλλά είναι ο παλαιότερος κατασκευαστής αυτοκινήτων στην Κίνα και έχει μια μεγάλη γκάμα από πολυτελή οχήματα. Η limo Hongqi N501 δεν είναι προς πώληση, αλλά είναι ένα ειδικά κατασκευασμένο όχημα που βασίζεται στην πλατφόρμα του Audi A6L. Να σημειώσω τέλος ότι τις θωρακισμένες λιμουζίνες τους έφεραν μαζί τους επισκεπτόμενοι την Αθήνα οι πρόεδροι των Ηνωμένων Πολιτειών (τις ονομάζουν μάλιστα <i>«</i><i>Θηρία</i><i>»</i>) ο πρόεδρος της Ρωσίας και ο πρόεδρος της Τουρκίας. Οχι, η κυρία Μέρκελ δεν έφερε μαζί της το αυτοκίνητό της. Της δώσαμε μία «Μπέμπα», αυτή που είναι αλεξίσφαιρη και αλεξίβομβη και που στοίχισε όταν την αγοράσαμε περί τις 740.000 ευρώ. Ηταν η λιμουζίνα που είχε υποσχεθεί ο κ. Τσίπρας να την πουλήσει.</p>
      <figure>
        <img src="https://www.tovima.gr/wp-content/uploads/2019/11/11/756a4353-d861-41d3-9b19-1dddc9e4e2fa-450x336.jpg"/>
      </figure>
      <h3>***</h3>
      <p>
        <b>Ο Τσίπρας, ο Αδωνις και το λεμονάκι μυρωδάτο</b>
      </p>
      <p>Ίσως η μεγαλύτερη έκπληξη στο επίσημο δείπνο που παρέθεσε ο Πρόεδρος της Δημοκρατίας Προκόπης Παυλόπουλος προς τιμή του Κινέζου Προέδρου ήταν το… «πηγαδάκι» ανάμεσα στον Αλέξη Τσίπρα και στον Αδωνη Γεωργιάδη. Κάθισαν  ο ένας δίπλα στον άλλον και είχαν για αρκετή ώρα μια χαλαρή συζήτηση.  Εάν δεν ερχόταν κάποια στιγμή ένας κινέζος υπουργός να καθίσει ανάμεσά τους θα συνέχιζαν για αρκετή ώρα ακόμα τη συζήτηση. Τώρα θα πείτε προς τι έκπληξη;</p>
      <h3>***</h3>
      <p>Διότι Τσίπρας και Αδωνις επι σειρά ετών ήταν σε συνεχή αντιπαράθεση. Ειδικά ο κ. Τσίπρας στα 4,5 χρόνια που κυβερνούσε εξαπέλυε συνεχώς επιθέσεις εναντίον του Αδωνη, αλλά και ο Αδωνις δεν έμενε άφωνος. Απαντούσε καταλλήλως.</p>
      <h3>***</h3>
      <p>Κατά τα αλλά το δείπνο στο Προεδρικό ήταν αντίστοιχο των δείπνων που προσφέρθηκαν σε πλανητάρχες και σε προέδρους της Γαλλίας. Ο σεφ του Προεδρικού Στέφανος ετοίμασε λαβράκι με πουρέ ρεβιθιών, καρέ χοιρινού με γραβιέρα Νάξου, μάραθο με σάλτσα κόκκινων φρούτων, αχλάδι με κρέμα βανίλιας πασπαλισμένο με ζέστη σοκολάτα, ενώ η παιδική χορωδία της Εθνικής Λυρικής Σκηνής τραγούδησε το «Λεμονάκι μυρωδάτο», τη «Ψαροπούλα», και ένα κινεζικό τραγούδι «Το γιασεμί».</p>
      <figure>
        <img src="https://www.tovima.gr/wp-content/uploads/2019/11/11/IMG_3184-338x450.jpg"/>
      </figure>
      <h3>***</h3>
      <p>
        <b>Τα δώρα που αντάλλαξαν οι Πρόεδροι της Κίνας και της Ελλάδας</b>
      </p>
      <figure>
        <img src="https://www.tovima.gr/wp-content/uploads/2019/11/11/IMG_3183-450x338.jpg"/>
      </figure>
      <h3>***</h3>
      <p>
        <b>Οταν ο Τσίπρας δεν πίστεψε ούτε τα </b>
        <b>exit polls</b>
      </p>
      <p><b> </b>Αυτή η αυταπάτη του <b>Αλέξη Τσίπρα</b> ότι είναι… άχαστος, ότι δεν έχει αντίπαλο, συνεχίστηκε έως το βράδυ των εθνικών εκλογών. Ηταν βεβαίως και μια πρεσβεία που βοήθησε, που ο πρεσβευτής της πληροφορούσε το υπουργείο Εξωτερικών της χώρας του (και προφανώς και τον ΣΥΡΙΖΑ) ότι η διαφορά ανάμεσα στη ΝΔ και στον ΣΥΡΙΖΑ ήταν κάπου 3 ποσοστιαίες μονάδες. Αλλωστε αυτή την πληροφορία ο κ. Τσίπρας συχνά την έλεγε. Οτι δηλαδή <i>«</i><i>το αποτέλεσμα είναι αναστρέψιμο</i><i>»</i>, ότι <i>«</i><i>το ματς γυρίζει</i><i>»,</i> είτε στις προεκλογικές του ομιλίες είτε στις τηλεοπτικές του εμφανίσεις. Και φθάνουμε στη νύχτα των εκλογών. Ενας εκ των εμπίστων του δήλωσε στον γάλλο δημοσιογράφο <b>Φαμπιάν Περιέ</b> (που έγραψε το βιβλίο <i>«</i><i>Αλέξης Τσίπρας, μια ελληνική ιστορία</i><i>»</i>): <i>«</i><i>Κανείς τους </i>(σ.σ.: στον ΣΥΡΙΖΑ)<i> δεν περίμενε τόσο μεγάλη πτώση.</i> <i>Οι άνθρωποι του προέδρου δεν ήθελαν να πιστέψουν τα αποτελέσματα των </i><i>exit polls</i><i>. Κατά τη γνώμη τους, τα στοιχεία έκαναν λάθος</i><i>».</i></p>
      <h3>***</h3>
      <p>
        <b>Μπρος τρόικα και πίσω… Περιστέρα</b>
      </p>
      <p><b> </b>Ο γάλλος δημοσιογράφος περιγράφει και ένα άλλο περιστατικό (λίγο-πολύ είναι γνωστό) – γιατί ο Τσίπρας υπέγραψε νέο μνημόνιο: Το περιοδικό «Le Canard enchaine» αποκάλυψε κάτι που κατά τη φημολογία είχε πει εμπιστευτικά ο ηγέτης του ΣΥΡΙΖΑ στον <b>Φρανσουά Ολάντ</b>: «<i>Με πληροφόρησε ότι εάν έκανε πολλές υποχωρήσεις στις απαιτήσεις της τρόικας δεν κινδύνευε να απολέσει μόνο τη στήριξη από το κόμμα του, αλλά και να χάσει τη σύντροφο της ζωής του, η οποία είναι σφόδρα μαχητική και πολύ πιο αριστερή από τον ίδιο…</i><i>»</i>. Το ότι η <b>Περιστέρα (Μπέτυ) Μπαζιάνα </b>είναι πιο αριστερή από τον κ. Τσίπρα, είναι κοινό μυστικό ανάμεσα στους Συριζαίους.</p>
      <h3>***</h3>
      <p><b>Από τους </b><b>Podemos</b> <b>στον Μοράλες</b></p>
      <p><b> </b>Δεν ξέρω εάν το έχετε προσέξει, αλλά όλοι οι φίλοι (και υποστηριζόμενοι) από τον πρώην πρωθυπουργό <b>Αλέξη Τσίπρα</b> χάνουν ο ένας μετά τον άλλον την εξουσία. Τυχαίο; Δεν νομίζω. Η εξουσία δεν είναι παντοτινή, πλην όμως ελάχιστοι το γνωρίζουν αυτό, από την στιγμή που βρίσκονται στην εξουσία. Ας είναι. Μπορεί οι ηγέτες που στήριξαν Τσίπρα να χάνουν ο ένας μετά τον άλλον την εξουσία, αλλά ο κ. Τσίπρας εξακολουθεί να τους στηρίζει. Παράδειγμα<i>; «</i><i>Εκφράζω την αλληλεγγύη και το σεβασμό μου στον Εβο Μοράλες και στον λαό της Βολιβίας απέναντι σε κάθε προσπάθεια να επιστρέψουν οι σκοτεινές μέρες των πραξικοπημάτων και της βίας. Να νικήσει η Δημοκρατία</i><i>» </i>έγραψε χαρακτηριστικά στην ανάρτησή του ο Αλέξης Τσίπρας. Να θυμίσω εδώ ότι κατά την επίσκεψή του στον κ. Τσίπρα ο Εβο Μοράλες του έκανε δώρο την ξύλινη προτομή ενός… Ινδιάνου. (αλήθεια, τι απέγινε ο Ινδιάνος;). Πριν από τον Μοράλες (που παραιτήθηκε) έχασαν την εξουσία ο <b>Φρανσουά Ολάντ</b> (με τον οποίο ο κ. Τσίπρας φλέρταρε πολιτικά, ασχέτως εάν τον αποκαλούσε κάποτε… Ολαντρέου), ο <b>Ματέο Ρέντσι</b>, η<b> Ντίλμα Ρούσεφ </b>(της Βραζιλίας), η <b>Κριστίνα </b><b>K</b><b>ίρχνερ</b> (της Αργεντινής), οι Podemos με τον <b>Πάμπλο Ιγκλέσιας</b> (και το Bella Ciao) που έχασαν την αίγλη τους και ο <b>Νικολάς Μαδούρο, </b>ο οποίος έχει πολλαπλά προβλήματα. Και τι έμεινε; Η… Μέρκελ;</p>
      <h3>***</h3>
      <p>
        <b>Ξανά στους δρόμους ο ΣΥΡΙΖΑ</b>
      </p>
      <p>H Κουμουνδούρου βρήκε την ευκαιρία να καλέσει σε διαδηλώσεις, αλλά και να αναρτήσει στα social media ανακοινώσεις και καλέσματα για συγκέντρωση στην ΑΣΟΕΕ. Η απόφαση της Αστυνομίας να μπει στο Οικονομικό Πανεπιστήμιο «έβγαλε» ξανά έξω τα στελέχη της Κουμουνδούρου, ενώ η νεολαία του κόμματος άρχισε και πάλι να ομιλεί για  «κράτος της Δεξιάς, του αυταρχισμού και του φόβου».</p>
      <h3>***</h3>
      <p>
        <b>Το Χόλιγουντ σε… νόμους</b>
      </p>
      <p>Αναμένονται εξελίξεις στον χώρο των οπτικοακουστικών παραγωγών. Και δεν αναφέρομαι μόνο στην ανακοίνωση των νέων, «χολιγουντιανού τύπου» στούντιο στην περιοχή της Θέρμης στη Θεσσαλονίκη την περασμένη Παρασκευή από τον υπουργό Επικρατείας και Ψηφιακής Διακυβέρνησης <b>Κυριάκο Πιερρακάκη </b>και τον περιφερειάρχη Κεντρικής Μακεδονίας <b>Απόστολο Τζιτζικώστα</b>. Μαθαίνω ότι ο κ. Πιερρακάκης, υπό την ευθύνη του οποίου βρίσκεται το Εθνικό Κέντρο Οπτικοακουστικών Μέσων (ΕΚΟΜΕ), έχει ήδη προβεί σε σειρά επαφών με παραγωγούς από το Χόλιγουντ, με στόχο να διαμορφωθούν ακόμη καλύτερα κίνητρα για την προσέλκυση τέτοιων παραγωγών στην Ελλάδα και για τη μείωση της σχετικής γραφειοκρατίας που κατά καιρούς πολλούς έχει ταλαιπωρήσει. Οι πληροφορίες μας λένε ότι σύντομα θα υπάρξουν σχετικές νομοθετικές αλλά και ευρύτερες πρωτοβουλίες από την κυβέρνηση προς αυτή την κατεύθυνση.</p>
      <h3>***</h3>
      <p>
        <b>Η απειλή της Μενδώνη</b>
      </p>
      <p>Την Παρασκευή είχε έρθει η σειρά των υπηρεσιών του υπουργείου Πολιτισμού στην Περιφέρεια Πελοποννήσου για να ακούσουν το <i>«</i><i>θα κερδίσουμε τον χαμένο καιρό μιας τετραετίας και γι’ αυτό τέρμα η αγρανάπαυση</i><i>» </i>από τη <b>Λίνα Μενδώνη</b>. Σαράντα στελέχη του υπουργείου και της περιφέρειας βρέθηκαν μαζί στη μεγάλη αίθουσα του κτιρίου της περιφέρειας για να ενημερώσουν την υπουργό Πολιτισμού και Αθλητισμού, τον περιφερειάρχη <b>Παναγιώτη Νίκα </b>και τον γενικό γραμματέα του υπουργείου <b>Γιώργο Διδασκάλου </b>για το χρονοδιάγραμμα των έργων που γίνονται στο πλαίσιο του ΕΣΠΑ, αλλά και για τον άμεσο προγραμματισμό ένταξης όσων έργων έχουν ώριμες μελέτες. Κοινή διαπίστωση ήταν ότι η περασμένη τετραετία πήγε χαμένη στο επίπεδο των έργων. Στο τέλος η κυρία Μενδώνη ανήγγειλε ότι σε έξι μήνες ακριβώς θα γίνει η επόμενη σύσκεψη στην Τρίπολη, για να ελεγχθεί η ωριμότητα των μελετών που σήμερα αποφασίστηκε να γίνουν, ώστε να μη χαθεί ούτε ένα ευρώ από την τρέχουσα περίοδο, αλλά και για να αυξηθεί η απορροφητικότητα του ΕΣΠΑ της περιφέρειας που στα έργα Πολιτισμού είναι σχεδόν μηδενική. Και η… απειλή; <i>«</i><i>Οποιος νομός δεν κατορθώσει να απορροφήσει το ποσό που διατίθεται από την περιφέρεια </i><i>–</i><i> 4 εκατ. περίπου σε καθένα </i><i>–</i><i> τα χρήματα θα μεταφερθούν σε εκείνον που θα γίνεται έργο. Τούτεστιν, ευγενής ανταγωνισμός μεταξύ σας</i><i>»</i> κατέληξε η κυρία Μενδώνη απευθυνόμενη στους προϊσταμένους των Εφορειών Αρχαιοτήτων της Πελοποννήσου.</p>
      <h3>***</h3>
      <p>
        <b>Ιερές αμφισβητήσεις</b>
      </p>
      <p>Η πρόσφατη παρουσία του Μητροπολίτη Δράμας Παύλου στη δεξίωση που πραγματοποιήθηκε σε ξενοδοχείο της Κομοτηνής για την εθνική εορτή της Τουρκίας κατεγράφη, και οι φωτογραφίες του να συνομιλεί με τον ψευδομουφτή Ιμπραήμ Σερίφ έκαναν ήδη τον γύρο του Διαδικτύου. Δεν χρειάζονται επομένως σχολιασμό. Ο Μητροπολίτης ενοχλήθηκε σφόδρα από την κριτική που δέχθηκε και έσπευσε, μέσω φιλικών του προσώπων, να παρουσιαστεί ως εκπρόσωπος του Οικουμενικού Πατριαρχείου στη δεξίωση. Ενδιαφέρουσα η προσπάθειά του πρέπει να ομολογήσουμε. Ωστόσο, το ρεπορτάζ λέει ότι το Φανάρι είναι ενοχλημένο από την επιλογή του Μητροπολίτη Δράμας. Γιατί να τον στείλει άλλωστε; Δεν θα έμοιαζε μία τέτοια κίνηση σαν να αμφισβητούσε την ίδια την Αυτοκεφαλία της Εκκλησίας της Ελλάδος; Και για ποιον λόγο δεν επελέγη κάποιος άλλος; Οι γνωρίζοντες αναρωτιούνται κι άλλα πράγματα. Πώς ο Μητροπολίτης Παύλος, που διαφημίζει την σχέση του με τους Ποντίους, επέλεξε να παρευρεθεί στη δεξίωση αυτήν του τουρκικού Προξενείου;</p>
      <h3>***</h3>
      <p>
        <b>Είναι ο Χρυσοχοΐδης ΠαΣοΚ;</b>
      </p>
      <p>Το μεσημέρι της  περασμένης Πέμπτης ένα ταξί σταμάτησε έξω από τα γραφεία του ΠαΣοΚ στη Χαριλάου Τρικούπη και ο οδηγός του, σε έξαλλη κατάσταση, κατευθύνθηκε με άγριες διαθέσεις προς την είσοδο απαιτώντας να συναντήσει τη Φώφη Γεννηματά. Οι άνδρες της ασφάλειας του κτιρίου προσπάθησαν να τον ηρεμήσουν, αλλά μάταια, σε έξαλλη κατάσταση διαμαρτυρόταν γιατί του έκοψαν κλήση στη λεωφορειολωρίδα. <i>«</i><i>Και τι φταίει η Γεννηματά για αυτό;</i><i>»</i> τον ρώτησαν. <i>«</i><i>Πώς δεν φταίει; Δικός σας υπουργός είναι ο… Χρυσοχοΐδης που μας κυνηγάει!</i><i>». </i>Η παρεξήγηση έληξε και στον ταξιτζή εξηγήθηκε ότι ο κ. Χρυσοχοΐδης <i>«</i><i>είναι υπουργός του Μητσοτάκη και όχι του ΠαΣοΚ</i><i>».</i></p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>