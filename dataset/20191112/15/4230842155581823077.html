<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191112-ponad-12-mlrd-kompensatsiyi-chomu-gazprom-i-naftogaz-znovu-u-stokgolmskomu-arbitrazhi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-12T15:58:35+00:00"/>
    <meta property="og:title" content="Понад $12 млрд компенсації: чому Газпром і Нафтогаз знову у Стокгольмському арбітражі"/>
    <meta property="og:description" content="Нафтогаз і Газпром знову пішли до Стокгольмського арбітражу. Чому судяться компанії, які шанси в України виграти та про які суми йдеться – розповів Фактам ICTV Юрій Вітренко."/>
  </head>
  <body>
    <article>
      <h1>Понад $12 млрд компенсації: чому Газпром і Нафтогаз знову у Стокгольмському арбітражі</h1>
      <address>
        <time datetime="2019-11-12T15:58:35+00:00">12 Nov 2019, 15:58</time>
      </address>
      <p>Нафтогаз і Газпром знову пішли до Стокгольмського арбітражу. Чому судяться компанії, які шанси в України виграти та про які суми йдеться – розповів Фактам ICTV Юрій Вітренко.</p>
      <p>Газпром ініціював черговий арбітраж з Нафтогазом. Російська компанія просить переглянути попереднє рішення суду.</p>
      <p>Нагадаємо, раніше Газпром та Нафтогаз вже звертались до Стокгольмського арбітражу. У 2018 році рішення було на користь України – російську компанію зобов’язали виплатити $3 млрд компенсації.</p>
      <p>В ексклюзивному коментарі журналісту Фактів ICTV <b>Олексію Савіцькому</b> виконавчий директор НАК Нафтогаз <b>Юрій Вітренко</b> розповів, чому Газпром знову звернувся до арбітражу, скільки грошей вимагає і чи є в України шанси виграти суд.</p>
      <p>
        <b>– Почалось нове коло газової війни. Поясніть, що відбувається? Хто на кого напав і яка позиція Нафтогазу?</b>
      </p>
      <p>– У 2014 році, коли почався Стокгольмський арбітраж,  першим напав Газпром. Вони почали лякати, що подадуть позов, і, технічно, першими це зробили. Ми були стороною захисту.</p>
      <p>
        <b>Читайте: </b>
        <a href="https://fakty.com.ua/ua/ukraine/20191030-navit-bez-gazu-rf-ta-yevropy-ukrayina-stabilno-projde-opalyuvalnyj-sezon-naftogaz/">Навіть без газу РФ та Європи Україна стабільно пройде опалювальний сезон – Нафтогаз</a>
      </p>
      <p>Новий арбітражний процес також ініціював Газпром. Фактично, в новому арбітражі він вимагає переглянути рішення попереднього. <b>Фінансовий ефект, якщо вони досягнуть своєї мети, становить $6 млрд.</b> Ми змушені будемо їм сплатити, якщо вони виграють і якщо ми стягнемо з них ті $3 млрд, які вони зараз нам винні.</p>
      <blockquote>З одного боку, ми надали арбітражу заяву про захист, де наводимо аргументи, чому їхні позивні вимоги не мають бути задоволені. З іншого, ми надаємо свої вимоги у відповідь на їхні.</blockquote>
      <p>І вже за нашими вимогами кажемо, що Газпром порушив контрактне зобов’язання щодо транзитного тарифу у 2018 році і має сплатити компенсацію у сумі близько $12 млрд, не виконав зобов’язання щодо постачання газу як за контрактом на постачання газу, так і за контрактом на транзит і має сплатити більше $400 млн, і не виконав зобов’язання щодо технічного відбору газу на точках виходу з української ГТС.</p>
      <p>
        <b>– Понад $12 млрд – що туди входить?</b>
      </p>
      <p>– Точна сума – <b>$12,222 млрд.</b></p>
      <figure>
        <img src="https://fakty.com.ua/wp-content/uploads/2019/11/12/30425386_2079908352283071_8314493657625337491_o.jpg?1573573177"/>
      </figure>
      <p>Фото: Юрій Вітренко</p>
      <p>Це $11,8 млрд за позовом щодо тарифу транзитного газу, більше ніж $200 млн компенсації за постачання блакитного палива за контрактом на постачання і трохи більше $200 млн за контрактами на транзит. Вони мають постачати не менше 10 млрд кубів на рік. І $30 млн – компенсація за порушення технічних параметрів відбору газу у точках виходу з української ГТС.</p>
      <p>
        <b>– Якщо оцінювати наші шанси, чи були прецеденти, коли Стокгольмський арбітраж змінював своє попереднє рішення?</b>
      </p>
      <p>– Таких прецедентів взагалі немає. Мало того, Газпром думає, що робить хитріше. Вони розуміють, що не можуть звернутись до попереднього складу арбітражного трибуналу, бо в нас в контракті зазначено, що його рішення є остаточним і обов’язковим для виконання. Немає юридичної можливості переглянути це рішення.</p>
      <blockquote>Тому вони почали новий арбітраж з новим складом суддів, але вимоги, які вони ставлять, призводять до самого результату, якби вони відмінили останнє рішення.</blockquote>
      <p>Але ми обґрунтовано вказуємо на те, що ці питання вже розглядались і не можуть бути розглянуті повторно.</p>
      <p>
        <b>– Ви оптимістично налаштовані?</b>
      </p>
      <p>– Дуже оптимістично. <b>Вірогідність того, що вони програють за своїми позивними вимогами, близька до 100%.</b> Щодо наших позивних вимог – ситуація більш складна. Йдеться про дуже велику суму і складне економічне обґрунтування – чому транзит має бути переглянутий і чому така велика компенсація.</p>
      <figure>
        <img src="https://fakty.com.ua/wp-content/uploads/2019/07/22/24799515_1996823763924864_2926241315097412382_o-1.jpg?1563789981"/>
      </figure>
      <p>
        <i>Фото: Юрій Вітренко</i>
      </p>
      <p>Але у нас є всі необхідні аргументи. Були залучені провідні експерти, і ми обґрунтували наші вимоги як з економічної і юридичної точки зору, так і щодо справедливості і здорового глузду.</p>
      <p>Вірогідність більше 50%, що ми виграємо щодо перегляду транзитного тарифу.</p>
      <p>
        <b>– Газпром паралельно просить скасувати попередні борги перед Нафтогазом. Наскільки важливо стояти на своїх позиціях?</b>
      </p>
      <p>– По-перше, $3 млрд, які вони нам боргують, це дуже велика сума навіть не для Нафтогазу, а для країни. Не розумію, який українець може пробачити $3 млрд Газпрому. По-друге, якщо ми підемо на поступки і скажемо – Ви нам нічого не винні, це означатиме, що у них немає зобов’язань щодо обсягів транзиту. Вони цього і хочуть досягти.</p>
      <figure>
        <iframe src="https://www.youtube.com/embed/YwsX54YcuCg" width="560" height="315" data-service="Youtube" scrolling="no"/>
      </figure>
      <p>У Стокгольмському арбітражі ми довели, що вони мають транспортувати 110 млрд кубів на рік. Якщо ми відмовимось – пробачаємо $3 млрд і навіть не отримуємо нічого натомість.</p>
      <blockquote>Вони добудують Північний потік-2, транзит через Україну буде нульовим, і вони скажуть – Ви ж погодились з тим, що контракт не містить жодних зобов’язань з нашого боку.</blockquote>
      <p>Навіть з точки зору здорового глузду, погоджуватись і забувати про їх зобов’язання немає жодного сенсу.</p>
      <related>
        <a href="https://fakty.com.ua/ua/ukraine/20191003-tranzyt-gazu-naftogaz-vidpoviv-na-propozytsiyu-putina/"/>
        <a href="https://fakty.com.ua/ua/ukraine/20191107-z-gazpromu-hochut-styagnuty-3-mlrd-do-kintsya-2020-roku-vitrenko/"/>
        <a href="https://fakty.com.ua/ua/ukraine/20191102-naftogaz-podav-novyj-pozov-proty-gazpromu-na-12-mlrd/"/>
      </related>
    </article>
  </body>
</html>