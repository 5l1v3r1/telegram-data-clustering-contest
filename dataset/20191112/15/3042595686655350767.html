<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/beskyldes-for-sommel---ille/71805720"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T15:00:50+00:00"/>
    <meta property="og:title" content="Beskyldes for sommel: - Ille"/>
    <meta property="og:description" content="Stortinget har pålagt justisministeren å utrede endringer av utlendingsloven. Halvannet år seinere har ingenting skjedd."/>
  </head>
  <body>
    <article>
      <h1>Beskyldes for sommel: - Ille</h1>
      <h2>Stortinget har pålagt justisministeren å utrede endringer av utlendingsloven. Halvannet år seinere har ingenting skjedd.</h2>
      <address><time datetime="2019-11-12T15:00:50+00:00">12 Nov 2019, 15:00</time> by <a rel="author">Arnhild Aass Kristiansen</a></address>
      <p>I mars 2018 fikk Karin Andersen i SV, sammen med Torhild Bransdal i KrF stortingsflertallet med seg på undersøke muligheten for en endring av utlendingsloven.</p>
      <p>Hensikten var å gi UDI flere muligheter enn utvisning og innreiseforbud ved saker der utlendingsloven var brutt. Dette skulle gjelde når særlige forhold tilsier det, som hensynet til barns beste.</p>
      <p>Stortingsvedtaket havnet på bordet i det Frp-styrte justisdepartementet. Der har det blitt liggende.</p>
      <figure>
        <img src="https://www.dagbladet.no/images/71806021.jpg?imageId=71806021&amp;width=512&amp;height=308"/>
        <figcaption>VENTER: Karin Andersen Foto: Terje Pedersen / NTB scanpix Vis mer</figcaption>
      </figure>
      <p>
        <b>Nå, over halvannet år etter stortingsvedtaket er tilsynelatende ingenting skjedd.</b>
      </p>
      <p>- Statsråden lovet at han skulle komme tilbake til Stortinget med dette i høst, men jeg har ikke sett noe, sier Karin Andersen, som har en teori om årsaken:</p>
      <p>
        <b>- Dette vil ikke Frp, men jeg forventer at KrF og Venstre som har vært med på vedtaket sier at dette skal gjennomføres. Dette har Stortinget vedtatt, så det må de gjennomføre, sier hun.</b>
      </p>
      <h3>Tannlege utvist</h3>
      <p>Saken er blitt aktualisert med <a href="https://www.aftenposten.no/norge/i/xPdmOX/kastes-ut-av-norge-udi-mener-mahsa-kan-ha-kontakt-med-datteren-6-mnd-via-internett">Aftenpostens </a>sak om Mahsa Aghabararian og Magnus Leirfall i helga.</p>
      <p>Mahsa er opprinnelig fra Iran, men kom til Norge for fem år siden for å jobbe som tannlege i Tromsø. Her traff hun Magnus Leirfall, og i 2017 giftet de seg.</p>
      <h4>Stortingsvedtaket</h4>
      <p>
        <i>Stortinget ber regjeringen utrede og fremme eventuelle forslag om endring av utlendingsloven som gjør det mulig for utlendingsforvaltningen å supplere bruk av utvisning og innreiseforbud med et bredere sett av reaksjonsformer når særlige forhold tilsier det, som hensynet til barns beste.</i>
      </p>
      <p>Kilde: <a href="https://www.stortinget.no/nn/Saker-og-publikasjonar/publikasjonar/Innstillingar/Stortinget/2017-2018/inns-201718-140s/?all=true&amp;fbclid=IwAR15RG5_P-iHzhpABagaLO8DVPw_QVh2rnNY-mQFI3w0aCCrEq_MfxgVTgo#m4">Stortinget</a></p>
      <p>For to uker siden fikk Masha melding om at hun skulle utvises fra Norge i to år, ifølge Aftenposten.</p>
      <p>Hun skulle utvises fra Norge fordi hun har brutt vilkårene i oppholdstillatelsen ved å opprette et enkeltmannsforetak, og jobbet som tannlege gjennom dette, som er normal praksis i bransjen.</p>
      <p>Dette til tross for at fortsatt ammer parets seks måneder gamle datter</p>
      <p>Mandag ettermiddag ble det klart at UDI l<a href="https://www.dagbladet.no/studio/nyhetsstudio/5?post=21695">ar hensynet til barnets beste veie tyngre enn bruddet på utlendingsloven</a> og opphever vedtaket.</p>
      <h3>- Bare én type straff</h3>
      <p>Men SVs Karin Andersen er opptatt av at det må være en større bredde på reaksjonene UDI kan gi, ut fra om dette er «noe ulovlig og farlig, et uaktsomt brudd eller et hendelig uhell».</p>
      <p>- I disse sakene er det bare en reaksjon. Hvis du har brutt loven er det rett ut av landet, sier Karin Andersen.</p>
      <p>- Er det grovt og vil skade norske interesser, skal de selvsagt fortsatt utvises, men det er vanskelig å forstå hvordan det at en tannlege som vil forsørge seg selv kan skade Norge. Jeg har vært med på flere slike saker, hvor konsekvensene ikke står i forhold til bruddet, sier Andersen som mener alternative reaksjoner kan være bøter, betinget- eller ubetinget fengsel.</p>
      <h3>- Ille</h3>
      <p>Hun er ikke imponert over justisministeren som ennå ikke har fremmet saken han er pålagt overfor Stortinget:</p>
      <p>- Det er ille at det tar så langt id. Jeg har jobbet med dette gjennom flere år. Det er ikke første gang det har blitt begått denne type urett mot barn, uten en god grunn. Vi har barnekonvensjonen og retten til et familieliv som er en del av menneskerettighetene. Likevel har vært mange slike saker som dette opp gjennom åra der man splitter familier.</p>
      <p>- Det trengs en mulighet til å gi en reaksjon på en annen måte enn at du skal utvises, sier hun.</p>
      <h3>- I sluttfasen</h3>
      <p>Dagbladet har spurt justisministeren hvorfor utredningen ikke er ferdig og hvorfor det har tatt så lang tid.</p>
      <p>- Stortinget har bedt regjeringen om å utrede og fremme eventuelle forslag til alternativer til utvisning. Justis- og beredskapsdepartementet er i sluttfasen av dette arbeidet, skriver justisdepartementets presseavdeling i en e-post.</p>
      <p>
        <b>- I årets budsjettproposisjon har departementet signalisert at vi tar sikte på å sende ut høringen i løpet av året, og det er fortsatt målet, skriver de videre.</b>
      </p>
    </article>
  </body>
</html>