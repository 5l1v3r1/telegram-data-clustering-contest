<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesko-podepise-smlouvu-s-usa-o-dodani-12-vrtulniku-do-konce-roku/1820169?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T15:27:00+00:00"/>
    <meta property="og:title" content="Česko podepíše smlouvu s USA o dodání 12 vrtulníků do konce roku"/>
    <meta property="og:description" content="Praha - Ministerstvo obrany definitivně schválilo nákup 12 vrtulníků ze Spojených států v celkové ceně 14,6 miliardy korun bez DPH. Smlouvu chce uzavřít do konce roku. Resort o tom dnes informoval vládu, řekl novinářům po zasedání kabinetu ministr obrany Lubomír Metnar (za ANO). Všechny stroje by pak měla česká armáda dostat v roce 2023. Zakázka podle něj umožňuje i zapojení českého obranného průmyslu z více než 30 procent."/>
  </head>
  <body>
    <article>
      <h1>Česko podepíše smlouvu s USA o dodání 12 vrtulníků do konce roku</h1>
      <address><time datetime="2019-11-12T15:27:00+00:00">12 Nov 2019, 15:27</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministerstvo obrany definitivně schválilo nákup 12 vrtulníků ze Spojených států v celkové ceně 14,6 miliardy korun bez DPH. Smlouvu chce uzavřít do konce roku. Resort o tom dnes informoval vládu, řekl novinářům po zasedání kabinetu ministr obrany Lubomír Metnar (za ANO). Všechny stroje by pak měla česká armáda dostat v roce 2023. Zakázka podle něj umožňuje i zapojení českého obranného průmyslu z více než 30 procent.</p>
      <p>Metnar uvedl, že obrana dala při nákupu přednost nejbezpečnějšímu a nejtransparentnějšímu druhu zakázky, tedy na úrovni vlád. Česko díky tomu získá osm víceúčelových vrtulníků UH-1Y Venom a čtyři bojové vrtulníky AH-1Z Viper za cenu, za kterou by je kupovala americká armáda. "Nové vrtulníky armáda nutně potřebuje, potřebujeme nahradit současné Mi-24, které jsou na hraně životnosti. A potřebujeme se odvázat od závislosti na ruské provenienci," řekl Metnar.</p>
      <figure>
        <img src="https://i3.cn.cz/3/1566471465_P201908220447201.jpg"/>
      </figure>
      <p>Česko na konci června obdrželo od americké vlády dvě nabídky na nákup vrtulníků. Nabídce víceúčelových modelů Venom a bojových strojů Viper konkurovala možnost pořídit 12 vrtulníků UH-60M Black Hawk za 13,2 miliardy korun. Modely Viper a Venom doporučila armádě expertní komise. V ceně je kromě vrtulníků jejich vybavení zbraňovými systémy, munice, údržba a zaškolení a výcvik personálu.</p>
      <p>"S vládou Spojených států hodláme uzavřít mezivládní dohodu na nákup do konce roku," uvedl Metnar. Nechtěl se zabývat otázkou, zda by mohla uzavření smlouvy bránit KSČM, která měla k nákupu výhrady a svými hlasy ve Sněmovně toleruje vládu. "Nákup vláda - vláda je naprosto formalizovaný proces, má své náležitosti, nechtěl bych politicky spekulovat a počítat s nějakými imaginárními politickými překážkami," řekl.</p>
    </article>
  </body>
</html>