<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621179/%D8%AA%D9%88%D8%B6%DB%8C%D8%AD%D8%A7%D8%AA-%DA%A9%D8%A7%D8%B8%D9%85-%D8%B5%D8%AF%DB%8C%D9%82%DB%8C-%D8%AF%D8%B1%D8%A8%D8%A7%D8%B1%D9%87-%D9%85%D8%A7%D8%AC%D8%B1%D8%A7%DB%8C-%D8%A7%D8%B9%D8%AA%D8%B1%D8%A7%D8%B6-%D8%AF%D8%B1-%D8%AE%D8%B7%D8%A8%D9%87%E2%80%8C%D9%87%D8%A7%DB%8C-%D9%86%D9%85%D8%A7%D8%B2-%D8%AC%D9%85%D8%B9%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T15:54:00+00:00"/>
    <meta property="og:title" content="توضیحات کاظم صدیقی درباره ماجرای اعتراض در خطبه‌های نماز جمعه"/>
    <meta property="og:description" content="خطیب نمازجمعه هفته گذشته تهران توضیحاتی درباره اتفاق پیش امده در نمازجمعه و اعتراض یکی از نمازگزاران به مشکلات اقتصادی‌اش ارائه داد."/>
  </head>
  <body>
    <article>
      <h1>توضیحات کاظم صدیقی درباره ماجرای اعتراض در خطبه‌های نماز جمعه</h1>
      <address>
        <time datetime="2019-11-12T15:54:00+00:00">12 Nov 2019, 15:54</time>
      </address>
      <p>
        <i>خطیب نمازجمعه هفته گذشته تهران توضیحاتی درباره اتفاق پیش امده در نمازجمعه و اعتراض یکی از نمازگزاران به مشکلات اقتصادی‌اش ارائه داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هفته گذشته در هنگام ایراد خطبه‌های نمازجمعه توسط آیت‌الله صدیقی یکی از نمازگزاران نسبت به مشکلات معیشتی و بازنشستگی خود اعتراضاتی داشت که مسئولان برگزاری نماز جمعه او را به بیرون هدایت کردند.</p>
      <p>صدیقی امروز با انتشار ویدئویی توضیحاتی درباره اتفاق رخ‌داده در نماز جمعه ارائه داد.</p>
      <figure>
        <img src="https://aftabnews.ir/files/fa/news/1398/8/21/358456_257.jpg"/>
      </figure>
      <p>متن اظهارات آیت‌الله صدیقی به شرح زیر است:</p>
      <p>در این رابطه من بنای دفاع از خودم ندارم، اما آن چه که هست را باید عرض کنم. نکته اول اینکه پرودگار متعال درباره نماز جمعه فرموده بشتابید به سوی نماز جمعه "فاسعوا الی ذکر الله " و در جای دیگر فرموده دلها با یاد خدا آرامش می‌گیرد. "الا بذکر الله تطمئن القلوب."</p>
      <p>از اینجا معلوم می شود که نماز جمعه محل آرامش و جایی است که اگر کسی هم ناراحتی دارد وقتی به نماز جمعه می‌آید باید احساس آرامش کند. از این حیث ما اعتقاد داریم که کسانی که مشکلاتی دارند باید بتوانند مشکلاتشان را در نماز جمعه مطرح کنند. همچنین خطبه‌های نماز به منزله دو رکعت نماز است لذا باید همه بدانیم که خطبه را نباید به هم زد و باید صبر کرد تا خطبه تمام شود.</p>
      <p>نکته بعدی اینکه زمانی که این بزرگوار صحبت می‌کرد من در جایگاه سخنرانی بودم و کسانی هم فکر کردند که وی می‌خواهد شلوغ کند و جلویش را گرفتند. خود من از اقدام این فرد ناراحت نبودم و جا داشت کسانی که که از ایشان عکس گرفتند عکسی هم از من می‌گرفتند که ببینند من دستم را بلند کردم به نشانه ابراز احساسات و علاقه و لبخندی هم به او زدم و توقع داشتم بعد نماز پیش من بیاید تا ببینم چه می‌گوید اما این اتفاق نیفتاد.</p>
      <p>خدا می‌داند که من در آن لحظه چیز دیگری به ذهنم نرسید و گرنه من انسانی هستم که خودم وقتی در نماز جمعه شرکت می کنم در بین مردم می‌روم و مردم هم اگر حرفی دارند و چیزی می‌خواهند بیان می‌کنند و روال ما در هفته‌های پیش هم همین بود. در اینجا هم چیز بیشتری به ذهنم نرسید و اگر باید کاری بیشتر انجام می‌دادم و ندادم عذرخواهی می‌کنم و از خدا می‌خواهم که مرا ببخشد.</p>
    </article>
  </body>
</html>