<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/12/couples-death-lookout-notice-for-accuseds.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T15:25:00+00:00"/>
    <meta property="og:title" content="ദമ്പതിമാരെ വെട്ടിക്കൊന്നത് മോഷണത്തിന്; പ്രതികള്‍ക്കായി ലുക്കൗട്ട് നോട്ടിസ്"/>
    <meta property="og:description" content="ആലപ്പുഴ ∙ ചെങ്ങന്നൂരില്‍ ദമ്പതിമാരെ വെട്ടിക്കൊലപ്പെടുത്തിയ കേസില്‍ പ്രതികളെന്നു സംശയിക്കുന്ന രണ്ടു ബംഗ്ലദേശ് സ്വദേശികള്‍ക്കായി വെണ്‍മണി പൊലീസ്.Crime.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ദമ്പതിമാരെ വെട്ടിക്കൊന്നത് മോഷണത്തിന്; പ്രതികള്‍ക്കായി ലുക്കൗട്ട് നോട്ടിസ്</h1>
      <address><time datetime="2019-11-12T15:25:00+00:00">12 Nov 2019, 15:25</time> by <a rel="author">മനോരമ ലേഖകൻ</a></address>
      <p>ആലപ്പുഴ ∙ ചെങ്ങന്നൂരില്‍ ദമ്പതിമാരെ വെട്ടിക്കൊലപ്പെടുത്തിയ കേസില്‍ പ്രതികളെന്നു സംശയിക്കുന്ന രണ്ടു ബംഗ്ലദേശ് സ്വദേശികള്‍ക്കായി വെണ്‍മണി പൊലീസ് ലുക്കൗട്ട് നോട്ടിസ് പുറപ്പെടുവിച്ചു. ലബിലു, ജുവല്‍ എന്നിവരെയാണു സംശയം. മോഷണമാണു കൊലപാതകത്തിന്റെ ലക്ഷ്യമെന്നാണു പൊലീസ് നിഗമനം. കിടപ്പുമുറി അലങ്കോലമാക്കിയിട്ടുണ്ട്. സംഭവം നടന്ന വീടിന്റെ പറമ്പില്‍ കഴിഞ്ഞ ദിവസങ്ങളില്‍ ജോലിക്കെത്തിയ ഇതര സംസ്ഥാന തൊഴിലാളികളെ പൊലീസ് ചോദ്യം ചെയ്തിരുന്നു. സംശയിക്കപ്പെടുന്നവര്‍ക്ക് ഇവരുമായി ബന്ധമുണ്ടെന്നാണു സംശയം.</p>
      <p>ഇന്നലെ വൈകിട്ടാണു കൊലപാതകം നടന്നതെന്നാണു നിഗമനം. വൈകിട്ടു പ്രദേശത്തു ശക്തമായ മഴയുണ്ടായിരുന്നു. കൊല്ലപ്പെട്ട ചെറിയാന്‍ ഉച്ചയ്ക്കു മുന്‍പ് അടുത്തുള്ള ജങ്ഷനില്‍ പോയി വന്നിരുന്നു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/12/CNEHGANUR-MURDER1.jpg"/>
        <figcaption>പ്രതികളെന്നു സംശയിക്കുന്ന ലബിലു, ജുവൽ</figcaption>
      </figure>
      <p>രാത്രി വീട്ടില്‍ ലൈറ്റ് തെളിഞ്ഞിരുന്നില്ലെന്നു നാട്ടുകാര്‍ കണ്ടെങ്കിലും ആരും വീട്ടിലെത്തി അന്വേഷിച്ചില്ല. രാവിലെയും ചെറിയാനെ കാണാതെ വന്നതോടെ സുഹൃത്തുക്കള്‍ അന്വേഷിച്ചു ചെന്നപ്പോഴാണു കൊലപാതകം പുറത്തറിഞ്ഞത്. ഇന്നു രാവിലെ സുഹൃത്തുക്കള്‍ക്കൊപ്പം ആലപ്പുഴയില്‍ ഹൗസ്‌ബോട്ട് യാത്രയ്ക്കു പോകാനിരുന്നതാണ് ചെറിയാന്‍. ദുബായിലുള്ള മകനും മകളും മരുമക്കളും ഉടന്‍ നാട്ടിലെത്തും. ചെറിയാന്‍ ഏറെക്കാലം അബുദാബിയിലായിരുന്നു. നാട്ടിലെത്തിയ ശേഷം സിഎസ്‌ഐ പള്ളിയിലെയും പ്രാര്‍ഥനാ ഗ്രൂപ്പുകളിലെയും പ്രവര്‍ത്തനങ്ങളില്‍ സജീവമായിരുന്നു.</p>
      <p><b>English Summary:</b> Couples death; Lookout notice for accused's</p>
    </article>
  </body>
</html>