<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/brzan-po-vdoru-fekalij-na-muzejskem-trgu-pricakuje"/>
    <meta property="og:site_name" content="Primorske novice"/>
    <meta property="article:published_time" content="2019-11-12T15:22:26+00:00"/>
    <meta property="og:title" content="Nad težave z boljšo komunikacijo"/>
    <meta property="og:description" content="Koprski župan Aleš Bržan se je danes sestal s prebivalci Muzejskega trga 4, ki so v štirih tednih doživeli že tri vdore fekalij v kletne prostore njihovega bloka. Med drugim so dorekli, da je nujno izboljšati komunikacijo."/>
  </head>
  <body>
    <article>
      <h1>Nad težave z boljšo komunikacijo</h1>
      <address><time datetime="2019-11-12T15:22:26+00:00">12 Nov 2019, 15:22</time> by <a rel="author">Nataša Hlaj</a></address>
      <p>
        <b>Koprski župan Aleš Bržan se je danes sestal s prebivalci Muzejskega trga 4, ki so v štirih tednih doživeli že tri vdore fekalij v kletne prostore njihovega bloka. Med drugim so dorekli, da je nujno izboljšati komunikacijo.</b>
      </p>
      <figure>
        <img src="https://static.primorske.si/foto/highres/istra/719466_254_-_muz_trg_1.jpg"/>
        <figcaption>Foto: Nataša Hlaj</figcaption>
      </figure>
      <p><b>KOPER</b> &gt; “Do konca tedna bomo videli, če bodo kaj naredili in upam, da bodo težave rešili,” se nadeja <b>Dušan Ropotar</b>, eden od tamkajšnjih stanovalcev. Ti so zadovoljni, da se je vsaj nekaj okoli njihovega bloka začelo premikati in da izvajalci iščejo rešitev za vzpostavitev črpališča, ki ne bo več zatajilo in bo do ureditve glavnega kanalizacijskega voda prečrpavalo odplake iz stolpiča.</p>
      <p>Ropotar pravi, da se je tokratnega sestanka udeležila tudi predstavnica podjetja Habit, ki je upravnik bloka, in pa številna delegacija občinskih uradnikov in predstavnikov izvajalca. “Doreči moramo še skrb za dezinfekcijo naših kletnih prostorov in sušenje sten ter tal, da ne bomo imeli težav z vlago. Poleg tega nas zelo zanima, kako bodo uredili zavarovanja,” še dodaja Ropotar.</p>
      <p>“Vsaka dva tedna bo naš predstavnik, Vladimir Savarin, na sedežu občine poizvedoval o poteku gradbenih del in vsem, kar moramo še vedeti,” napoveduje Ropotar. <b>Aleš Bržan</b> od izvajalca del zdaj pričakuje pisna zagotovila, da se kaj takega ne bo več ponovilo. Ob tem dopušča možnost, da se iz tega naslova od izvajalca uveljavijo penali.</p>
      <p>Sicer pa so stanovalci te dni dobili v roke tudi izvedensko mnenje glede funkcionalnega zemljišča bloka, ki je zanje ugodno, zato bodo na sestanku stanovalcev bloka dorekli, kako dalje.</p>
    </article>
  </body>
</html>