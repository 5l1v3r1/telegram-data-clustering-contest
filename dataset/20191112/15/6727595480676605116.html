<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/a-birds-paradise-turns-graveyard-as-thousands-of-migratory-birds-die-mysteriously.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T15:08:00+00:00"/>
    <meta property="og:title" content="'പക്ഷികളുടെ പറുദീസയില്‍' ചത്തുപൊങ്ങിയത് ആയിരക്കണക്കിന് പക്ഷികള്‍; സാംഭര്‍ തടാകതീരത്ത് കണ്ടെത്തിയത് ദേശാടനപക്ഷികളുടെ ജഡം"/>
    <meta property="og:description" content="Birds National News Rajastan India രാജസ്ഥാന്‍: രാജസ്ഥാനിലെ സാംഭര്‍ തടാകക്കരയില്‍ ആയിരക്കണക്കിന് ദേശാടനക്കിളികള്‍ ചത്ത നിലയില്‍. ജയ്പൂരിന് സമീപത്തുള്ള രാജ്യത്തെ വലിയ ഉപ്പു"/>
  </head>
  <body>
    <article>
      <h1>'പക്ഷികളുടെ പറുദീസയില്‍' ചത്തുപൊങ്ങിയത് ആയിരക്കണക്കിന് പക്ഷികള്‍; സാംഭര്‍ തടാകതീരത്ത് കണ്ടെത്തിയത് ദേശാടനപക്ഷികളുടെ ജഡം</h1>
      <address><time datetime="2019-11-12T15:08:00+00:00">12 Nov 2019, 15:08</time> by <a rel="author">ന്യൂസ് ഡെസ്‌ക്</a></address>
      <p>രാജസ്ഥാന്‍: രാജസ്ഥാനിലെ സാംഭര്‍ തടാകക്കരയില്‍ ആയിരക്കണക്കിന് ദേശാടനക്കിളികള്‍ ചത്ത നിലയില്‍. ജയ്പൂരിന് സമീപത്തുള്ള രാജ്യത്തെ വലിയ ഉപ്പുജല തടാകക്കരയിലാണ് പക്ഷികളെ ചത്ത നിലയില്‍ കണ്ടെത്തിയത്.</p>
      <p>പത്തോളം ഇനങ്ങളില്‍പ്പെട്ട ആയിരക്കണക്കിന് പക്ഷികളെയാണ് ചത്ത നിലയില്‍ കണ്ടെത്തിയത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ജലമലിനീകരണം മൂലമാണ് പക്ഷികള്‍ ചത്തതെന്നാണ് അധികൃതര്‍ പറയുന്നത്. എന്നാല്‍ വിസെറ ടെസ്റ്റ് റിപ്പോര്‍ട്ട് വന്നാലെ കൂടുതല്‍ പറയാന്‍ കഴിയൂവെന്നും അധികൃതര്‍ പറഞ്ഞു.</p>
      <related>
        <a href="https://www.doolnews.com/hanuman-beniwal-alleged-on-friday-that-former-chief-minister-vasundhara-raje-has-helped-the-congress-candidate-in-khisnwar-bypol.html?utm_source=doolnews&amp;utm_medium=related"/>
      </related>
      <p>വനംവകുപ്പ് തടാകക്കരയില്‍ നിന്നും പക്ഷികളുടെ ജഡം ശേഖരിക്കുകയായിരുന്നു. 1500 ഓളം പക്ഷികള്‍ ചത്തെന്നാണ് അധികൃതരുടെ കണക്കെങ്കിലും അയ്യായിരത്തിലധികം പക്ഷികള്‍ ചത്തിട്ടുണ്ടെന്നാണ് പ്രദേശവാസികള്‍ പറയുന്നത്.</p>
      <related>
        <a href="https://www.doolnews.com/avinash-pande-get-war-room-charge-for-maharashtra-election-from-congress.html?utm_source=doolnews&amp;utm_medium=related"/>
      </related>
      <p>പക്ഷികളുടെ ജഡവും തടാകത്തില്‍ നിന്നുള്ള ജലവും ശേഖരിച്ച് ഭോപ്പാലിലേക്ക് അയച്ചിരിക്കുകയാണ് ജയ്പുരില്‍ നിന്നുള്ള മെഡിക്കല്‍ സംഘം.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ജലത്തില്‍ വിഷാംശമോ ബാക്ടീരിയയോ വൈറസോ ഉള്ളതിനാലാവാം പക്ഷികള്‍ കൂട്ടമായി ചത്തതെന്ന് ഫോറസ്റ്റ് റേഞ്ചര്‍ രാജേന്ദ്ര ജാഖര്‍ പറഞ്ഞു. ചിലപ്പോള്‍ മേഖലയില്‍ കഴിഞ്ഞ ദിവസം വീശിയ കൊടുങ്കാറ്റാവാം കാരണമെന്നും ഇദ്ദേഹം കൂട്ടിച്ചേര്‍ത്തു.</p>
      <p>ചക്രവാകം, കോരിച്ചുണ്ടന്‍, അവോസെറ്റ് കുളക്കോളി, വെള്ളക്കൊക്കന്‍ കുളക്കോഴി, പവിഴക്കാലി എന്നീ പക്ഷികളെയാണ് ചത്ത നിലയില്‍ കണ്ടെത്തിയത്.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>