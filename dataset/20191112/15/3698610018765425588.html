<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/mazura-mayut-viluchiti-z-rozshuku-interpolu-nayblizhchim-chasom-329381_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T15:33:00+00:00"/>
    <meta property="og:title" content="Мазура мають вилучити з розшуку Інтерполу найближчим часом"/>
    <meta property="og:description" content="МВС подало відповідне звернення ще в суботу.  "/>
  </head>
  <body>
    <article>
      <h1>Мазура мають вилучити з розшуку Інтерполу найближчим часом</h1>
      <h2>МВС подало відповідне звернення ще в суботу.  </h2>
      <address>
        <time datetime="2019-11-12T15:33:00+00:00">12 Nov 2019, 15:33</time>
      </address>
      <p>Україна очікує вилучення <a href="https://dt.ua/UKRAINE/denisova-zvernulasya-do-polskogo-ombudsmena-schodo-zahistu-mazura-329252_.html"><b>затриманого в Польщі ветерана антитерористичної операції Ігоря Мазура</b></a> з розшуку Інтерполу після відповідного звернення Міністерства внутрішніх справ, повідомила заступниця міністра закордонних справ Олена Зеркаль на брифінгу у вівторок</p>
      <p>"Я щойно мала контакт з Геращенком (заступником глави МВС. – ред.), і він сказав, що Мазур має бути знятий з цього переліку найближчим часом. Ще в суботу вони подали подання і очікують найближчим часом, що генеральний секретар Інтерполу прийме відповідне рішення", - цитує Зеркаль "<a href="https://www.eurointegration.com.ua/news/2019/11/12/7102942/">Європейська правда</a>".</p>
      <p>У МВС раніше повідомили, що Ігоря Мазура затримали не на підставі встановлення червоної картки, а шляхом пред'явлення циркулярного повідомлення, поширення якого було обмежене певними країнами.</p>
      <p>Як повідомлялося, в Польщі, на прикордонному пункті Дорогуськ, <b><a href="https://dt.ua/UKRAINE/u-polschi-za-zapitom-rosiyi-zatrimali-ukrayinskogo-biycya-mazura-329080_.html">за запитом РФ затримали</a></b> співробітника Секретаріату Уповноваженого ВРУ з прав людини Ігоря Мазура.</p>
      <p>В МВС України назвали затримання Мазура <b><a href="https://dt.ua/UKRAINE/rosiya-vikoristovuye-interpol-dlya-peresliduvannya-ukrayinciv-mvs-ukrayini-329098_.html">черговим використанням Росією міжнародних інститутів</a></b> для переслідування українських громадян і вказали, що Росія порушила цим міжнародні норми і кілька статей статуту Інтерполу.</p>
      <p>При цьому в Польщі заявили, що <b><a href="https://dt.ua/UKRAINE/mazura-ne-budut-vidavati-rosiyi-vice-spiker-seymu-polschi-329104_.html">не мають наміру видавати українця Росії</a></b>. За підсумками засідання суду 10 листопада <b><a href="https://dt.ua/UKRAINE/mazura-ne-ekstraduyut-v-rf-polscha-peredala-yogo-na-poruki-ukrayinskomu-konsulu-329139_.html">Мазура передали на поруки українському консулу в Польщі</a></b>.</p>
      <footer>За матеріалами: <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>