<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zaverbovaniy-fsb-krimchanin-zbiravsya-diskridituvati-zsu-sluzhba-bezpeki-329374_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T15:04:00+00:00"/>
    <meta property="og:title" content="Завербований ФСБ кримчанин збирався дискредитувати ЗСУ — Служба безпеки"/>
    <meta property="og:description" content="Співробітники СБУ затримали чоловіка, він перебуває під вартою."/>
  </head>
  <body>
    <article>
      <h1>Завербований ФСБ кримчанин збирався дискредитувати ЗСУ — Служба безпеки</h1>
      <h2>Співробітники СБУ затримали чоловіка, він перебуває під вартою.</h2>
      <address>
        <time datetime="2019-11-12T15:04:00+00:00">12 Nov 2019, 15:04</time>
      </address>
      <p>Служба безпеки України затримала <b><a href="https://dt.ua/UKRAINE/fsb-v-aneksovanomu-krimu-namagalasya-zaverbuvati-ukrayincya-prokuratura-324925_.html">завербованого ФСБ кримчанина</a></b>, чим зірвала інформаційну спецоперацію країни-агресора із дискредитації українських Збройних сил, повідомила пресслужба СБУ. Після анексії Криму чоловік присягнув на вірність Росії та воював у Сирії.</p>
      <p>"Оперативники спецслужби встановили, що російські куратори планували поширити у медіапросторі фейкові матеріали про нібито низький моральний стан ЗСУ. Для цього ФСБ планувала використати українського воїна-десантника, який вже перебував у полі зору військової контррозвідки СБУ", - повідомили в українській спецслужбі.</p>
      <p>За даними СБУ, у 2018 році військовослужбовець десантно-штурмових військ приїхав з території анексованого Криму та вступив на службу за контрактом до ЗСУ. При цьому у 2016 році він прийняв російську присягу та поїхав воювати до Сирії на боці РФ.</p>
      <p>На Близькому Сході чоловік почав співпрацювати з ФСБ. Співробітники спецслужби країни-агресора вирішили використати його українське походження в рамках спецоперації щодо дискредитації військово-політичного керівництва України та бойових можливостей української армії. За задумом ФСБ, кримчанин мав дезертирувати з армії, після вступу до ЗСУ. Після чого він повинен був виступити на російських телеканалах та пропагандистських ЗМІ і "викрити" українську армію.</p>
      <p>"Оперативники СБУ перервали операцію ФСБ і затримали дезертира при спробі перетину адміністративного кордону з Кримом.  Під час огляду у чоловіка вилучено зібрану на службі військову інформацію та документи щодо участі у бойових діях на сході України. Наразі колишній військовий знаходиться під вартою, всі деталі його співпраці з спецслужбами РФ встановлюватиме слідство", - підсумували в СБУ.</p>
      <p>Раніше повідомлялося, що співробітники Прикордонного управління ФСБ РФ в анексованому Криму <b><a href="https://dt.ua/UKRAINE/fsb-verbuye-ukrayinciv-na-kpp-dzhankoy-328401_.html">примушують українців</a></b>, які регулярно відвідують півострів, на пункті пропуску "Джанкой" давати згоду на конфіденційне співробітництво. Як з'ясувала контррозвідка СБУ - основне завдання, яке ставить російська спецслужба, збір інформації стосовно співробітників СБУ, прикордонників та військовослужбовців ЗС України, що виконують завдання поблизу адміністративного кордону з Кримом.</p>
      <p>Окрім того, за даними розвідки, так звані "спецслужби" бойовиків тимчасово окупованих територій <b><a href="https://dt.ua/UKRAINE/boyoviki-verbuyut-zasudzhenih-yakih-peredayut-kiyevu-iz-koloniy-ordlo-sbu-326463_.html">вербують українців із колоній на окупованих територіях </a></b>Донбасу, яких передають в пенітенціарні установи на підконтрольній території.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>