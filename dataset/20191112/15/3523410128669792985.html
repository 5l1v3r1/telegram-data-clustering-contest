<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639644/%D8%A7%D9%86%D8%AA%D9%82%D8%A7%D8%AF-%D8%AA%D9%86%D8%AF-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%A7%D8%B2-%D9%BE%D8%A7%D8%B3%D8%AE-%D8%AA%D9%84%D8%A7%D9%81%DB%8C%E2%80%8C%D8%AC%D9%88%DB%8C%D8%A7%D9%86%D9%87-%D9%85%D9%82%D8%A7%D9%88%D9%85%D8%AA-%D9%81%D9%84%D8%B3%D8%B7%DB%8C%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:22:00+00:00"/>
    <meta property="og:title" content="انتقاد تند اتحادیه اروپا از پاسخ تلافی‌جویانه مقاومت فلسطین"/>
    <meta property="og:description" content="دفتر مسئول سیاست خارجی اتحادیه اروپا بدون اشاره به حمله تروریستی رژیم صهیونیستی به نوار غزه و ترور یک فرمانده ارشد جهاد اسلامی، پاسخ تلافی جویانه..."/>
  </head>
  <body>
    <article>
      <h1>
        <a href="https://www.bultannews.com/fa/news/639644/%D8%A7%D9%86%D8%AA%D9%82%D8%A7%D8%AF-%D8%AA%D9%86%D8%AF-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%A7%D8%B2-%D9%BE%D8%A7%D8%B3%D8%AE-%D8%AA%D9%84%D8%A7%D9%81%DB%8C%E2%80%8C%D8%AC%D9%88%DB%8C%D8%A7%D9%86%D9%87-%D9%85%D9%82%D8%A7%D9%88%D9%85%D8%AA-%D9%81%D9%84%D8%B3%D8%B7%DB%8C%D9%86">انتقاد تند اتحادیه اروپا از پاسخ تلافی‌جویانه مقاومت فلسطین</a>
      </h1>
      <h2>دفتر مسئول سیاست خارجی اتحادیه اروپا بدون اشاره به حمله تروریستی رژیم صهیونیستی به نوار غزه و ترور یک فرمانده ارشد جهاد اسلامی، پاسخ تلافی جویانه...</h2>
      <address><time datetime="2019-11-12T15:22:00+00:00">12 Nov 2019, 15:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، از نظر دفتر سیاست خارجی اتحادیه اروپا، حمله تلافی‌جویانه نیروهای مقاومت فلسطین به مناطق مرکزی و جنوبی فلسطین اشغالی در واکنش به عملیات تروریستی بامداد امروز سه شنبه رژیم صهیونیستی، «غیرقابل قبول» است و باید فورا متوقف شود.</p>
      <p>در این بیانیه آمده است: «امروز صبح، اسرائیل یک عملیات در غزه انجام داد و یک رهبر ارشد جهاد اسلامی فلسطین را هدف قرار داد. در پاسخ، راکت‌هایی از غزه به جنوب و مرکز اسرائیل شلیک شدند. شلیک راکت به مردم غیرنظامی، کاملا غیرقابل قبول است و باید فورا متوقف شود. اکنون به منظور حفظ جان‌ها و امنیت غیرنظامیان فلسطینی و اسرائیلی، یک کاهش تنش سریع و کامل ضروری است».</p>
      <p>دفتر سیاست خارجی اتحادیه اروپا همچنین از تلاش‌های مصر برای توقف درگیری‌ها و بازگرداندن آرامش حمایت کرده است.</p>
      <p>این دفتر بدون اشاره به تجاوزهای مکرر رژیم صهیونیستی به نوار غزه و اقدام تروریستی اخیر آن افزود: «همانطور که اتحادیه اروپا به طور مستمر بیان کرده است، تنها یک راه حل سیاسی می‌تواند به این چرخه ادامه‌دار خشونت‌ها پایان بدهد».</p>
      <p>عملیات تروریستی رژیم صهیونیستی و شهادت «بهاء ابوالعطا» عضو شورای نظامی جهاد اسلامی فلسطین در نوار غزه، عملیات تلافی‌جویانه فلسطینی‌ها را به دنبال داشته است؛ عملیاتی که به گفته وزارت خارجه رژیم صهیونیستی سبب اقامت یک میلیون نفر از ساکنان اراضی اشغالی در پناه‌گاه شده است.</p>
      <p>رژیم صهیونیستی بامداد امروز منزل بهاء ابوالعطا در نوار غزه و «اکرم العجوری» از سران جنبش حماس در محله «المزه» دمشق را هدف عملیات تروریستی قرار داد که در نتیجه آن ابوالعطا به شهادت رسید و العجوری زخمی شد</p>
    </article>
  </body>
</html>