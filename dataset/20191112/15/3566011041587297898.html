<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546824.html/%D8%A7%D9%81%D8%B2%D8%A7%DB%8C%D8%B4-%D8%B3%D9%87-%D8%A8%D8%B1%D8%A7%D8%A8%D8%B1%DB%8C-%D8%A7%D8%B9%D8%AA%D8%A8%D8%A7%D8%B1%D8%A7%D8%AA-%D8%B1%D8%A7%D9%87-%D8%B3%D8%A7%D8%B2%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C--%D8%A7%D9%81%D8%B1%D8%A7%D8%AF-%D9%88%D8%A7%D8%AC%D8%AF-%D8%B4%D8%B1%D8%A7%DB%8C%D8%B7--%D8%A8%D8%A7-%D8%A7%D9%82%D8%AF%D8%A7%D9%85-%D9%85%D9%84%DB%8C-%D8%AE%D8%A7%D9%86%D9%87-%D8%AF%D8%A7%D8%B1-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T15:24:00+00:00"/>
    <meta property="og:title" content="افزایش سه برابری اعتبارات راه سازی در خراسان جنوبی/ افراد واجد شرایط با اقدام ملی خانه‌دار می‌شوند"/>
    <meta property="og:description" content="جعفری گفت: اعتبارات بخش راه در سال گذشته 60 میلیارد تومان بوده که این اعتبارات در سال جاری سه برابر رشد داشته و به 170 میلیارد تومان رسیده است."/>
  </head>
  <body>
    <article>
      <h1>افزایش سه برابری اعتبارات راه سازی در خراسان جنوبی/ افراد واجد شرایط با اقدام ملی خانه‌دار می‌شوند</h1>
      <h2>مدیرکل راه و شهرسازی استان مطرح کرد</h2>
      <address>
        <time datetime="2019-11-12T15:24:00+00:00">12 Nov 2019, 15:24</time>
      </address>
      <p>جعفری گفت: اعتبارات بخش راه در سال گذشته 60 میلیارد تومان بوده که این اعتبارات در سال جاری سه برابر رشد داشته و به 170 میلیارد تومان رسیده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<b> <a href="http://www.khavarestan.ir/">خاورستان</a>،</b> مهدی جعفری مدیرکل راه و شهر سازی خراسان‌جنوبی پیش از ظهر امروز در شورای اداری خراسان‌جنوبی اظهارکرد: خراسان‌جنوبی استانی است که به واسطه کویری و در مسیر ترانزیت بودن در شرق کشور دارای جایگاه مهمی است.</p>
      <p>  وی افزود: با توجه به اینکه در جاده‌های استان شاهد تصادفات زیادی هستیم داشتن باند دوم در استان ضروری است و باید در پی افزایش طول باند دوم در استان باشیم.   مدیرکل راه و شهرسازی خراسان‌جنوبی در خصوص راه آهن، بیان کرد: از 852 کیلومتر پروژه راه آهن 360 کیلومتر در دست بهره برداری، 103 کیلومتر در دست اجرا و 381 کیلومتر مطالعه شده است.   جعفری عنوان کرد: طی سال‌های اخیر توجه ویژه‌ای به توسعه باندهای دوم شده و 342 کیلومتر به طول باند دوم در جاده‌های استان افزوده شده و دارای رشد 120 درصدی بوده است.   وی با بیان اینکه اعتبارات بخش راه در سال گذشته 60 میلیارد تومان بوده، اظهار کرد: این اعتبارات در سال جاری سه برابر و به 170 میلیارد تومان رسیده است.   مدیرکل راه و شهرسازی خراسان‌جنوبی گفت: از ابتدای سال جاری پروژه‌های زیادی در استان آغاز شده و در حال اجرا است.   جعفری با اشاره به بحث مسکن در استان نیز افزود: خراسان جنوبی جزو چهار استان کشور بود که مسکن مهر را به اتمام رساند.   وی خاطرنشان کرد: طرح اقدام ملی نیز از جمله طرح‌هایی است که ثبت‌نام آن در استان آغاز شده و در این طرح سرفصل‌های مختلفی از جمله اجرای پروژه مشارکتی دیده شده که به زودی فراخوان آن اعلام خواهد شد.    مدیرکل راه و شهرسازی خراسان‌جنوبی گفت: اجرای مشارکتی پروژه در شهرهای قاین، طبس و بیرجند انجام خواهد شد.   جعفری افزود: در این سه شهر محدودیت زمین نداریم و واگذاری زمین نیز به صورت رایگان به اقشار واجد شرایط و اجاره 99 ساله است.   وی خاطرنشان کرد: در این خصوص نیز تفاهم نامه هایی با نیروهای مسلح از جمله ارتش و سپاه داریم.   مدیرکل راه و شهرسازی خراسان‌جنوبی اظهار کرد: با توجه به اینکه ستاد اجرایی فرمان امام خمینی (ره) نیز کارساخت 50 هزار واحد مسکن را در سطح کشور در برنامه دارد سهم خراسان‌جنوبی یک هزار واحد است.   جعفری گفت: استفاده از تسهیلات صندوق یکم از جمله برنامه هایی است که در راستای خانه دار شدن مردم از طرح افدام ملی انجام میشود.   وی در خصوص طرح اقدام ملی در حال حاضر در خراسان جنوبی امکان ثبت نام در سامانه جهت مسکن اقدام ملی برای 2 هزار و 449 واحد فراهم شده است که تعدادی سهم شهرستانها و تعدادی سهم بیرجند است.   انتهای پیام/</p>
    </article>
  </body>
</html>