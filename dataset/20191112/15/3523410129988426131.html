<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639661/%D8%AA%D8%AC%D8%AF%DB%8C%D8%AF%D9%82%D9%88%D8%A7%DB%8C-%D8%B7%D9%84%D8%A7-%D8%A8%D8%B1%D8%A7%DB%8C-%D8%B4%DA%A9%D8%B3%D8%AA%D9%86-%D9%82%DB%8C%D9%85%D8%AA-%D8%A8%D8%A7%D9%84%D8%A7%D8%AA%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:59:00+00:00"/>
    <meta property="og:title" content="تجدیدقوای طلا برای شکستن قیمت بالاتر"/>
    <meta property="og:description" content="قیمت طلا در آستانه سخنرانی رییس جمهور آمریکا و انتظار سرمایه گذاران برای دریافت نشانه‌هایی از وضعیت جنگ تجاری واشنگتن و پکن، در معاملات بازار ..."/>
  </head>
  <body>
    <article>
      <h1>
        <a href="https://www.bultannews.com/fa/news/639661/%D8%AA%D8%AC%D8%AF%DB%8C%D8%AF%D9%82%D9%88%D8%A7%DB%8C-%D8%B7%D9%84%D8%A7-%D8%A8%D8%B1%D8%A7%DB%8C-%D8%B4%DA%A9%D8%B3%D8%AA%D9%86-%D9%82%DB%8C%D9%85%D8%AA-%D8%A8%D8%A7%D9%84%D8%A7%D8%AA%D8%B1">تجدیدقوای طلا برای شکستن قیمت بالاتر</a>
      </h1>
      <h2>قیمت طلا در آستانه سخنرانی رییس جمهور آمریکا و انتظار سرمایه گذاران برای دریافت نشانه‌هایی از وضعیت جنگ تجاری واشنگتن و پکن، در معاملات بازار ...</h2>
      <address><time datetime="2019-11-12T15:59:00+00:00">12 Nov 2019, 15:59</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هر اونس طلا برای تحویل فوری در <b>معاملات روز جاری</b> بازار سنگاپور تغییری نداشت و ۱۴۵۶ دلار معامله شد.</p>
      <p>در بازار معاملات آتی آمریکا، هر اونس طلا ثابت بود و در ۱۴۵۷ دلار ایستاد.</p>
      <p>در آستانه سخنرانی دونالد ترامپ، رییس جمهور آمریکا، در کلوب اقتصادی نیویورک که ممکن است طی آن خبر جدیدی درباره توافق تجاری با چین اعلام شود، بازارها در معاملات روز جاری در وضعیت احتیاط بسر می‌برند.</p>
      <p>به گفته نیکلاس فراپل، مدیرکل شرکت ABC Bullion، تحولات جدید در جنگ تجاری آمریکا-چین یا هر آماری که به نرخ تورم اشاره کند، روی قیمت طلا تاثیر خواهد گذاشت. وی در ادامه افزود: طلا در سطح ۱۴۸۸ دلار با مقاومت شدیدی روبرو است.</p>
      <p>چارلز ایوانز، رییس بانک فدرال شیکاگو هفته گذشته اظهار کرده بود که اقتصاد آمریکا در وضعیت خوبی است اما روند رشد تورم در تصمیم گیری برای روند آتی نرخ‌های بهره حائز اهمیت خواهد بود.</p>
      <p>واشنگتن و پکن با حذف تعرفه‌ها در راستای امضای فاز اول توافق تجاری موافقت کرده بودند اما ترامپ بعدا چنین توافقی را تکذیب کرد.</p>
      <p>مناقشه تجاری ۱۶ ماهه آمریکا و چین و ابهامات پیرامون خروج انگلیس از عضویت اتحادیه اروپا، بازارهای مالی را ملتهب کرده و نگرانی‌ها نسبت به کندی رشد اقتصاد جهانی را برانگیخته و قیمت طلا را از ابتدای سال ۲۰۱۹ تاکنون بیش از ۱۳ درصد بالا برده است.</p>
      <p>با این حال ناآرامی سیاسی در هنگ کنگ از طلا به عنوان دارایی امن اندکی حمایت کرده است. ریسک گریزی در بازار اغلب از قیمت طلا که در شرایط ناآرامی سیاسی و اقتصادی به پناهگاه مطمئن دارایی تبدیل می‌شود، حمایت می‌کند.</p>
      <p>بر اساس گزارش رویترز، بازارهای سهام آسیایی روز سه شنبه تحت تاثیر ابهامات پیرامون توافق آمریکا و چین برای پایان دادن به جنگ تجاری و ناآرامی سیاسی در هنگ کنگ، ثابت بودند.</p>
      <p>در بازار سایر فلزات ارزشمند، هر اونس نقره برای تحویل فوری ثابت بود و در ۱۶ دلار و ۸۶ سنت ایستاد. هر اونس پلاتین برای تحویل فوری با ۰.۳ درصد افزایش، به ۸۷۸ دلار و ۴۱ سنت رسید. هر اونس پالادیم برای تحویل فوری ۰.۱ درصد کاهش یافت و به ۱۶۸۶ دلار و ۳۴ سنت رسید.</p>
    </article>
  </body>
</html>