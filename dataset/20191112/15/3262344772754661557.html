<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33046/vodafone-risultati-semestre-mobile-rete-fissa-clienti"/>
    <meta property="og:site_name" content="DDay.it"/>
    <meta property="article:published_time" content="2019-11-12T15:38:00+00:00"/>
    <meta property="og:title" content="La concorrenza mobile rallenta Vodafone. Crescono i ricavi e i clienti da rete fissa"/>
    <meta property="og:description" content="Ricavi in calo su base annua per Vodafone, spinta dalla rete fissa. Circa 1,8 milioni di utenti sono clienti con una connessione in fibra ottica. Buone notizie anche dal secondo marchio, Ho Mobile: 1,4 milioni di utenti."/>
  </head>
  <body>
    <article>
      <h1>La concorrenza mobile rallenta Vodafone. Crescono i ricavi e i clienti da rete fissa</h1>
      <h2>Ricavi in calo su base annua per Vodafone, spinta dalla rete fissa. Circa 1,8 milioni di utenti sono clienti con una connessione in fibra ottica. Buone notizie anche dal secondo marchio, Ho Mobile: 1,4 milioni di utenti.</h2>
      <address><time datetime="2019-11-12T15:38:00+00:00">12 Nov 2019, 15:38</time> by <a rel="author">Massimiliano Di Marco</a></address>
      <p>La rete fissa spinge l'ultimo semestre di Vodafone in Italia, ma non abbastanza per far crescere i ricavi. Il fatturato dell'operatore ha raggiunto 2,424 miliardi di euro, in calo del 3,5% su base annua. I clienti di rete fissa hanno superato i 3 milioni, di cui <b>1,8 milioni sono clienti con una connessione in fibra ottica</b>, mentre i ricavi da rete fissa sono cresciuti del 9,2% fino a 585 milioni di euro.</p>
      <p>Vodafone ha sottolineato che i risultati registrati nel semestre sono influenzati "<i>dalle dinamiche competitive sul segmento mobile</i>", sebbene parzialmente compensati, come detto, dalla base di clienti di rete fissa.</p>
      <p>A livello di gruppo, Vodafone ha registrato buoni risultati con i ricavi organici che sono tornati a crescere (più 0,3%) supportati dal miglioramento delle prestazioni in Paesi come Italia e Spagna. <b>Ho Mobile, il secondo marchio di Vodafone, ha invece raccolto 1,4 milioni di clienti</b>.</p>
      <p>Oltre ai dati finanziari, Vodafone ha snocciolato altri dati che riguardano la sua rete. In totale, <b>sono 28 le città dove è disponibile la rete 4G con velocità fino a 1 Gigabit al secondo</b>. La copertura della rete 4G tocca il 98,3% della popolazione in 7.399 comuni, di cui 3.289 sotto rete 4G+.</p>
      <p>Nel corso del semestre, Vodafone ha presentato molte novità. Su tutte il lancio della rete 5G a Milano, Roma, Torino, Bologna e Napoli, con l'obiettivo di arrivare a 100 città entro il 2021. Soprattutto ha fatto parlare <a href="https://www.dday.it/redazione/31731/tim-vodafone-accordo-torri-rete-5g-4g-inwit">l'accordo con TIM</a> per far confluire in Inwit anche Vodafone Towers e gestire così congiuntamente lo sviluppo delle reti mobili e le 22mila torri già in possesso dalle due società.</p>
    </article>
  </body>
</html>