<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/politika/siderov-pred-sos-shche-osvetlya-sdelkite-v-obshchinata-i-kak-se-kharchat-parite-na-sofiyantsi_news708884.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-12T15:21:00+00:00"/>
    <meta property="og:title" content="Сидеров пред СОС: Ще осветля сделките в Общината и как се харчат парите на софиянци"/>
    <meta property="og:description" content="Той увери, че като общински съветник ще отстоява темите, които е засегнал като кандидат за кмет"/>
  </head>
  <body>
    <article>
      <h1>Сидеров пред СОС: Ще осветля сделките в Общината и как се харчат парите на софиянци</h1>
      <h2>Той увери, че като общински съветник ще отстоява темите, които е засегнал като кандидат за кмет</h2>
      <address>
        <time datetime="2019-11-12T15:21:00+00:00">12 Nov 2019, 15:21</time>
      </address>
      <p>https://blitz.bg/politika/siderov-pred-sos-shche-osvetlya-sdelkite-v-obshchinata-i-kak-se-kharchat-parite-na-sofiyantsi_news708884.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573564403-siderov-sos.jpg"/>
      </figure>
      <p><b>Лидерът на АТАКА Волен Сидеров положи клетва като общински съветник в  столичния местен парламент. В словото си той акцентира, че ще работи за  прозрачност, ревизия на бюджета и фирмите, които печелят обществените  поръчки, както и за спиране на гей-парада.</b><br/> <br/>„Ще работя да има прозрачност. За това да се види на кого се дават  поръчките. Защо има общинска фирма за чистота и в същото време се дават  206 млн. на частни фирми?<br/> <br/>На кои фирми се възлагат ремонтите и  строителните работи в София, защо са точно тези фирми, по какъв начин се  представя и приема поръчката? Всичко това до момента не е осветлено”,  каза Сидеров.<br/> <br/>Той увери, че като общински съветник ще отстоява темите, които е засегнал като кандидат за кмет. „На първо място те засягат разпределението на бюджета - почти 2 млрд. Огромна част от него отива  към големи частни компании, които по някакво съвпадение винаги са едни и  същи. Това подлежи на проверка, на ревизия”, посочи лидерът на АТАКА.<br/> <br/>По думите му на ревизия подлежат и ръководствата на общинските фирми. „Те също са на тъмно. Ние не знаем кой ги ръководи, как ги ръководи, какви са оборотите им, бюджетите и прочее. Всичко това предстои да бъде осветлено. Ще работя за това”, категоричен беше Сидеров.<br/> <br/>Във връзка с гей-парада общинският съветник посочи, че досегашното ръководство на общината не намери смелост да го спре. „Надявам се този състав на Общинския съвет най-после да намери смелост да сложи край на тази вакханалия”, допълни той.<br/> <br/>„Като дебютант в този формат виждам надежда за работа на този Общински  съвет, защото съставът му е различен от предишния. Нямаме доминация на  управляващата партия. Това е добре, защото ще има баланс, ще има предлагане на идеи и надявам се те да стигат до отворената врата на г-жа  Фандъкова, тя така обеща.<br/> <br/>Надявам се да спази обещанието си за  диалогичност”, заяви Сидеров и призова Фандъкова да се вслушва в него,  защото може да извлече само ползи от думите и съветите му.<br/> <br/> </p>
    </article>
  </body>
</html>