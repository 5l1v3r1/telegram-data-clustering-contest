<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621182/%D8%AC%D9%84%D8%B3%D9%87-%D8%B3%D9%81%D8%A7%D8%B1%D8%AA-%D9%88-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%B9%D8%B1%D8%A7%D9%82-%D8%A8%D8%B1%D8%A7%DB%8C-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%B3%DB%8C%D8%A7%D8%B3%DB%8C-%D8%B4%D8%AF%D9%86-%D8%A8%D8%A7%D8%B2%DB%8C-%D8%A8%D8%A7-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T15:56:00+00:00"/>
    <meta property="og:title" content="جلسه سفارت و فدراسیون عراق برای جلوگیری از سیاسی شدن بازی با ایران"/>
    <meta property="og:description" content="فدراسیون فوتبال عراق و سفارت این کشور در اردن جلسه‌ای حساس برای هماهنگی بازی تیم ملی ایران و جلوگیری از ورود مسائل سیاسی به این مسابقه برگزار می‌کنند."/>
  </head>
  <body>
    <article>
      <h1>جلسه سفارت و فدراسیون عراق برای جلوگیری از سیاسی شدن بازی با ایران</h1>
      <address>
        <time datetime="2019-11-12T15:56:00+00:00">12 Nov 2019, 15:56</time>
      </address>
      <p>
        <i>فدراسیون فوتبال عراق و سفارت این کشور در اردن جلسه‌ای حساس برای هماهنگی بازی تیم ملی ایران و جلوگیری از ورود مسائل سیاسی به این مسابقه برگزار می‌کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تیم‌های ملی فوتبال ایران و عراق از ساعت ۱۷:۳۰ پنجشنبه این هفته در مرحله دوم انتخابی جام جهانی ۲۰۲۲ قطر و انتخابی جام ملت های ۲۰۲۳ آسیا در اردن به مصاف هم می روند.</p>
      <p>این مسابقه به خاطر شرایط سیاسی عراق و همچنین جدال سنتی تیم های ملی دو کشور حساسیت زیادی به خود گرفته است. مسئولان فدراسیون فوتبال عراق به دنبال این هستند که جلوی ورود هرگونه مسائل سیاسی و نژادپرستی را در این مسابقه بگیرند تا با محرومیت های بیشتری از سوی فیفا مواجه نشوند.</p>
      <p>طبق اعلام سایت «الغد پرس» عراق، قرار است امروز جلسه ای سه جانبه با حضور مسئولان فدراسیون فوتبال عراق، فدراسیون اردن و سفارت عراق در شهر امان برگزار شود تا شرایط برگزاری این مسابقه و همچنین دیدار عراق با بحرین مورد ارزیابی قرار بگیرد.</p>
      <p>در این جلسه علاوه بر نحوه ورود تماشاگران به ورزشگاه، فراخوان های مردم عراق در شبکه های مجازی برای حمایت از مردم این کشور از جمله زدن ماسک به صورت در دیدار با ایران بررسی می شود. ضمن اینکه بنرهایی که نوشته های سیاسی و یا نژادپرستی علیه یکی از کشورهای دیگر داشته باشد برای ورود به ورزشگاه کنترل می شود.</p>
      <p>سایت الغد ادامه داده است: «فدراسیون و سفارت عراق در اردن تلاش می کنند تا مباحث سیاسی به داخل ورزشگاه کشیده نشود زیرا فیفا همواره با تداخل سیاست و نژادپرستی و هرآنچه که موجب نفرت ملت ها از یکدیگر بشود، مخالف بوده است. فدراسیون عراق و سفارت این کشور همچنین تلاش می کنند تا سیاست به داخل ورزشگاه کشیده نشود تا بدین ترتیب، پیامدهای احتمالی آن متوجه طرف اردنی نیز نشود. تلاش زیادی در مدت سه روز گذشته صورت گرفته است که تماشاگران فقط برای حمایت ورزشی تیم عراق در ورزشگاه حضور یابند.»</p>
    </article>
  </body>
</html>