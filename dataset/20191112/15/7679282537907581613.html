<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ncp-congress-are-trying-to-make-a-fool-out-of-shiv-sena-says-bjp-narayan-rane-2845795.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T15:16:34+00:00"/>
    <meta property="og:title" content="'महाराष्ट्र में भाजपा जल्द सरकार बनाएगी, शिवसेना को कांग्रेस NCP उल्लू बना रही है'"/>
    <meta property="og:description" content="भाजपा सांसद नारायण राणे ने मंगलवार को कहा कि हम जल्द सरकार बनाएंगे और देवेंद्र फड़णवीस इस दिशा में जरूरी कदम उठा रहे हैं। उन्होंने मीडिया से बातचीत में यह दावा किया। इसके साथ ही उन्होंने कांग्रेस और..."/>
  </head>
  <body>
    <article>
      <h1>'महाराष्ट्र में भाजपा जल्द सरकार बनाएगी, शिवसेना को कांग्रेस NCP उल्लू बना रही है'</h1>
      <address><time datetime="2019-11-12T15:16:34+00:00">12 Nov 2019, 15:16</time> by <a rel="author">लाइव हिन्दुस्तान टीम,मुंबई</a></address>
      <p>भाजपा सांसद नारायण राणे ने मंगलवार को कहा कि हम जल्द सरकार बनाएंगे और देवेंद्र फड़णवीस इस दिशा में जरूरी कदम उठा रहे हैं। उन्होंने मीडिया से बातचीत में यह दावा किया। इसके साथ ही उन्होंने कांग्रेस और एनसीपी के साथ शिवसेना के गठबंधन की कोशिश पर बोला कि दोनों ही पार्टियां शिवसेना को उल्लू बनाने की कोशिश कर रही है।</p>
      <p>राणे ने कहा कि, "हम 145 विधायकों का आंकड़ा जुटाने की कोशिश करेंगे, जिसको जिसके साथ जाना है, जाए। सरकार बनाने के लिए जो करना होगा करेंगे।" उन्होंने कहा, "शिवसेना सरकार गठन में अभी तक असफल रही है और इसके बावजूद दावा किया। मैं नहीं मानता कि शिवसेना कांग्रेस..राकांपा गठबंधन के साथ जाएगी।"</p>
      <figure>
        <iframe data-src="https://twitter.com/ANI/status/1194267719475945473?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>इस बीच भाजपा विधायक दल के नेता देवेंद्र फडणवीस ने उम्मीद जतायी कि राज्य में जल्द ही एक स्थिर सरकार बनेगी। उन्होंने राज्य में राष्ट्रपति शासन लगने को ''दुर्भाग्यपूर्ण" बताया। उन्होंने एक बयान में कहा, ''एक स्पष्ट जनादेश के बावजूद सरकार नहीं बन पायी और राष्ट्रपति शासन लगाना पड़ा। यह अत्यंत दुर्भाग्यपूर्ण है। मैं उम्मीद करता हूं कि राज्य को जल्द ही स्थिर सरकार मिलेगी।"</p>
      <p>इससे पहले महाराष्ट्र में पिछले महीने हुए विधानसभा चुनाव के बाद से सरकार गठन को लेकर जारी गतिरोध के बीच मंगलवार (12 नवंबर) शाम राष्ट्रपति शासन लागू कर दिया गया। इसके बाद राज्य विधानसभा निलंबित अवस्था में रहेगी। अधिकारियों ने बताया कि इससे पहले आज दिन में केंद्रीय मंत्रिमंडल ने राज्यपाल भगत सिंह कोश्यारी की रिपोर्ट पर राज्य में राष्ट्रपति शासन लगाने की सिफारिश की।</p>
      <p>उन्होंने कहा कि राष्ट्रपति रामनाथ कोविन्द ने अनुच्छेद 356(1) के तहत महाराष्ट्र में राष्ट्रपति शासन लगाने की उद्घोषणा पर हस्ताक्षर कर दिए हैं और विधानसभा को निलंबित अवस्था में रखा गया है। अधिकारियों ने बताया कि राज्यपाल ने अपनी रिपोर्ट में कहा कि राज्य में ऐसी स्थिति उत्पन्न हो गई है कि चुनाव परिणाम घोषित होने के 15 दिन बाद भी स्थिर सरकार संभव नहीं है।</p>
    </article>
  </body>
</html>