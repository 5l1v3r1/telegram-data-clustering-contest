<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/12/varga-mihaly-4700-kisvallalkozas-kapott-tamogatast"/>
    <meta property="og:site_name" content="infostart"/>
    <meta property="article:published_time" content="2019-11-12T15:29:45+00:00"/>
    <meta property="og:title" content="Varga Mihály: 4700 kisvállalkozás kapott támogatást"/>
    <meta property="og:description" content="A kisvállalkozások támogatása érdekében indított munkahelyteremtési program 2011-es indulása óta 55 milliárd forint támogatást kaptak a kisvállalkozások - mondta Varga Mihály pénzügyminiszter az Országgyűlés vállalkozásfejlesztési bizottságában ."/>
  </head>
  <body>
    <article>
      <h1>Varga Mihály: 4700 kisvállalkozás kapott támogatást</h1>
      <address><time datetime="2019-11-12T15:29:45+00:00">12 Nov 2019, 15:29</time> by <a rel="author">Infostart / MTI</a></address>
      <h3>A kisvállalkozások támogatása érdekében indított munkahelyteremtési program 2011-es indulása óta 55 milliárd forint támogatást kaptak a kisvállalkozások - mondta Varga Mihály pénzügyminiszter az Országgyűlés vállalkozásfejlesztési bizottságában .</h3>
      <p>Hozzátette: a támogatással 28 ezer új munkahely jött létre, és közel 4700 kisvállalkozás kapott támogatást.</p>
      <p>Most a kisvállalkozások támogatása érdekében megindított munkahelyteremtési programok újabb köre zárult le, ebben mintegy 150 vállalkozás összesen 2,4 milliárd forintos mukahelyteremtési támogatást kapott - ismertette a pénzügyminiszter.</p>
      <p>Varga Mihály beszélt a magyar gazdaság erőteljes növekedéséről is, azt mondta, a második negyedéves 5,2 százalékos magyar bővülés Írország után a 2. legmagasabb az EU-ban. A környezet támogató, a hitelminősítők is visszaigazolják a pozitív kilátásokat - tette hozzá. A munkanélküliség 3,5 százalék, a foglalkoztatottsági ráta 70,3 százalék ami szintén kedvező. A reálkeresetek is szépen nőttek, tavaly 8,3 százalékos volt a bővülés, azaz egyhavi bérrel több jut mindenkinek, ez idén is folytatódik. Idén az első 8 hónapban a reálkeresetek 7 százalékkal nőttek - sorolta. Ezt a kiskereskedelmi forgalom is visszatükrözi, ami hat éve folyamatosan nő.</p>
      <p>Varga Mihály kitért arra is, hogy</p>
      <blockquote>a lakossági megtakarítások állománya is emelkedett.</blockquote>
      <p>Elmondta: az unió legalacsonyabb társasági adója van Magyarországon, és a szociális hozzájárulás is csökkent, 17,5 százalékra, ami jelentős támogatás a cégeknek.</p>
      <p>Közölte, 360 ezer kisadózó vállalkozás van, 41 ezer kisvállalati adó hatálya alá bejelentkezett vállalkozás. Jövő január elsejétől a kiva mértéke tovább csökken, 12 százalékra. Az adófeltöltés rendszere megszűnt, ez is jelentős segítség a vállalkozásoknak, ahogy az is, hogy a reklámadó megszűnt, a szálláshelyszolgáltatás áfakulcsa pedig 5 százalékra csökken.</p>
      <p>Arról is beszélt, a Hitelgarancia Zrt.-nél lévő garanciaalapok feltőkésítésével a vállalkozások kedvezőbb feltételekkel tudnak majd hitelhez jutni.</p>
      <p>
        <i>Nyitókép: Czeglédi Zsolt</i>
      </p>
    </article>
  </body>
</html>