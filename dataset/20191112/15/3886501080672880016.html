<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119219-sarovic-podrzavam-mali-sengen?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-12T15:40:04+00:00"/>
    <meta property="og:title" content="Šarović: Podržavam mali Šengen"/>
    <meta property="og:description" content="Ministar ekonomskih odnosa i spoljne trgovine BiH Mirko Šarović (SDS) izjavio je danas da on podržava inicijativu &quot;mali Šengen&quot;, odnosno povezivanja regiona, pod uslovom da to ne bude zamena za članstvo u Evropskoj uniji.&quot;Govori se o inicijativi za unapredjenje zone slobodne trgovine, o većem povezivanju. Ja sam od onih koji podržavaju tu inicijativu&quot;, kazao je Šarović novinarima posle sednice Saveta ministara BiH.On je dodao da je predsedavajući Saveta ministara BiH Denis Zvizdić u Ohridu o tome razgovarao sa predsednicima i premijerima ostalih zemalja, te da je o tome danas informisao Savet ministara BiH.&quot;Mislim da BiH treba da bude u tom projektu od početka, suština je da se povezujemo u regionu, logično pod uslovom da to ne bude bilo kakva zamena za evropski put BiH. Verujem da nije&quot;, ocenio je Šarović.On je izrazio nadu da će BiH u decembru biti pozvana kako bi konkretnije razgovaralo o ovoj inicjativi.Govoreći o sporu Srbije i Bosne i Hercegovine kada su u pitanju granice, Šarović je kazao da se pregovara…"/>
  </head>
  <body>
    <article>
      <h1>Šarović: Podržavam mali Šengen</h1>
      <address>
        <time datetime="2019-11-12T15:40:04+00:00">12 Nov 2019, 15:40</time>
      </address>
      <p><b>Ministar ekonomskih odnosa i spoljne trgovine BiH Mirko Šarović (SDS) izjavio je danas da on podržava inicijativu "mali Šengen", odnosno povezivanja regiona, pod uslovom da to ne bude zamena za članstvo u Evropskoj uniji.</b><br/><br/>"Govori se o inicijativi za unapredjenje zone slobodne trgovine, o većem povezivanju. Ja sam od onih koji podržavaju tu inicijativu", kazao je Šarović novinarima posle sednice Saveta ministara BiH.<br/><br/>On je dodao da je predsedavajući Saveta ministara BiH Denis Zvizdić u Ohridu o tome razgovarao sa predsednicima i premijerima ostalih zemalja, te da je o tome danas informisao Savet ministara BiH.<br/><br/>"Mislim da BiH treba da bude u tom projektu od početka, suština je da se povezujemo u regionu, logično pod uslovom da to ne bude bilo kakva zamena za evropski put BiH. Verujem da nije", ocenio je Šarović.<br/><br/>On je izrazio nadu da će BiH u decembru biti pozvana kako bi konkretnije razgovaralo o ovoj inicjativi.<br/><br/>Govoreći o sporu Srbije i Bosne i Hercegovine kada su u pitanju granice, Šarović je kazao da se pregovara o detaljima.<br/><br/>"Ukoliko se nadje zajednički jezik, onda ćemo imati sporazum o granici. To je uvek dvosmerna ulica. Važno je pitanje i treba na tome raditi", dodao je on.<br/><br/>Govoreći o Godišnjem nacionalnom programu (ANP) za NATO, on je ponovio da je stav političara Republike Srpske jasan i da on govori o vojnoj neutralnosti.<br/><br/><br/><br/><b>Zaključci parlamenta RS su najobičniji politički pamflet</b> Lider Srpske demokratske stranke (SDS) Mirko Šarović ocenio je zaključke posebne sednice Narodne skupštine Republike Srpske najobičnijim političkim pamfletom. <br/>"Svašta nam je ispričao član Predsedništva BiH Milorad Dodik i o onim jagnjadima, prasadima, Amerikancima, Evropljanima, naprosto nisam mogao sve da zapamtim. Nudio nam je čak i koaliciju", kazao je Šarović novinarima u Sarajevu.<br/><br/>Prema njegovim rečima, vraćanje Narodne skupštine RS na 1995. godinu je potpuno suvišno.<br/><br/>"Ako govorimo o velikim pitanjma u Narodnoj skupštini, koja bi trebalo da budu opšte prihvaćena, onda se podrazumeva da svi treba da učestvuju", ocenio je lider SDS-a.<br/><br/>Šarović je dodao da SDS nije imao priliku da učestvuje u kreiranju informacije o kojoj se raspravljalo na sednici parlamenta, a koja je, kako je kazao, loš, nakaradan, pretenciozan i netačan materijal.<br/><br/>"Jedan pravi pravcati politički pamflet. Mislim da se on zaista nije trebao pojaviti pred poslanicima Narodne skupštine", istakao je on.<br/><br/>Prema njegovim rečima, zaključci koje je usvojila vladajuća većina u RS, nemaju preveliki domet.<br/><br/>"Mislim da su više naručeni za ovaj trenutak u kom treba da se održi tenzija. Nekad političke opcije, i one koje su na vlasti, žele da održe jaku tenziju, jer se u toj tenziji najbolje snalaze…. Ponekad treba izmisliti neprijatelja", dodao je Šarović.<br/><br/>Poslanici vladajuće većine u Narodnoj skupštini Republike Srpske usvojili su rano jutros dvadeset zaključaka, medju kojima je i onaj koji promoviše prava naroda na samoopredjeljenje.<br/><br/>U zaključcima se, izmedju ostalog, najavljuje donošenje novog Ustava RS, odbacivanje bonskih ovlaštenja visokih predstavnika, kao i zahtev za ukidanje OHR-a.<br/><br/>Usvojena je i Informacija o neustavnoj transformaciji dejtonske strukture BiH i uticaju na položaj i prava RS, u kojoj se navodi da institucije Republike Srpske imaju obavezu da insistiraju na doslednom sprovodjenju Dejtonskog sporazuma, posebno Aneksa četiri Ustava BiH.<br/><br/>U informaciji su navedene i teške optužbe na račun opozicije u RS i predstavnika SDS-a i PDP-a u institucijama BiH u Sarajevu, koji su označeni kao "izdajnici, bakirovci, nosioci probosanske politike".</p>
    </article>
  </body>
</html>