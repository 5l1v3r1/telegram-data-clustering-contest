<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/v-slovenijo-marca-prihaja-gastronomski-vodnik-mich"/>
    <meta property="og:site_name" content="Primorske novice"/>
    <meta property="article:published_time" content="2019-11-12T15:05:57+00:00"/>
    <meta property="og:title" content="V Slovenijo marca prihaja gastronomski vodnik Michelin"/>
    <meta property="og:description" content="V Slovenijo prihaja gastronomski vodnik Michelin, prva izdaja bo predstavljena marca prihodnje leto. Vodnik so v slovenskem turizmu nestrpno pričakovali in si ga želeli že kar nekaj časa. Direktorica STO Maja Pak je prepričana, da bo Michelin še okrepil prepoznavnost Slovenije kot gastronomske destinacije za najbolj zahtevne goste."/>
  </head>
  <body>
    <article>
      <h1>V Slovenijo marca prihaja gastronomski vodnik Michelin</h1>
      <address><time datetime="2019-11-12T15:05:57+00:00">12 Nov 2019, 15:05</time> by <a rel="author">STA</a></address>
      <p>
        <b>V Slovenijo prihaja gastronomski vodnik Michelin, prva izdaja bo predstavljena marca prihodnje leto. Vodnik so v slovenskem turizmu nestrpno pričakovali in si ga želeli že kar nekaj časa. Direktorica STO Maja Pak je prepričana, da bo Michelin še okrepil prepoznavnost Slovenije kot gastronomske destinacije za najbolj zahtevne goste.</b>
      </p>
      <figure>
        <img src="https://static.primorske.si/foto/highres/gnweb/719459_260-mich.jpg"/>
        <figcaption>Kreacija Ane Roš, ki bo po vsej verjetnosti pristala tudi v Michelinovem vodniku za Slovenijo. </figcaption>
      </figure>
      <p><b>LJUBLJANA</b> &gt; Globalno najbolj prepoznavni vodnik končno prihaja v Slovenijo marca prihodnje leto, so razkrili na današnji novinarski konferenci v sklopu Dnevov slovenskega turizma v Ljubljani. "Na Slovenski turistični organizaciji nam je v izjemno čast, da je Michelin prepoznal Slovenijo kot vrhunsko destinacijo izjemnega naravnega bogastva, močne trajnostne zaveze, visokokakovostnih surovin in res talentiranih kuharskih mojstrov," je povedala Pakova.</p>
      <h3>Ocenjevalci so v Sloveniji že zadnjih 12 mesecev</h3>
      <p>Kot je pojasnil mednarodni direktor prodaje in marketinga pri Michelinu <b>Romain Perrier</b>, so ocenjevalci vodnika v Sloveniji že zadnjih 12 mesecev. Več o tem, kako velika je ekipa inšpektorjev, koliko restavracij bodo ocenili in kakšne ocene se obetajo, ni želel izdati. Je pa poudaril, da se je kulinarični potencial Slovenije do danes izredno povečal. "Pripravljeni smo, tako STO kot Michelin, da predstavimo svoj izbor," je prepričan.</p>
      <p>Vodnik Michelin je za turizem ocenjene države velikega pomena, je dodal sogovornik. Nedavna raziskava EY je tako pokazala, da bi dve tretjini popotnikov raje izbralo destinacijo, ki jo pokriva Michelin, kot primerljivo, kjer francoska družba ni opravila svojega izbora.</p>
      <h3>Vpliv tudi v smislu razvoja kulinarike in obiska</h3>
      <p>57 odstotkov potnikov je pripravljenih podaljšati svoje bivanje na destinaciji, če ima ta restavracije z Michelinovo zvezdico. Pri poslovnih gostih se ta delež zviša na 80 odstotkov. 71 odstotkov turistov bi bilo ob tem zaradi Michelinovega izbora pripravljenih povečati svoje izdatke.</p>
      <p>Michelin ima tudi ogromen pozitiven vpliv tudi v smislu razvoja kulinarike. "Zaradi ocenjevanja kuharski mojstri vedo, kam se uvrščajo, tekmujejo med seboj na pozitiven način, to pa pomembno vpliva na kulinarično sceno v državi," je poudaril Perrier. V Singapurju se je število restavracij z zvezdico v prvem letu po uvedbi vodnika povečalo za 27 odstotkov. Na Hrvaškem je število teh restavracij v treh letih poraslo za 300 odstotkov.</p>
      <p>Michelinove zvezdice so vsekakor pozitivna novica za restavracije. Te lahko ob prejemu prve zvezdice računajo na povprečno 50-odstotni dvig prihodkov, druga prinese 20-odstotno in tretja še 25-odstotno zvišanje.</p>
      <p>Prav tako je zelo pozitiven vpliv na gospodarstvo in zaposlovanje, kaže raziskava. Tako vsaka zaposlitev v restavraciji z Michelinovo zvezdico ustvari delovno mesto v drugem sektorju, denimo kmetijstvu, transportu in turizmu. V restavracijah z zvezdicami se je v San Franciscu število zaposlenih od leta 2006 povečalo za 37 odstotkov, v Singapurju pa od leta 2016 za 27 odstotkov.</p>
      <p>Michelinov vodnik bo tudi odlično orodje za promocijo Slovenije v svetu, je poudaril Perrier. "Imamo več kot 3,3 milijona sledilcev na facebooku, instagramu in twitterju," je izpostavil. Gre za velike ljubitelje dobre hrane, ki jih bo novo ocenjene restavracije gotovo zanimale.</p>
      <h3>“Michelin nagovarja najbolj petične gastronomske turiste”</h3>
      <p>Tudi Pakova je prepričana, da je Michelin velika priložnost za razvoj produktov z visoko dodano vrednostjo, kar je eden od največjih izzivov slovenskega turizma. "Michelin nagovarja najbolj petične gastronomske turiste. Ti so za vrhunska gastronomska doživetja pripravljeni odšteti večje vsote, se zanje odpeljati tudi dlje in na destinaciji podaljšati dobo bivanja. Prav takšne goste si želimo pritegniti v Slovenijo," je spomnila.</p>
      <p>STO bo v promocijske in razvojne aktivnosti v sodelovanju z Michelinom v prihodnjih dveh letih vložila po 425.000 evrov letno. Ta sredstva bodo usmerjena v aktivnosti globalne promocije, odnosov z javnostmi, kreiranje uredniških vsebin, objave na digitalnih platformah in družbenih omrežjih, tiskano objavo znamenitega rdečega vodnika, dogodek ob podelitvi nagrad, pripravo marketinških video vsebin, člankov, intenzivno sodelovanje z novinarji in spletnimi vplivneži ter gostovanja naših kuharskih mojstrov v tujini.</p>
      <p>"Verjamem, da bo ta investicija močno povečala prepoznavnost Slovenije kot gastronomske destinacije," je poudarila Pakova.</p>
    </article>
  </body>
</html>