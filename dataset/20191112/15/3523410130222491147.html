<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639658/%D9%86%DA%AF%D8%A7%D9%87%DB%8C-%D8%A8%D9%87-%D9%88%D8%B6%D8%B9%DB%8C%D8%AA-%D8%AA%D9%88%D8%B1%D9%85-%D8%AF%D8%B1-%D9%87%D9%81%D8%AA-%D9%85%D8%A7%D9%87%D9%87-%D8%A7%D9%85%D8%B3%D8%A7%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:57:00+00:00"/>
    <meta property="og:title" content="نگاهی به وضعیت تورم در هفت ماهه امسال"/>
    <meta property="og:description" content="بررسی روند تورم در آمار مرکز آمار و بانک مرکزی نشان می‌دهد تورم ماهانه از ابتدای سال در یک نهاد همواره کاهشی و در نهاد دیگر نوسان تقریبی داشته است."/>
  </head>
  <body>
    <article>
      <h1>
        <a href="https://www.bultannews.com/fa/news/639658/%D9%86%DA%AF%D8%A7%D9%87%DB%8C-%D8%A8%D9%87-%D9%88%D8%B6%D8%B9%DB%8C%D8%AA-%D8%AA%D9%88%D8%B1%D9%85-%D8%AF%D8%B1-%D9%87%D9%81%D8%AA-%D9%85%D8%A7%D9%87%D9%87-%D8%A7%D9%85%D8%B3%D8%A7%D9%84">نگاهی به وضعیت تورم در هفت ماهه امسال</a>
      </h1>
      <h2>بررسی روند تورم در آمار مرکز آمار و بانک مرکزی نشان می‌دهد تورم ماهانه از ابتدای سال در یک نهاد همواره کاهشی و در نهاد دیگر نوسان تقریبی داشته است.</h2>
      <address><time datetime="2019-11-12T15:57:00+00:00">12 Nov 2019, 15:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>تورم</b> که از سال گذشته روند روبه رشد در پیش گرفته و از تک رقمی خارج شده بود، از ماه‌های ابتدایی سال جاری روند معکوس را در<b> شاخص‌ها</b> آغاز کرد. این موضوعی است که مورد توجه مسئولان قرار داشته و در روزهای گذشته از سوی رئیس جمهور نیز روند کاهشی تورم از اردیبهشت ماه مورد تاکید قرار گرفته است.</p>
      <p>بررسی آمار اعلامی نشان می‌دهد که در مرکز آمار ایران تورم نقطه‌به‌نقطه(تغییر شاخص نسبت به ماه مشابه سال قبل) از ۵۲.۱ به ۲۸.۳ درصد در مهرماه رسیده که ۲۳.۸ درصد کاهش دارد.</p>
      <p>همچنین تورم سالانه در مرکز آمار تا شهریورماه افزایشی بوده و به ۴۲.۷ رسیده اما برای مهر کاهشی بوده و ۴۲ درصد گزارش شد.</p>
      <p>در مورد تورم ماهانه شرایط متفاوت است و نوسان در ماه‌های کاهشی دو شاخص دیگر نیز بنا بر تغییر قیمت‌ها در ماه نوسان دارد. برای محاسبه تورم ماهانه، در هر ماه شاخص قیمت مصرف‌کننده و در نتیجه نرخ تورم سبد مصرفی خانوار محاسبه و با ماه قبل مقایسه می‌شود؛ به این ترتیب نرخ تورم ماهانه به دست آمده نشان دهنده متوسط افزایش نسبی هزینه خرید سبد مصرفی همه خانوارها طی یک ماه است.</p>
      <p>آمار مرکز آمار نشان می‌دهد که تورم ماهانه طی هفت ماه اول امسال، در فروردین با چهار درصد بالاترین و در شهریور پایین‌ترین سطح را داشته است. این نرخ از چهار درصد در فروردین به ۱.۵ درصد در اردیبهشت کاهش یافته است و ۰.۸ درصد در خردادماه کاهش دارد ولی در تیرماه با رشد ۱.۵ درصدی به ۲.۸ درصد رسیده است. در ادامه در مرداد و شهریور ۰.۶ و ۰.۵ درصد کاهش یافته است.</p>
      <p>با اینکه مرکز آمار تورم نقطه به نقطه و سالانه را در مهرماه کاهشی اعلام کرد، تورم ماهانه افزایشی بود و با رشد ۱.۲ درصدی از ۰.۵ درصد در شهریور به ۱.۷ درصد در مهر رسید.</p>
      <p>از سوی دیگر آمار بانک مرکزی در مورد تورم ماهانه قابل توجه است. آماری که از اردیبهشت تا شهریور ماه را اخیرا رئیس جمهور در اظهاراتش به آن استناد و اعلام کرده که در این فاصله کاهشی بوده است.</p>
      <p>به طوریکه این نرخ سه درصد در اردیبهشت و تا ۰.۸ درصد در شهریور کاهش دارد و در مهرماه که رئیس کل بانک مرکزی تورم ماهانه را اعلام کرد به ۰.۶ درصد رسیده است.</p>
      <p>تورم ماهانه در مهر ماه در مرکز آمار ۱.۷ درصد و در بانک مرکزی ۰.۶ درصد بوده که نشان از اختلاف ۱.۱ درصدی دارد.</p>
      <p>طبق مصوبه شورای عالی آمار، از سال گذشته مرکز آمار تنها مرجع محاسبه و اعلام آمار تورم است و بر این اساس از آذر ماه پارسال بانک مرکزی نرخ تورم را به طور رسمی منتشر نکرده است.</p>
    </article>
  </body>
</html>