<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/finance/ixthyokalliergeies-ayksisi-ton-eksagogon-kai-ependyseis-97-ek-eyro/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T15:19:13+00:00"/>
    <meta property="og:title" content="Ιχθυοκαλλιέργειες : Αύξηση των εξαγωγών και επενδύσεις 97 εκ. ευρώ"/>
    <meta property="og:description" content="Σε περιβάλλον εξαιρετικά έντονου ανταγωνισμού - Προτεραιότητα για τον ΣΕΘ η δημιουργία της εθνικής ταυτότητας για το προϊόν"/>
  </head>
  <body>
    <article>
      <h1>Ιχθυοκαλλιέργειες : Αύξηση των εξαγωγών και επενδύσεις 97 εκ. ευρώ</h1>
      <h2>Σε περιβάλλον εξαιρετικά έντονου ανταγωνισμού – Προτεραιότητα για τον ΣΕΘ η δημιουργία της εθνικής ταυτότητας για το προϊόν</h2>
      <address><time datetime="2019-11-12T15:19:13+00:00">12 Nov 2019, 15:19</time> by <a rel="author">ΤοΒΗΜΑ Team</a></address>
      <p>Η αύξηση των εξαγωγών και η υλοποίηση παραγωγικών επενδύσεων ύψους 97 εκατ. σε ένα περιβάλλον εξαιρετικά έντονου ανταγωνισμού καθώς και η δημιουργία της εθνικής ταυτότητας για το ελληνικό προϊόν «Fish From Greece», αποτελούν τις σημαντικότερες εξελίξεις του κλάδου όπως καταγράφονται στην 5η ετήσια απολογιστική έκθεση του Συνδέσμου Ελληνικών Θαλασσοκαλλιεργειών (ΣΕΘ).</p>
      <p>Αναλυτικότερα, οι πωλήσεις τσιπούρας και λαβρακιού ανήλθαν το 2018 σε 106.500 τόνους αξίας 502 εκ. ευρώ παρουσιάζοντας αύξηση ως προς τον όγκο πωλήσεων σε σχέση με το προηγούμενο έτος, χωρίς ωστόσο αυτή η τάση να ακολουθήσει και την αξία πωλήσεων η οποία παρέμεινε σχεδόν αμετάβλητη λόγω της πίεσης που δέχτηκαν οι τιμές και για τα δύο είδη. Ως προς τις εξαγωγές, ο κλάδος επιβεβαίωσε και την χρονιά που πέρασε τον εξαγωγικό του χαρακτήρα και την θετική συνεισφορά του στο εμπορικό ισοζύγιο της χώρας. Συγκεκριμένα το 79% των πωλήσεων (87.155 τόνοι) αξίας σχεδόν 400 εκ. ευρώ διατέθηκε σε 32 χώρες και το υπόλοιπο στην εγχώρια αγορά. Οι κυριότερες αγορές παραμένουν παραδοσιακά η Ιταλία, η Ισπανία και η Γαλλία όπου και οι τρείς μαζί απορροφούν το μεγαλύτερο μέρος της Ελληνικής παραγωγής (59% το 2018). Ενδιαφέρουσα εξέλιξη ωστόσο αποτελεί και η σημαντική αύξηση της εμπορίας τουρκικών ψαριών στην Ε.Ε. μέσω της Ελλάδας, γεγονός που αποδεικνύει την αξιοποίηση του δικτύου διανομής που έχει αναπτυχθεί στην Ελλάδα από τον κύριο ανταγωνιστή μας.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <p>Σε επίπεδο επενδύσεων, εκτός από την σύμπραξη δυο διεθνών επενδυτών (Ammera Capital και Mubadala Investment Company για την απόκτηση Νηρέα και Σελόντα) και την είσοδο τους στην ελληνική ιχθυοκαλλιέργεια, οι επιχειρήσεις του κλάδου ξεκίνησαν την υλοποίηση συγχρηματοδοτούμενων επενδυτικών σχεδίων συνολικού ύψους 96,8 εκ. ευρώ με στόχο την ενίσχυση της ανταγωνιστικότητας τους. Ως προς τις προγραμματισμένες θεσμικές μεταρρυθμίσεις, η πρόοδος που επιτεύχθηκε ήταν οριακή καθώς υπάρχουν καθυστερήσεις στην ολοκλήρωση του χωροταξικού σχεδιασμού των υδατοκαλλιεργειών αλλά και στην υλοποίηση του Επιχειρησιακού Προγράμματος Αλιείας &amp; Θάλασσας, γεγονός που υποδεικνύει την ανάγκη για άμεσες και θεσμικές παρεμβάσεις.</p>
      <p>Με αφορμή την έκδοση της ετήσιας έκθεσης, ο Γ.Δ. του Σ.Ε.Θ. κ. Πελεκανάκης δήλωσε πως «παρόλο που ο κλάδος βρίσκεται επιχειρηματικά σε ένα μεταβατικό στάδιο λόγω της εν εξελίξει διαδικασίας αναδιάρθρωσης των μεγαλύτερων εταιρειών, υλοποιεί μεθοδικά ένα πολυσύνθετο στρατηγικό πλάνο για την ενίσχυση της ανταγωνιστικότητας του βασιζόμενο κυρίως στην δημιουργία εθνικής ταυτότητας των προϊόντων και στην επίτευξη οικονομιών κλίμακας. Το πλάνο αυτό υλοποιείται και την χρονιά που διανύουμε ενώ θα συνεχιστεί και το 2020. Πρέπει ωστόσο να συνοδευτεί και από τις απαραίτητες θεσμικές μεταρρυθμίσεις διαφορετικά δεν θα επιτευχθεί ο αναμενόμενος ρυθμός ανάπτυξης με τα αναμενόμενα για τις τοπικές κοινωνίες και την ελληνική κοινωνία.».</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/09/17/culture/troizina-i-gi-tou-thisea-kai-tou-ippolytou/"/>
      </related>
    </article>
  </body>
</html>