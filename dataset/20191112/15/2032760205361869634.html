<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89419"/>
    <meta property="og:site_name" content="Denník politika"/>
    <meta property="article:published_time" content="2019-11-12T15:35:00+00:00"/>
    <meta property="og:title" content="Richard Raši na konferencii ITAPA 2019 – Slovensko digitalizuje úspešne"/>
    <meta property="og:description" content="12.11.2019 (Webnoviny.sk) – Jesenná Itapa 2019, najväčšia konferencia o IT vo verejnej správe na Slovensku, je v plnom prúde. Tému strategického smerovania Slovenskej republiky v oblasti digitalizácie verejnej správy otvoril Richard Raši, podpredseda vlády SR pre investície a informatizáciu. Najdôležitejším poznatkom je, že v digitalizácií rýchlo napredujeme, no plány sú ešte väčšie."/>
  </head>
  <body>
    <article>
      <h1>Richard Raši na konferencii ITAPA 2019 – Slovensko digitalizuje úspešne</h1>
      <address><time datetime="2019-11-12T15:35:00+00:00">12 Nov 2019, 15:35</time> by <a rel="author">Webnoviny</a></address>
      <p>12.11.2019 (Webnoviny.sk) – <b>Jesenná Itapa 2019, najväčšia konferencia o IT vo verejnej správe na Slovensku, je v plnom prúde. Tému strategického smerovania Slovenskej republiky v oblasti digitalizácie verejnej správy otvoril Richard Raši, podpredseda vlády SR pre investície a informatizáciu. Najdôležitejším poznatkom je, že v digitalizácií rýchlo napredujeme, no plány sú ešte väčšie.</b></p>
      <p>Už včera diskutovali zástupcovia Európskej komisie, ÚPVII a Slovenskej akadémie vied o tom, ako to vlastne s digitalizáciou na Slovensku naozaj je. Dnes sa účastníci konferencie dozvedeli o konkrétnych riešeniach, výsledkoch a uskutočnených projektoch.</p>
      <p>„<i>Bojujeme proti byrokracii. Podarilo sa nám odstrániť papierový výpis z obchodného a živnostenského registra, z listu vlastníctva a registra trestov. Od 1. septembra zmizli aj ďalšie výpis, napríklad papierové potvrdenie o návšteve školy</i>,“ vysvetľuje R. Raši. Podľa ÚPVII sa od zavedenia druhého antibyrokratického balíčka overilo až 7-tisíc študentov. Vydávanie papierových potvrdení je dlhodobo jednou z najväčších zaťaží pre úrady, no najmä ľudí. Očakáva sa, že v krátkom čase sa do virtuálnej podoby presunú všetky. V ďalšom balíčku by sa mali odstrániť papierové kópie rodného listu, sobášneho a úmrtného listu. Zaujímavým faktom je, že v roku 2018 občania predložili úradom 1,77 milióna kópií a zaplatili za ich vyhotovenie 133 170 eur.</p>
      <h3>Nebudeme priemerní, chceme viac</h3>
      <p>Cieľ je jasný – vyvinúť a zaviesť moderný digitálny štát, v ktorom si úrady navzájom poskytujú údaje a nezaťažujú občanov. Zníženie byrokracie totiž nie je trendom len na Slovensku, ale aj v rámci jednotnej politiky Európskej únie. Na to, aby sme boli efektívni však potrebujeme viac ako len financie, potrebujeme expertov. <i>Koncepcia ľudských zdrojov v IT vo verejnej správe</i> je strategickým plánom, ktorý by mal jednotlivým úradom na Slovensku pomôcť nielen získať odborníkov, ale aj umožniť im poskytnúť kariérny rast.</p>
      <p>To, že Slovensko ašpiruje na status jednej z najmodernejších krajín svedčí aj fakt, že ÚPVII plánuje zriadenie bezplatných WiFi zón v obciach. „<i>Dnes už Slovensko splnilo ďalší medzinárodný záväzok, ktorým je pokrytie minimálne 50 % domácností internetom s rýchlosťou nad 100 megabitov do roku 2020,</i>“ dodáva R. Raši. Podpísané sú zmluvy s takmer 300 úspešnými mestami a obcami. Ďalšie aktivity úradu sú zameraná aj na vytvorenie osobného mobilného ID, vývoj lietajúceho auta alebo dodávky špičkových leteckých simulátorov pre tréningy pilotov.</p>
      <p>Inzercia</p>
      <p>Viac k témam: <a href="https://www.webnoviny.sk/tag/digitalizacia/"><u>digitalizácia</u></a>, <a href="https://www.webnoviny.sk/tag/itapa/"><u>ITAPA</u></a>, <a href="https://www.webnoviny.sk/tag/itapa-2019/"><u>ITAPA 2019</u></a>, <a href="https://www.webnoviny.sk/tag/konferencia/"><u>konferencia</u></a><br/>Zdroj: Webnoviny.sk – <a href="https://www.webnoviny.sk/richard-rasi-na-konferencii-itapa-2019-slovensko-digitalizuje-uspesne/"><u>Richard Raši na konferencii ITAPA 2019 – Slovensko digitalizuje úspešne</u></a> © SITA Všetky práva vyhradené.</p>
    </article>
  </body>
</html>