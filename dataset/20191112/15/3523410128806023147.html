<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639653/%D8%AF%D8%B4%D9%85%D9%86-%D9%87%D8%B2%DB%8C%D9%86%D9%87-%D8%AC%D9%86%D8%A7%DB%8C%D8%AA-%D8%AE%D9%88%D8%AF-%D8%B1%D8%A7-%D8%AE%D9%88%D8%A7%D9%87%D8%AF-%D9%BE%D8%B1%D8%AF%D8%A7%D8%AE%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:54:00+00:00"/>
    <meta property="og:title" content="دشمن هزینه جنایت خود را خواهد پرداخت"/>
    <meta property="og:description" content="سخنگوی جنبش جهاد اسلامی فلسطین در مصاحبه با خبرگزاری تسنیم تأکید کرد: دشمن می‌خواهد از خون فلسطینی‌ها در بازی‌های داخلی خود بهره‌برداری کند و..."/>
  </head>
  <body>
    <article>
      <h1>
        <a href="https://www.bultannews.com/fa/news/639653/%D8%AF%D8%B4%D9%85%D9%86-%D9%87%D8%B2%DB%8C%D9%86%D9%87-%D8%AC%D9%86%D8%A7%DB%8C%D8%AA-%D8%AE%D9%88%D8%AF-%D8%B1%D8%A7-%D8%AE%D9%88%D8%A7%D9%87%D8%AF-%D9%BE%D8%B1%D8%AF%D8%A7%D8%AE%D8%AA">دشمن هزینه جنایت خود را خواهد پرداخت</a>
      </h1>
      <h2>سخنگوی جنبش جهاد اسلامی فلسطین در مصاحبه با خبرگزاری تسنیم تأکید کرد: دشمن می‌خواهد از خون فلسطینی‌ها در بازی‌های داخلی خود بهره‌برداری کند و...</h2>
      <address><time datetime="2019-11-12T15:54:00+00:00">12 Nov 2019, 15:54</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، مصعب البریم" سخنگوی جنبش جهاد اسلامی <b>فلسطین</b> در گفت‌‌وگو با خبرنگار بین‌‌الملل خبرگزاری تسنیم درباره رابطه بین ترور بهاء ابوالعطا فرمانده گردان‌های قدس شاخه نظامی جنبش<b> جهاد اسلامی</b> فلسطین و ناکامی‌ها و شکست نتانیاهو نخست وزیر رژیم اسرائیل برای تشکیل کابینه گفت: این عملیات بزدلانه برملاکننده مقاصد واقعی دشمن است که می‌خواهد از خون فلسطینی‌ها در بازیهای داخلی خود بهره‌برداری کند و با این عملیات بزدلانه و خیانتکارانه می‌خواهد برای خودش در بحران‌های داخلی‌اش راهی برای برون‌رفت ایجاد کند.</p>
      <p>وی افزود: ما در جنبش جهاد اسلامی فلسطین به‌خوبی می‌فهمیم که دشمن چه فکری می‌کند و چه نقشه‌ای می‌کشد و به دشمن اجازه نخواهیم داد که از خون ما، ملت ما و فرماندهان مقاومت پلی برای اهداف خباثت‌آمیز خود در منطقه و در سرزمین اشغالی ما بسازد و مقاومت فلسطین پاسخی درخور خواهد داد و به این خونها وفادار خواهد بود و انتقام آنها را خواهد گرفت. مقاومت فلسطین و جهاد اسلامی فلسطین همچنان با خون شهدا و فرماندهان و سلاح‌ها و هرچه در توان دارد، در برابر این رژیم صهیونیستی جانفشانی خواهد کرد و همه توطئه‌های این رژیم علیه امت اسلامی و مقدسات آنها را خنثی خواهد کرد و با جانفشانی و نبرد و رویارویی، پرچم طرح و محور مقاومت در منطقه را در برابر طمع‌ورزی‌های صهیونیستی ــ آمریکایی همچنان بالا نگه خواهیم داشت.</p>
      <p>سخنگوی جنبش جهاد اسلامی فلسطین درباره نقش نفتالی بنت وزیر جنگ جدید رژیم صهیونیستی در این ترورها گفت: تأکید می‌کنیم که سرنوشت بنت و سایر سران متجاوز این رژیم جنایتکار و غاصب همان سرنوشت جنایتکاران سابق این رژیم مثل شارون، رابین، نتانیاهو و لیبرمن خواهد بود. همه بلندپروازی‌های امنیتی آنها به صخره پایداری و مقاومت ملت فلسطین خورد و در هم شکسته شد. مشت آهنینی را که فلسطینی‌ها در غزه و کرانه باختری با ترور و پیگرد و بازداشت هدف قرار می‌دهند، نتوانسته است مقاومت فلسطین را از مقابله با طرح صهیونیست‌ها و اشغالگران بازدارد. بزرگترین گواه این مدعا این است که مقاومت فلسطین با وجود این محاصره و محدودیت و حملات پیاپی رژیم اسرائیل توانسته است که به‌یاری خداوند و آمادگی خود و تکمیل ارکانش مرکز قدرت این رژیم یعنی شهر تل‌آویو را هدف قرار دهد و مقاومت همچنان خود را توسعه می‌دهد و آمادگی خود را حفظ می‌کند و توان خود را در وهله اول از خداوند و در وهله بعدی از ملت خود و امت اسلامی می‌گیرد. سران رژیم اشغالگر و نتانیاهو شکست خواهند خورد و پیامدهای این عملیات خطرناک خواهد بود و دشمن و سران آن، هزینه آن را خواهند پرداخت و دشمن، خود با شمشیر تجاوزگری که می‌خواهد ملت ما را به قتل برساند، به هلاکت خواهد رسید.</p>
      <p>سخنگوی جنبش جهاد اسلامی فلسطین با تأکید بر تعهد و پایبندی این جنبش به پاسخ به رژیم اسرائیل اضافه کرد: برای همه کسانی که تلاش می‌کنند با وارونه جلوه دادن حقایق، داستانی ساختگی سرهم کنند و مظلومیت ملت فلسطین را زیر سؤال ببرند، باید بگویم که این حادثه و این عملیات و این ترور تأکید می‌کند که این دشمن است که همواره اقدام به تجاوزگری می‌کند. دشمن اگر حتی این جنایت ترور را مرتکب نمی‌شد، همچنان همان دشمن پلید و غاصب باقی خواهد ماند و ماهیت اشغالگری و جنایتکارانه و وحشیگرانه‌اش از بین نخواهد رفت زیرا همچنان خاک ما را در اشغال دارد و مقدسات ما را به سرقت می‌برد و مورد هتک حرمت قرار می‌دهد و مردم ما را به قتل می‌رساند و ما به پاسخ به این تجاوزگریها متعهد هستیم و این پیامی ملی و اخلاقی و انسانی است که از جانمان و زندگی خود و آینده کودکان و رهبران و امکانات و مقدسات خود دفاع کنیم. این پیامی اخلاقی و وظیفه‌ای شرعی و ملی و انسانی است که به‌طور قطع آن را انجام می‌دهیم و درک می‌کنیم که دشمن هزینه این جنایت را خواهد پرداخت و از ترجمه عملی این پیام صرف‌نظر نخواهیم کرد و این وظیفه‌ای در میدان نبرد است و گزینه‌ها پیشِ‌روی فلسطینی‌ها قرار دارد.</p>
    </article>
  </body>
</html>