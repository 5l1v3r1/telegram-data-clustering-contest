<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/ukraina-wicepremier-dmytro-kuleba-do-nato-wejdziemy-wczesniej-niz-do-ue,984776.html"/>
    <meta property="og:site_name" content="TVN24"/>
    <meta property="article:published_time" content="2019-11-12T15:20:50+00:00"/>
    <meta property="og:title" content="Wcześniej do NATO niż do UE. &quot;W ciągu pięciu lat chcemy odrobić nasze zadanie domowe&quot;"/>
    <meta property="og:description" content="Ukraina wcześniej wejdzie do NATO niż do Unii Europejskiej - ocenił wicepremier tego kraju Dmytro Kułeba. Poprzedni parlament Ukrainy w lutym zdecydował, by dążenia państwa do członkostwa w NATO i ..."/>
  </head>
  <body>
    <article>
      <h1>Wcześniej do NATO niż do UE. "W ciągu pięciu lat chcemy odrobić nasze zadanie domowe"</h1>
      <address><time datetime="2019-11-12T15:20:50+00:00">12 Nov 2019, 15:20</time> by <a rel="author">tas//rzw</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/bdd3befd-cd18-4e9e-99fb-5fbccfab1f22-480p.mp4"/>
          <figcaption>Wspólne ćwiczenia Ukraina-NATO</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/cb2b6484-d503-4411-89bc-52d7fb2e653a-480p.mp4"/>
          <figcaption>Sekretarz generalny NATO składa wizytę na Ukrainie</figcaption>
        </figure>
        <figcaption>Wspólne ćwiczenia Ukraina-NATO na poligonie Jaworiw w obwodzie lwowskim. Nagranie z września 2017 roku<cite>Foto: Ministerstwo Obrony Ukrainy | Video: Reuters Archiwum</cite></figcaption>
      </slideshow>
      <h3>Ukraina wcześniej wejdzie do NATO niż do Unii Europejskiej - ocenił wicepremier tego kraju Dmytro Kułeba. Poprzedni parlament Ukrainy w lutym zdecydował, by dążenia państwa do członkostwa w NATO i UE zostały wpisane do konstytucji. Ponad połowa Ukraińców popiera integrację ich kraju z Sojuszem.</h3>
      <p>- W warunkach idealnych powinniśmy za pięć lat osiągnąć kompatybilność z państwami Sojuszu i ostatnim krokiem, który będzie trzeba zrobić, będzie uzyskanie politycznej decyzji Sojuszu o rozpoczęciu procedury wstąpienia Ukrainy do NATO - powiedział wicepremier do spraw integracji europejskiej i euroatlantyckiej Dmytro Kułeba we wtorkowym wywiadzie dla portalu RBK-Ukraina.</p>
      <related>
        <a href="https://www.tvn24.pl/wiadomosci-ze-swiata,2/wicepremier-ukrainy-zapowiada-wielkie-cwiczenia-nato-na-morzu-czarnym,982310.html"/>
      </related>
      <h3>"W ciągu pięciu lat"</h3>
      <p>Wicepremier przypomniał, że uczestnicy szczytu NATO w Bukareszcie, który odbył się w 2008 roku, zadeklarowali, że członkostwo Ukrainy w tej organizacji będzie możliwe w przyszłości. Szczyt ten nie przyznał jednak wówczas władzom w Kijowie Planu Działań na rzecz Członkostwa (ang. Membership Action Plan - MAP), o który Ukraińcy zabiegali.</p>
      <p>- Polityczna decyzja, że Ukraina będzie członkiem Sojuszu, zapadła jeszcze w 2008 roku. Kolejnym etapem jest początek procedury przyjęcia. W ciągu pięciu lat chcemy odrobić nasze zadanie domowe wraz z Sojuszem, gdyż integracja jest procesem dwustronnym. I za pięć lat chcemy siąść z nimi za stołem i powiedzieć: jesteśmy gotowi, teraz wasza kolej - oświadczył Kułeba.</p>
      <h3>"Drzwi do NATO pozostają otwarte"</h3>
      <p>Pod koniec października w Kijowie odbyło się posiedzenie komisji Ukraina-NATO z udziałem między innymi sekretarza generalnego Sojuszu Jensa Stoltenberga i prezydenta Wołodymyra Zełenskiego.</p>
      <p>- Gotowi jesteśmy do jeszcze bliższej współpracy z Sojuszem i przyspieszenia przygotowań do członkostwa w NATO - mówił wtedy Zełenski.</p>
      <related>
        <a href="https://www.tvn24.pl/wiadomosci-ze-swiata,2/czas-sfer-wplywow-minal-drzwi-do-czlonkostwa-ukrainy-w-nato-pozostaja-otwarte,981881.html"/>
      </related>
      <p>- Ukraina jako suwerenne państwo ma prawo do wyboru własnego systemu bezpieczeństwa. Drzwi do NATO pozostają otwarte - zapewniał w wystąpieniu przed deputowanymi ukraińskiego parlamentu Jens Stoltenberg.</p>
      <p>W listopadowym wywiadzie dla ukraińskiej telewizji 1+1 Stoltenberg potwierdził: - Ukraina wejdzie do NATO, wszyscy sojusznicy zgodzili się włączyć ten kraj do Sojuszu.</p>
      <h3>Dążenia do członkostwa wpisane do konstytucji</h3>
      <p>Decyzją poprzedniego parlamentu Ukrainy w lutym bieżącego roku dążenia tego państwa do członkostwa w NATO i UE zostały wpisane do konstytucji.</p>
      <p>Według najnowszych sondaży ponad 57 procent Ukraińców popiera integrację ich kraju z Sojuszem Północnoatlantyckim.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/w-cztery-oczy-o-donbasie-zelenski-juz-sie-zgodzil-na-kazachska-oferte-moskwa-czeka,984688.html"/>
        <a href="https://www.tvn24.pl/wiadomosci-ze-swiata,2/bez-usa-niemcy-i-europa-nie-sa-w-stanie-skutecznie-sie-bronic,984407.html"/>
        <a href="https://www.tvn24.pl/wiadomosci-ze-swiata,2/ambasada-usa-gratuluje-ukrainie-po-decyzji-miedzynarodowego-trybunalu,984305.html"/>
        <a href="https://www.tvn24.pl/wiadomosci-z-kraju,3/obywatel-ukrainy-zatrzymany-po-liscie-gonczym-na-wniosek-rosji-aresztu-nie-bedzie,984278.html"/>
        <a href="https://www.tvn24.pl/wiadomosci-ze-swiata,2/przeciwnik-zerwal-proces-wycofania,984010.html"/>
      </related>
    </article>
  </body>
</html>