<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/597005/ekdilosi-rotsa-kata-lathrometanaston-prokalei-antidraseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T15:28:00+00:00"/>
    <meta property="og:title" content="Εκδήλωση Ρότσα κατά «λαθρομεταναστών» προκαλεί αντιδράσεις"/>
    <meta property="og:description" content="Ο Χρήστος Ρότσας, επικεφαλής του κινήματος «Πατριωτική Κίνηση» και πρώην βουλευτής του κυβερνώντος κόμματος, βρίσκει συχνά – πυκνά τον τρόπο μέσα από τις..."/>
  </head>
  <body>
    <article>
      <h1>Εκδήλωση Ρότσα κατά «λαθρομεταναστών» προκαλεί αντιδράσεις</h1>
      <address><time datetime="2019-11-12T15:28:00+00:00">12 Nov 2019, 15:28</time> by <a rel="author">SigmaLive</a></address>
      <p>Ο Χρήστος Ρότσας, επικεφαλής του κινήματος «Πατριωτική Κίνηση» και πρώην βουλευτής του κυβερνώντος κόμματος, βρίσκει συχνά – πυκνά τον τρόπο μέσα από τις τοποθετήσεις του να προκαλεί αντιδράσεις.</p>
      <p>Εσχάτως, γνωστοποίησε τη διεξαγωγή εκδήλωσης διαμαρτυρίας ενάντια στη λαθρομετανάστευση, όπως αναφέρει χαρακτηριστικά.</p>
      <p>
        <b>Δείτε την ανάρτηση:</b>
      </p>
      <figure>
        <img src="https://www.sigmalive.com/uploads/default/files/15dcab3e65b522.JPG"/>
      </figure>
      <p>Κάποιος καλόπιστος θα έλεγε, δικαίωμα του. Εξάλλου, δεν είναι ο μόνος στην Κύπρο αλλά και στην υπόλοιπη Ευρώπη που θεωρεί ότι οι ξένοι αποτελούν σύγχρονη απειλή για τον Δυτικό πολιτισμό.</p>
      <p>Το ζήτημα είναι ότι η εκδήλωση θα πραγματοποιηθεί έξω από κέντρο υποδοχής μεταναστών – προσφύγων στην Κοκκινοτριμιθιά.</p>
      <p>Η επιλογή αυτή, δηλαδή να γίνει η διαμαρτυρία έξω από ένα κέντρο υποδοχής, προκάλεσε αντιδράσεις ακόμη και από άτομα που δεν ανήκουν στον λεγόμενο προοδευτικό χώρο.</p>
      <p>Η εξήγηση που έδωσε ο ίδιος είναι ότι η Κοκκινοτριμιθιά έχει γίνει σημείο αναφοράς – σύμβολο και στρέφεται ενάντια σ΄αυτούς που δεν είναι πρόσφυγες και προσποιούνται.</p>
      <p>Άλλοι με διάθεση σαρκασμού διερωτήθηκαν αν ο Ρότσας και η παρέα του θα ακολουθήσουν το παράδειγμα των αδελφών Ελλήνων οι οποίοι το περασμένο Σαββατοκύριακο πήγαν έξω από κέντρο υποδοχής ψήνοντας σουβλάκια και καταναλώνοντας αλκοόλ. </p>
    </article>
  </body>
</html>