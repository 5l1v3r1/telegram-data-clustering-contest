<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621180/%D8%B7%D8%B1%D8%B2-%D8%AA%D9%87%DB%8C%D9%87-%D9%88-%D9%81%D9%88%D8%AA-%D9%88-%D9%81%D9%86%E2%80%8C%D9%87%D8%A7%DB%8C-%D8%AA%D9%87%DB%8C%D9%87-%DA%A9%D9%88%DA%A9%D9%88-%D9%88-%D8%B3%D9%88%D9%BE-%DA%A9%D8%AF%D9%88-%D8%AD%D9%84%D9%88%D8%A7%DB%8C%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T15:53:00+00:00"/>
    <meta property="og:title" content="طرز تهیه و فوت و فن‌های تهیه کوکو و سوپ کدو حلوایی"/>
    <meta property="og:description" content="کوکوی کدو حلوایی یکی از غذاهایی است که در کمترین زمان ممکن می‌توانید آن را درست کنید و بیخیال غذاهای تکراری هم شوید. یک کوکوی متفاوت و جذاب بدون کمترین سختی برای درست کردنش."/>
  </head>
  <body>
    <article>
      <h1>طرز تهیه و فوت و فن‌های تهیه کوکو و سوپ کدو حلوایی</h1>
      <h2>با کدو حلوایی چه غذا‌هایی می‌توان درست کرد؟</h2>
      <address>
        <time datetime="2019-11-12T15:53:00+00:00">12 Nov 2019, 15:53</time>
      </address>
      <p>
        <i>کوکوی کدو حلوایی یکی از غذاهایی است که در کمترین زمان ممکن می‌توانید آن را درست کنید و بیخیال غذاهای تکراری هم شوید. یک کوکوی متفاوت و جذاب بدون کمترین سختی برای درست کردنش.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کوکوها همیشه بهترین غذاها هستند برای وقتی که فرصت کمی داریم و حوصله خوردن غذای بیرون را هم نداریم.</p>
      <p>کوکوی کدو حلوایی هم یکی از غذاهایی است که در کمترین زمان ممکن می‌توانید آن را درست کنید و بیخیال غذاهای تکراری هم شوید. یک کوکوی متفاوت و جذاب بدون کمترین سختی برای درست کردنش.</p>
      <figure>
        <img src="https://aftabnews.ir/files/fa/news/1398/8/21/358447_797.jpg"/>
      </figure>
      <p>
        <b>مواد لازم:</b>
      </p>
      <p>کدو حلوایی : یک و نیم کیلوگرم<br/>پیاز : ۳ عدد متوسط<br/>شکر: یک قاشق سوپ‌خوری<br/>زعفران ساییده‌شده: یک قاشق چای‌خوری سرپر<br/>آرد سفید: یک قاشق سوپ‌خوری<br/>نمک و فلفل: به مقدار لازم<br/>روغن مایع سرخ‌کردنی: به مقدار لازم برای سرخ‌کردن<br/>تخم‌مرغ: ۴ عدد</p>
      <figure>
        <img src="https://aftabnews.ir/files/fa/news/1398/8/21/358449_550.jpg"/>
      </figure>
      <p>
        <b>طرز تهیه و دستور پخت:</b>
      </p>
      <p>۱. ابتدا پیازها را پوست کنده و پس از شستن، با رنده درشت، رنده کرده و کنار بگذارید.</p>
      <p>۲. سپس در یک تابه گود مقداری روغن بریزید و پیازهای رنده‌شده را به آن اضافه کنید و اجازه دهید تا پیاز تفت داده شود.</p>
      <p>۳. کدو حلوایی را شسته و پوست آن را با چاقو بکنید، سپس شروع به رنده‌کردن کنید.</p>
      <p>نکته: ‌برای آنکه رنده‌ کردن کدو راحت‌تر انجام شود، ابتدا آن را به تکه‌های درشت بریده و سپس رنده کنید. در ضمن برای رنده‌کردن، بهتر است از رنده درشت استفاده کنید.</p>
      <p>۴. حالا کدوی رنده‌شده را به پیاز اضافه کنید و مرتب مخلوط کدو و پیاز را هم بزنید تا در روغن تفت داده شده و آب آن کشیده شود.</p>
      <p>۵. در این موقع، زعفران ساییده‌ شده و نمک و فلفل را نیز اضافه کنید و مواد را هم‌بزنید.</p>
      <p>۶. بعد از آنکه آب اضافی مخلوط تمام شد، شعله را خاموش کنید و مخلوط را بگذارید تا کاملا سرد شود.</p>
      <p>۷. تخم‌مرغ‌ها را در ظرف دیگری شکسته و با چنگال، خوب هم‌بزنید.</p>
      <p>۸. سپس به آن آرد اضافه بکنید و به هم‌زدن ادامه دهید.</p>
      <p>۹. پس از آن، تخم‌مرغ‌ها را روی مخلوط کدو و پیاز ریخته و با هم خوب مخلوط کنید. حالا دیگر مایه کوکو آماده شده است.</p>
      <p>۱۰. در یک تابه گود حدود نصف پیمانه روغن بریزید و روی شعله اجاق‌گاز قرار دهید تا داغ شود؛ سپس مایه کوکو را داخل تابه بریزید و با پشت قاشق سطح آن را صاف کنید و در تابه را بگذارید تا کوکو بپزد.</p>
      <p>۱۱. بعد از گذشت حدود یک ربع، در تابه را بردارید و اجازه دهید تا آب اضافی آن بخار شود. برای این منظور، بهتر است چند سوراخ کوچک روی کوکو ایجاد کنید تا کوکو بهتر سرخ شود (علامت سرخ‌شدن کوکو، تغییر رنگ‌دادن دور آن است).</p>
      <p>۱۲. بعد از اینکه دور کوکو تغییر رنگ پیدا کرد، سینی گردی - کمی بزرگ‌تر از دهانه تابه - را روی آن بگذارید و کوکو را برگردانید؛ سپس کوکو را با همان روش، داخل همان تابه یا تابه دیگری به همان اندازه منتقل کنید تا طرف دیگر آن نیز سرخ شود؛ با این روش، کوکو به صورت درسته و مانند ته‌چین برمی‌گردد.</p>
      <p>نکته: اگر کوکو را در تابه دیگری برمی‌گردانید، ریختن کمی روغن در تابه را از یاد نبرید.</p>
      <figure>
        <img src="https://aftabnews.ir/files/fa/news/1398/8/21/358448_392.jpg"/>
      </figure>
      <p>
        <b>غذای دوم: طرز تهیه سوپ کدو حلوایی</b>
      </p>
      <p>حالا که فصل کدو حلوایی رسیده بهتر است انواع غذاها را با این صیفی جذاب درست کنیم و از ان لذت ببریم. سوپ کدو حلوایی هم یکی از این غذاهای متفاوت است که هم طعم شیرینی دارد هم رنگ جذاب آن نمی‌گذارد دست رد به سینه‌اش بزنیم. بهتر است سریع دست به کار شویم و در این هوای خنک یک سوپ کدو حلوایی درست کنیم و از خوردن آن لذت ببریم.</p>
      <p>
        <b>مواد لازم:</b>
      </p>
      <p>کدوحلوایی: ۸۰۰ گرم</p>
      <p>کره گیاهی: ۲ قاشق غذاخوری</p>
      <p>پیاز متوسط: یک عدد، ساطوری‌شده</p>
      <p>سیر: ۲ حبه،‌رنده شده</p>
      <p>پودر کاری: ۲ قاشق چای‌خوری</p>
      <p>نمک و فلفل: به میزان لازم</p>
      <p>آب مرغ: ۳ پیمانه، ۷۵۰ لیتر</p>
      <p>خامه: نصف پیمانه</p>
      <p>
        <b>طرز تهیه و دستور پخت:</b>
      </p>
      <p>۱. کدوحلوایی را پوست کنده و در قابلمه بریزید. به اندازه‌ای آب بریزید که روی آن را بپوشاند. با در بسته و روی شعله ملایم ۲۰ دقیقه آن را بپزید تا نرم شود، سپس آن را آبکش کرده و کنار بگذارید.</p>
      <p>۲. کره را در یک قابلمه روی شعله متوسط آب کرده و پیاز و سیر را ۴ دقیقه تفت دهید تا پیاز نرم شود. ادویه کاری را اضافه کرده و یک دقیقه دیگر تفت دهید. آب مرغ و کدو حلوایی را اضافه کنید.</p>
      <p>۳. هنگامی که سوپ به جوش آمد در آن را بسته و ۲۰ دقیقه با شعله ملایم بپزید. نمک و فلفل آن را اندازه کرده و قبل از سرو آن را با غذاساز پوره کرده و خامه را به آن اضافه کنید. سوپ را با تخم کدوحلوایی، پنیر رنده شده و پیازچه ساطوری‌شده تزیین کنید.</p>
      <figure>
        <img src="https://aftabnews.ir/files/fa/news/1398/8/21/358450_875.jpg"/>
      </figure>
      <p>
        <b>فوت و فن‌ها:</b>
      </p>
      <p>- به جای پیاز می‌توانید از یک ساقه تره‌فرنگی درشت استفاده کنید. در این صورت سیر حذف شود.</p>
      <p>- برای غنی‌تر شدن سوپ می‌توانید ۵۰ تا ۷۵ گرم مغز تخم کدوحلوایی بو داده یا خام را آسیاب کرده و به آن اضافه کنید.</p>
      <p>- کدوحلوایی ۲ نوع است: گرد و کوزه‌ای. نوع دوم از نظر مواد تشکیل‌دهنده مغذی‌تر و خوش‌رنگ‌تر است.</p>
      <p>- در زمان پخت اصلا مواد را هم نزنید، زیرا کدو حلوایی پخته شده ممکن است از بافت خود جدا شده و مواد شما شکل سوپ شل به‌خود بگیرد.</p>
    </article>
  </body>
</html>