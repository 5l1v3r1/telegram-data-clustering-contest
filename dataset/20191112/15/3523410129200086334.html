<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639648/%D8%AA%D9%87%D8%AF%DB%8C%D8%AF-%D8%AA%D9%84%E2%80%8C%D8%A2%D9%88%DB%8C%D9%88-%D8%A8%D9%87-%D8%A7%D8%B2-%D8%B3%D8%B1%DA%AF%DB%8C%D8%B1%DB%8C-%D9%85%D8%B1%D8%AD%D9%84%D9%87-%D8%AA%D8%B1%D9%88%D8%B1%D9%87%D8%A7-%D8%B9%D9%84%DB%8C%D9%87-%D8%BA%D8%B2%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:42:00+00:00"/>
    <meta property="og:title" content="تهدید تل‌آویو به از سرگیری مرحله ترورها علیه غزه"/>
    <meta property="og:description" content="رئیس ستاد مشترک ارتش رژیم صهیونیستی ضمن تهدید غزه به از سر گرفتن سیاست ترور سران فلسطینی، فرمانده ترور شده جهاد اسلامی را «بمب ساعتی» توصیف کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639648/%D8%AA%D9%87%D8%AF%DB%8C%D8%AF-%D8%AA%D9%84%E2%80%8C%D8%A2%D9%88%DB%8C%D9%88-%D8%A8%D9%87-%D8%A7%D8%B2-%D8%B3%D8%B1%DA%AF%DB%8C%D8%B1%DB%8C-%D9%85%D8%B1%D8%AD%D9%84%D9%87-%D8%AA%D8%B1%D9%88%D8%B1%D9%87%D8%A7-%D8%B9%D9%84%DB%8C%D9%87-%D8%BA%D8%B2%D9%87">تهدید تل‌آویو به از سرگیری مرحله ترورها علیه غزه</a>
      </h1>
      <h2>رئیس ستاد مشترک ارتش رژیم صهیونیستی ضمن تهدید غزه به از سر گرفتن سیاست ترور سران فلسطینی، فرمانده ترور شده جهاد اسلامی را «بمب ساعتی» توصیف کرد.</h2>
      <address><time datetime="2019-11-12T15:42:00+00:00">12 Nov 2019, 15:42</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، صبح امروز سه‌شنبه، جنبش جهاد اسلامی فلسطین از حمله رژیم صهیونیستی به غزه و ترور یکی از فرماندهان ارشد خود خبر داد.</p>
      <p>«آویو کوخاوی» رئیس ستاد مشترک ارتش رژیم صهیونیستی، ظهر امروز در واکنش به این اتفاق، از اقدام تروریستی رژیم صهیونیستی و قتل «بهاء ابو العطا»‌ در منزل شخصی‌اش دفاع کرد و آن را دست‌مایه تهدید جدید نوار غزه قرار داد.</p>
      <p>کوخاوی با بیان اینکه «ابوالعطا بمبی ساعتی بود» گفت: او مسئول بیشتر عملیات‌های موشکی از نوار غزه بود... و برای تخریب تلاش‌های آتش‌بس با غزه تلاش می‌کرد.</p>
      <p>این مقام رژیم صهیونیستی غزه را تهدید کرد و با بیان اینکه با همکاری سران سیاسی تصمیم گرفته شد که او را ترور کنند، گفت:‌ «منافعی در تشدید کردن وضعیت نداریم اما برای همه احتمالات آماده‌ایم... اگر مجبور شویم، به مرحله ترورها منتقل خواهیم شد».</p>
      <p>این مقام اسرائیلی در حالی از ترور این فرمانده فلسطینی دفاع می‌کند که عملیات ترور او در منزل شخصی‌اش و همزمان کل خانواده او را نیز شامل شد به طوری که همسرش نیز به شهادت رسید و دو کودک او مجروح و به بیمارستان منتقل شدند.</p>
      <p>پیشتر و پس از حمله صبح، بنیامین نتانیاهو نخست‌وزیر رژیم صهیونیستی در کانال تلگرامی خود نوشت، این عملیات تروریستی پیشنهاد «فرمانده کل ارتش» و «رئیس شاباک» بوده و «پس از توافق کابینه، نخست وزیر و وزیر امنیت، دستور اجرای ترور را صادر کرده است.</p>
      <p>کوخاوی همچنین گفت که رژیم صهیونیستی در همه حوزه‌های هوایی، دریایی و زمینی برای تشدید شدن اوضاع آماده می‌شود هر چند که تمایلی به رفتن وضعیت به سوی تنش ندارد. او از ساکنان فلسطین اشغالی خواست که به دستورات جبهه داخلی عمل کنند.</p>
      <p>رژیم صهیونیستی در پی این عملیات ترور،‌ امروز به میانجی مصری و دیگر واسطه‌ها میان تل‌آویو و حماس، اعلام کرده که به دنبال تشدید اوضاع نیست اما جنبش حماس با محکوم کردن این ترور تأکید کرده است که این اقدام رژیم صهیونیستی «بدون مجازات» نخواهد ماند.</p>
      <p>«اسماعیل رضون» از اعضای ارشد حماس اعلام کرد، تا زمانی که پاسخی در حجم جنایت انجام شده به رژیم صهیونیستی داده نشود، مقاومت آرام نخواهد گرفت. در همین ارتباط، کانال دو تلویزیون رژیم صهیونیستی اعلام کرد، از صبح تا کنون ۱۵۰ راکت از غزه به سمت فلسطین اشغالی شلیک شده و سامانه پدافندی موسوم به گنبد آهنین، فقط جلوی ۶۰ راکت را توانسته بگیرد.</p>
      <p>همچنین «بنیامین نتانیاهو» نخست‌وزیر رژیم صهیونیستی در واکنش به ترور ابوالعطا در توییتر خود گفت، ابوالعطا مسؤول شلیک راکت به سمت فلسطین اشغالی طی ماه‌های اخیر بوده و قصد داشته که عملیاتی فوری علیه رژیم صهیونیستی انجام دهد. وی در ادامه گفت، به رئیس ستاد مشترک ارتش و رئیس «شین بت» (شاباک) دستور انجام این عملیات را داده است.</p>
      <p>جنگنده‌های رژیم صهیونیستی امروز همچنین به چندین هدف دیگر در نوار غزه حمله کردند. جنگنده‌های اسرائیلی یک پایگاه متعلق به سازمان امنیت داخلی (وابسته به حماس) در شهر بیت‌لاهیا در شمال نوار غزه و یک پایگاه دیگر در منطقه «القراره» در جنوب نوار غزه را هدف قرار دادند. همچنین یک آپارتمان مسکونی در منطقه «شیخ عجلین» در نزدیکی غزه نیز هدف حمله جنگنده‌های رژیم صهیونیستی قرار گرفت.</p>
      <p>بر اساس گزارش شبکه «فلسطین الیوم»، پیکر بهاء ابوالعطا ساعاتی پس از شهادتش، با حضور گسترده مردمی و سران مقاومت در نوار غزه تشییع شد.</p>
    </article>
  </body>
</html>