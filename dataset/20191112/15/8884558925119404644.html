<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/istrski-zupani-pricakujejo-boljse-delovanje-obalne"/>
    <meta property="og:site_name" content="Primorske novice"/>
    <meta property="article:published_time" content="2019-11-12T15:18:25+00:00"/>
    <meta property="og:title" content="Istrski župani pričakujejo boljše delovanje obalnega zavetišča"/>
    <meta property="og:description" content="Župani občin slovenske Istre od direktorja Marjetice Koper Alfreda Draščiča pričakujejo pripravo nabora ukrepov za izboljšanje delovanja obalnega zavetišča za zapuščene živali, je v izjavi ob robu današnje koordinacije istrskih županov pojasnil koprski župan Aleš Bržan. Zavetišče sicer ostaja v upravljanju Marjetice."/>
  </head>
  <body>
    <article>
      <h1>Istrski župani pričakujejo boljše delovanje obalnega zavetišča</h1>
      <address><time datetime="2019-11-12T15:18:25+00:00">12 Nov 2019, 15:18</time> by <a rel="author">STA</a></address>
      <p>
        <b>Župani občin slovenske Istre od direktorja Marjetice Koper Alfreda Draščiča pričakujejo pripravo nabora ukrepov za izboljšanje delovanja obalnega zavetišča za zapuščene živali, je v izjavi ob robu današnje koordinacije istrskih županov pojasnil koprski župan Aleš Bržan. Zavetišče sicer ostaja v upravljanju Marjetice.</b>
      </p>
      <figure>
        <img src="https://static.primorske.si/foto/highres/gnweb/719454_278-zavetisce01.jpg"/>
        <figcaption>Foto: Ilona Dolenc</figcaption>
      </figure>
      <p><b>KOPER</b> &gt; <b>Aleš Bržan</b> je v izjavi za medije ob robu koordinacije poudaril, da upravljanje z zavetiščem ostaja v rokah komunalnega podjetja Marjetica Koper, od njenega direktorja <b>Alfreda Draščiča</b> pa pričakujejo, da pripravi nabor ukrepov, s katerimi bi izboljšali delovanje zavetišča, od oskrbe živali dalje.</p>
      <p>Danes so dobili na mizo poročilo o delovanju zavetišča, vključno z ukrepi, vezanimi na finančne izboljšave oziroma optimizacijo stroškov.</p>
      <h3>Dostojna oskrba za primeren denar</h3>
      <p>“Dejstvo je, da stroški naraščajo in niso nizki,” je ocenil Bržan. Delovanje zavetišča financirajo vse štiri istrske občine, župani pa si želijo, da bi za primerna sredstva imeli dostojno oskrbo živali, zato pričakujejo tudi optimizacijo delovanja zavetišča.</p>
      <p>Prav tako bi župani radi, da se v aktivnosti zavetišča vključi čim večje število prostovoljcev in ljubiteljev živali. V ta namen so se pogovarjali tudi z vodjo Obalnega društva za proti mučenju živali <b>Andrejo Bogataj Krivec</b>, nikoli pa niso razmišljanja šla v smer, da bi Marjetica izgubila upravljanje z zavetiščem, je zatrdil koprski župan.</p>
      <p>Na današnji koordinaciji so govorili tudi o problematiki dodatnega vodnega vira za slovensko Istro. Po Bržanovih besedah se bodo župani v četrtek sestali z okoljskim ministrom <b>Simonom Zajcem</b>. Bržan pričakuje, da bodo na sestanku naredili “korak naprej”.</p>
      <h3>Tudi o vodnem viru</h3>
      <p>Znano je, da se župani občin slovenske Istre zavzemajo za priključitev na vodni vir Malni na Postojnskem. O tem se v vmesnem času niso pogovorili z vodstvom javnega podjetja Kovod Postojna, ki upravlja z omenjenim virom. Kot je poudaril Bržan, so bili v preteklosti prav poslovni interesi “izvor problemov, nesoglasij in na koncu tudi projektov, ki so padli v vodo”. Po njegovem prepričanju so župani tisti, ki morajo zagovarjati interese ljudi, o možnosti priključitve na Malne pa se že konkretno pogovarjali s postojnskim županom <b>Igorjem Marentičem</b>.</p>
      <p>Istrski župani so se danes med drugim dogovorili, da v zvezi s skupnim pristopom h kandidaturi Pirana za evropsko prestolnico kulture leta 2025 ustanovijo medobčinsko ustanovo, ki bo poskrbela za pripravo in na koncu tudi izvajanje vsebinskega programa.</p>
      <p>“Mi smo vsak dan bolj prepričani, da bomo uspešni pri prijavi na evropsko prestolnico kulture,” je zatrdil Bržan ter dodal, da delajo na pripravi kakovostnega programa, s katerim bi v prihodnjih letih bistveno izboljšali kulturno področje.</p>
    </article>
  </body>
</html>