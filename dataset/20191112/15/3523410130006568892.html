<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639651/%D8%AB%D8%A8%D8%AA-%D8%B6%D8%B9%DB%8C%D9%81-%D8%AA%D8%B1%DB%8C%D9%86-%D8%B9%D9%85%D9%84%DA%A9%D8%B1%D8%AF-%DB%8C%DA%A9-%D8%AF%D9%87%D9%87-%D8%A7%D8%AE%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%A7%D9%86%DA%AF%D9%84%DB%8C%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:48:00+00:00"/>
    <meta property="og:title" content="ثبت ضعیف ترین عملکرد یک دهه اخیر اقتصاد انگلیس"/>
    <meta property="og:description" content="رشد اقتصادی انگلیس در دوازده ماه منتهی به سپتامبر به یک درصد کاهش یافت."/>
  </head>
  <body>
    <article>
      <h1>
        <a href="https://www.bultannews.com/fa/news/639651/%D8%AB%D8%A8%D8%AA-%D8%B6%D8%B9%DB%8C%D9%81-%D8%AA%D8%B1%DB%8C%D9%86-%D8%B9%D9%85%D9%84%DA%A9%D8%B1%D8%AF-%DB%8C%DA%A9-%D8%AF%D9%87%D9%87-%D8%A7%D8%AE%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%A7%D9%86%DA%AF%D9%84%DB%8C%D8%B3">ثبت ضعیف ترین عملکرد یک دهه اخیر اقتصاد انگلیس</a>
      </h1>
      <h2>رشد اقتصادی انگلیس در دوازده ماه منتهی به سپتامبر به یک درصد کاهش یافت.</h2>
      <address><time datetime="2019-11-12T15:48:00+00:00">12 Nov 2019, 15:48</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>مرکز آمار انگلیس</b> در گزارشی اعلام کرد که متوسط <b>رشد اقتصادی</b> این کشور در دوازده ماه منتهی به سپتامبر به تنها یک درصد رسیده است که ۰.۳ درصد کمتر از نرخ رشد منتهی به سه ماهه دوم سال این کشور است. سخنگوی مرکز آمار انگلیس با بیان این‌که این نرخ، یک از پایین ترین نرخ های رشد انگلیس در طول یک دهه اخیر بوده است افزود که رشد اقتصادی این کشور در سه ماهه سوم سال نیز تنها ۰.۳ درصد بوده است.</p>
      <p>یک کارشناس مرکز آمار نیز در گفتگو با بی بی سی گفت که نرخ رشد اقتصادی در ماه های اخیر دائما کاهشی بوده است به گونه ای که نرخ رشد ماهانه در سپتامبر تنها ۰.۱ درصد بوده است. جان هاکس وورث- کارشناس مسائل اقتصادی در موسسه " پی دبلیو سی" – نیز با تایید پایین بودن رشد ماه سپتامبر گفت: نرخ رشد ۰.۳ درصدی سه ماهه سوم عمدتا تحت تاثیر عملکرد بهتر ماه ژوئیه بوده است. در ماه اوت و سپتامبر شاهد کاهش محسوس تولیدات کارخانه ها بوده ایم که اصلا خبر خوبی برای اقتصاد در سه ماهه پایانی سال تلقی نمی‌شود.</p>
      <p>هر چند که نرخ رشد اقتصادی انگلیس در سطح مثبتی باقی مانده است اما نگرانی ها از ورود پنجمین اقتصاد بزرگ جهان به رکود در صورتی که راه حلی برای برون رفت از بن‌بست فعلی برگزیت پیدا نشود کاملا جدی است. روث گریگور- کارشناس مسائل اقتصادی در موسسه " کپیتال اکونومیکس"- نیز گفت: هر چند در سه‌ماهه سوم سال وارد رکود نشدیم اما داده ها نشان می دهند که اقتصاد نتوانسته است نسبت به سه ماهه دوم سال تکان چندانی بخورد. در شرایطی که تنها پنج هفته تا انتخابات باق مانده است، عملکرد اقتصاد خبر خوبی برای حزب حاکم نیست.</p>
      <p>به دنبال مخالفت های پیاپی مجلس انگلیس با توافقات دولت انگلیس با اتحادیه اروپا بر سر چگونگی خروج این کشور از اتحادیه، دولت بوریس جانسون قصد برگزاری انتخابات زودهنگام در ماه دسامبر را برای برون رفت از وضعیت فعلی دارد.</p>
      <p>لازم به ذکر است که متوسط رشد اقتصادی انگلیس در بازه زمانی ۱۹۵۶ تا ۲۰۱۹ معادل ۲.۴۵ درصد بوده است که بالاترین نرخ رشد ثبت شده مربوط به رشد ۹.۸ درصدی سه ماهه نخست سال ۱۹۷۳ و کمترین رشد ثبت شده نیز مربوط به رشد منفی ۵.۸ درصدی سه ماهه نخست سال ۲۰۰۹ بوده است.</p>
    </article>
  </body>
</html>