<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639645/%D9%85%D8%A7%D8%AF%D9%88%D8%B1%D9%88-%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%88%D9%86%D8%B2%D9%88%D8%A6%D9%84%D8%A7-%D8%B3%D8%A7%D9%84-2020-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:29:00+00:00"/>
    <meta property="og:title" content="مادورو: رشد اقتصادی ونزوئلا سال 2020 آغاز می‌شود"/>
    <meta property="og:description" content="برخلاف تلاش‌های واشنگتن برای فشار حداکثری به ونزوئلا برای وادار کردن رئیس‌جمهور این کشور به کناره‌گیری از قدرت، «نیکلاس مادورو» وعده داد که سال..."/>
  </head>
  <body>
    <article>
      <h1>
        <a href="https://www.bultannews.com/fa/news/639645/%D9%85%D8%A7%D8%AF%D9%88%D8%B1%D9%88-%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%88%D9%86%D8%B2%D9%88%D8%A6%D9%84%D8%A7-%D8%B3%D8%A7%D9%84-2020-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF">مادورو: رشد اقتصادی ونزوئلا سال 2020 آغاز می‌شود</a>
      </h1>
      <h2>برخلاف تلاش‌های واشنگتن برای فشار حداکثری به ونزوئلا برای وادار کردن رئیس‌جمهور این کشور به کناره‌گیری از قدرت، «نیکلاس مادورو» وعده داد که سال...</h2>
      <address><time datetime="2019-11-12T15:29:00+00:00">12 Nov 2019, 15:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علیرغم تلاش‌های واشنگتن برای افزایش فشار حداکثری به دولت ونزوئلا با هدف خلع «نیکلاس مادور» رئیس‌جمهور ونزوئلا از قدرت، مادورو وعده آغاز رشد اقتصادی در سال 2020 را مطرح کرد.</p>
      <p>بنا به گزارش خبرگزاری روسی تاس، مادورو طی سخنرانی در تلویزیون دولتی گفت: «تمامی داده‌ها به این حقیقت اشاره می‌کند که سال 2020، سال رشد اقتصادی کشور خواهد بود».</p>
      <p>بنا به گفته رئیس‌جمهور ونزوئلا، «اَبرَ تورم» که در نتیجه جنگ اقتصادی در ونزوئلا به وجود آمده، سال آینده کاهش یابد.</p>
      <p>ونزوئلا به مدت چندین سال است که در پی ابرتورم و کاهش ارزش پول این کشور، با بحران اقتصادی و اجتماعی مواجه بوده است اما سال جاری میلادی، به دنبال افزایش تنش‌ها میان مخالفان و دولت کاراکاس، اوضاع اقتصادی این کشور بدتر شد.</p>
      <p>آمریکا و گروهی از متحدان این کشور نیز در دامن زدن به بحران اقتصادی ونزوئلا نقش داشته‌اند زیرا بهمن ماه سال گذشته در اقدامی غیرقانونی «خوان گوآیدو»، رهبر شورای ملی ونزوئلا را به عنوان «رئیس‌جمهور موقت» این کشور به رسمیت شناخته و ادامه دولت مادورو را که تنها چند ماه پیش از آن با رأی بالای مردم ونزوئلا مجددا به ریاست‌جمهوری انتخاب شده بود، غیرقانونی اعلام کردند.</p>
      <p>پس از آن نیز، واشنگتن با وضع تحریم‌هایی علیه کاراکاس، تمام تلاش خود را برای برکنار کردن دولت مادورو از قدرت به کار گرفت و در یکی از همین اقدامات، در مردادماه، در ادامه فشارها برای خلع نیکلاس مادورو از قدرت، تمامی دارایی‌های دولت ونزوئلا در آمریکا را مسدود کرد تا نه تنها شرکت‌های آمریکایی را از تعامل با دولت ونزوئلا منع کند تحریم‌های احتمالی علیه شرکت‌ها و افراد خارجی را که به دولت کاراکاس کمک می‌کنند، وضع کند.</p>
      <p>در شهریورماه نیز، در همین راستا آمریکا روز 24 سپتامبر (2 شهریور) چهار شرکتی که در بخش نفتی ونزوئلا فعالیت داشتند را تحت تحریم‌های خود قرار داد و علاوه بر آن 4 نفتکشی را که در این زمینه انتقال نفت ونزوئلا فعالیت می‌کردند اموال مسدود شده اعلام کرد.</p>
      <p>از طرف دیگر، شورای اروپا روز گذشته با صدور بیانیه‌ای تحریم‌ها علیه ونزوئلا را به مدت یک سال تمدید کرد و اعلام کرد: «به دنبال ادامه بحران‌های سیاسی، اقتصادی، اجتماعی و بشردوستانه در ونزوئلا،‌ شورای اروپا امروز تحریم‌ها علیه ونزوئلا را تا 14 نوامبر سال 2020 (24 آبان 99) تمدید کرد.»</p>
      <p>کاخ سفید هنگام اعلام به رسمیت شناختن گوآیدو انتظار داشته وی ظرف تنها چند روز رسما مادورو را کنار بزند و نظامیان را نیز با خود همراه کند. با گذشت چند ماه، این سناریو عملا شکست خورده و تلاش‌های واشنگتن برای ترغیب نظامیان به حمایت از گوآیدو ناکام مانده است.</p>
    </article>
  </body>
</html>