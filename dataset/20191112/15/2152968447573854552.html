<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/12/uvelichavat-noshtniia-trud-na-policaite-do-1-lev-na-chas.429377"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T15:41:00+00:00"/>
    <meta property="og:title" content="Увеличават нощния труд на полицаите до 1 лев на час"/>
    <meta property="og:description" content="Този вид труд е свързан с повишени рискове | Dnes.bg"/>
  </head>
  <body>
    <article>
      <h1>Увеличават нощния труд на полицаите до 1 лев на час</h1>
      <h2>Този вид труд е свързан с повишени рискове</h2>
      <address><time datetime="2019-11-12T15:41:00+00:00">12 Nov 2019, 15:41</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Според министъра на вътрешните работи Младен Маринов проектобюджетът на МВР за следващата година ще даде възможност за увеличаване на нощния труд на служителите на 1 лев на час, съобщи БТА.</p>
      <p>По думите му това е най-големият бюджет за държавно ведомство, но, за съжаление, 90 процента от средствата отиват за заплащане на заплати. С проектобюджета се гарантира от 1 януари 2020 г. 10-процентно увеличение на основната заплата на служителите на МВР.</p>
      <p>"През годината предприехме с професионално ръководство мерки по оптимизиране на работата. Нашата идея беше да вкараме полагането на извънреден труд в рамки, защото и то струва пари и голяма част от парите за персонал отиваха за извънреден труд. С това редуциране се надявам с преразпределение и от парите, които са отпуснати в новия бюджет, да успеем да повишим заплащането на нощния труд, да направим една стъпка, която на този етап да даде нормално заплащане на този труд", заяви пред журналисти в Ловеч вътрешният министър.</p>
      <p>Той добави, че нощният труд на полицаите, освен че се полага през тъмната част на денонощието, той е свързан и с повишени рискове на база на дейност и правомощия, които прилагат.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/10/15/peti-sme-v-es-po-broi-otraboteni-chasove-no-niskoplateni.426245"/>
        <a href="https://www.dnes.bg/obshtestvo/2019/10/07/eksploataciia-na-rabotnicite-u-nas-zloupotreba-s-izvynredniia-trud.425283"/>
      </related>
    </article>
  </body>
</html>