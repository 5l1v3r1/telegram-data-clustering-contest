<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/12/dont-demolish-reconstruct-palarivattom-flyover-says-contractors-association.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T15:24:00+00:00"/>
    <meta property="og:title" content="ഇ.ശ്രീധരന്റെ പിടിവാശിയിൽ പാലാരിവട്ടം മേൽപാലം പൊളിക്കരുത്: ഗവ. കരാറുകാർ"/>
    <meta property="og:description" content="കൊച്ചി ∙ ഇ.ശ്രീധരന്റെ പിടിവാശിയുടെ പേരിൽ പാലാരിവട്ടം മേൽപാലം പൊളിച്ചുപണിയരുതെന്നും ഇക്കാര്യം ഉന്നയിച്ചു ജനകീയ സമരത്തിനു നേതൃത്വം നൽകുമെന്നും കേരള ഗവ..E Sreedharan. Palarivattom Flyover. Manorama News. Malayala Manorama. Manorama Online. Malayalam News. ഇ.ശ്രീധരൻ. പാലാരിവട്ടം പാലം.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഇ.ശ്രീധരന്റെ പിടിവാശിയിൽ പാലാരിവട്ടം മേൽപാലം പൊളിക്കരുത്: ഗവ. കരാറുകാർ</h1>
      <address><time datetime="2019-11-12T15:24:00+00:00">12 Nov 2019, 15:24</time> by <a rel="author">മനോരമ ലേഖകൻ</a></address>
      <p>കൊച്ചി ∙ ഇ.ശ്രീധരന്റെ പിടിവാശിയുടെ പേരിൽ പാലാരിവട്ടം മേൽപാലം പൊളിച്ചുപണിയരുതെന്നും ഇക്കാര്യം ഉന്നയിച്ചു ജനകീയ സമരത്തിനു നേതൃത്വം നൽകുമെന്നും കേരള ഗവ. കോൺ‍ട്രാക്ടേഴ്സ് അസോസിയേഷൻ. പാലത്തിലെ വൈകല്യം പരിഹരിക്കാൻ കരാറുകാരൻ നിയമപരമായി ബാധ്യസ്ഥനാണ്. റോഡ്സ് ആൻഡ് ബ്രിജസ് കോർപറേഷൻ നിർദേശിച്ച മൂന്നു കാര്യങ്ങളും കരാറുകാരൻ സ്വന്തം ചെലവിൽ പൂർത്തിയാക്കിയതാണ്. പാലത്തിന്റെ തൂണുകളും മേൽത്തട്ടും ഇപ്പോൾ സുരക്ഷിതമാണ്.</p>
      <p>ഗർഡറുകളിലെ ചെറിയ വിള്ളലുകളാണു പ്രശ്നം. ചെന്നൈ ഐഐടി നിർദേശിക്കുന്ന ഏതു സങ്കേതവുമുപയോഗിച്ചു പരിഹരിക്കാൻ കരാറുകാരൻ തയാറുമാണ്. എന്നാൽ, നിലവിലുള്ള ഗർഡറുകൾ എടുത്തു മാറ്റി പുതിയതു സ്ഥാപിക്കണമെന്ന ശ്രീധരന്റെ നിർദേശം കരാർ വ്യവസ്ഥയിൽ വരുന്നതല്ല. ഡൽഹി മെട്രോയിൽ വൈകല്യപരിഹാരത്തിന് അദ്ദേഹം സ്വീകരിച്ച മാർഗം ഇവിടെ പറ്റില്ലെന്നതു ദുഷ്ടലാക്കാണ്. കൺസൽറ്റന്റായി വന്ന ഡിഎംആർസിക്കു നിർമാണ ചുമതല നൽകിയതു ശരിയല്ല. ടെൻഡർ വിളിച്ച്, കരാർ ഏൽപിക്കണം.</p>
      <p>ഭാരപരിശോധന നടത്തി പാലത്തിന്റെ ബലം ഉറപ്പാക്കണമെന്ന ആവശ്യം സർക്കാർ നിരാകരിക്കുന്നതു ദുരുദ്ദേശ്യപരമാണ്. ജലവിതരണ പൈപ്പിടാൻ റോഡുകൾ വെട്ടിപ്പൊളിക്കുന്നതു പഴഞ്ചൻ രീതിയാണ്. പൈപ്പുകളും കേബിളുകളും പ്രത്യേക ഡക്റ്റുകളിൽ സ്ഥാപിക്കണം. ഈ ആവശ്യവും കുടിശിക പ്രശ്നവും ഉന്നയിച്ച്, ഡിസംബർ നാലിനു തിരുവനന്തപുരം വാട്ടർ അതോറിറ്റി എംഡിയുടെ കാര്യാലയത്തിനു മുന്നിൽ കരാറുകാർ ധർണ നടത്തുമെന്നും അസോസിയേഷൻ സംസ്ഥാന പ്രസിഡന്റ് വർഗീസ് കണ്ണമ്പള്ളി, ജില്ലാ പ്രസിഡന്റ് ബിനു മാത്യു എന്നിവർ പറഞ്ഞു.</p>
      <p><b>English Summary: </b>Don't demolish Palarivattom Flyover says Kerala Govt Contractors Association</p>
    </article>
  </body>
</html>