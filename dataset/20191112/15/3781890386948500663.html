<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741343"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T15:55:00+00:00"/>
    <meta property="og:title" content="อียูขีดเส้นตายกัมพูชา เคลียร์ปัญหาสิทธิมนุษยชน"/>
    <meta property="og:description" content="สหภาพยุโรป (อียู) แสดงความวิตก เกี่ยวกับสถานการณ์ด้านสิทธิมนุษยชนในกัมพูชา พร้อมกับขีดเส้นตาย 1 เดือน ให้แก้ข้อกล่าวหาในรายงานการสอบสวน ก่อนที่อียูจะตัดสินใจระงับสิทธิพิเศษทางการค้าแก่กัมพูชาหรือไม่"/>
  </head>
  <body>
    <article>
      <h1>อียูขีดเส้นตายกัมพูชา เคลียร์ปัญหาสิทธิมนุษยชน</h1>
      <address>
        <time datetime="2019-11-12T15:55:00+00:00">12 Nov 2019, 15:55</time>
      </address>
      <p>
        <b>สหภาพยุโรป (อียู) แสดงความวิตก เกี่ยวกับสถานการณ์ด้านสิทธิมนุษยชนในกัมพูชา พร้อมกับขีดเส้นตาย 1 เดือน ให้แก้ข้อกล่าวหาในรายงานการสอบสวน ก่อนที่อียูจะตัดสินใจระงับสิทธิพิเศษทางการค้าแก่กัมพูชาหรือไม่</b>
      </p>
      <p>สำนักข่าวรอยเตอร์รายงานจากกรุงบรัสเซลส์ ประเทศเบลเยี่ยม เมื่อวันที่ 12 พ.ย. ว่า ก่อนหน้านี้สหภาพยุโรปขู่จะระงับสิทธิพิเศษทางการค้าแก่กัมพูชา เนื่องจากการกวาดล้างฝ่ายค้าน เอ็นจีโอและสื่อ โดยรัฐบาลของนายกรัฐมนตรีฮุน เซน ผู้นำเผด็จการอำนาจนิยม ที่ครองอำนาจเหนือกัมพูชามานานกว่า 34 ปี<br/><br/>คณะกรรมาธิการยุโรป (อีซี) เสร็จสิ้นการจัดทำรายงานเบื้องต้น ว่าด้วยสถานการณ์สิทธิมนุษยชนในกัมพูชา และได้ส่งรายงานไปให้เจ้าหน้าที่ทางการกัมพูชาแล้ว นางเซซิเลีย มาล์มสตรอม กรรมาธิการการค้าสหภาพยุโรป ทวีตข้อความเมื่อวันอังคาร ว่า อียูมีความวิตก "อย่างยิ่ง" ต่อสถานการณ์ด้านสิทธิมนุษยชนในกัมพูชา ตอนนี้กัมพูชามีเวลา 1 เดือน ในการตอบสนองต่อรายงาน และอีซีจะทำการตัดสินใจขั้นสุดท้าย ในเดือน ก.พ.ปีหน้า"</p>
      <figure>
        <img src="https://www.dailynews.co.th/admin/upload/20191112/news_QXcqirqOgu230717_533.jpg?v=201911130511?v=4180"/>
      </figure>
      <p>นายกอย เกือง โฆษกกระทรวงการต่างประเทศกัมพูชา กล่าวยืนยันว่า ทางการกัมพูชาได้รับรายงานของอีซีแล้ว แต่จะไม่ออกความเห็นในขณะนี้<br/><br/>อียูขู่จะตัดสิทธิพิเศษทางการค้าแก่กัมพูชา ที่เรียกว่าโครงการ ขายได้ทุกอย่าง ยกเว้นอาวุธ หรือ อีบีเอ (Everything But Arms) ที่อียูกำหนดเพื่อช่วยเหลือ 47 ประเทศฐานะยากจนที่สุดในโลก ซึ่งสามารถส่งสินค้าไปขายใน 28 ประเทศเครือข่ายอียู ได้ทุกอย่าง ยกเว้นอาวุธและเครื่องกระสุน โดยไม่ต้องเสียภาษีหรือผ่านโควตา.<br/><br/>ภาพ - AP</p>
    </article>
  </body>
</html>