<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/okupanti-krimu-stverdzhuyut-scho-zapasiv-pitnoyi-vodi-vistachit-do-bereznya-329377_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T15:08:00+00:00"/>
    <meta property="og:title" content="Окупанти Криму стверджують, що запасів питної води вистачить до березня"/>
    <meta property="og:description" content="Обмежувати подачу води для населення нібито не збираються."/>
  </head>
  <body>
    <article>
      <h1>Окупанти Криму стверджують, що запасів питної води вистачить до березня</h1>
      <h2>Обмежувати подачу води для населення нібито не збираються.</h2>
      <address>
        <time datetime="2019-11-12T15:08:00+00:00">12 Nov 2019, 15:08</time>
      </address>
      <p>"Міністр сільського господарства" окупованого Росією <a href="https://dt.ua/UKRAINE/cogo-roku-v-oon-mozhut-uhvaliti-dvi-rezolyuciyi-schodo-okupaciyi-krimu-329186_.html"><b>Криму</b></a> Андрій Рюмшин заявив про те, що запасів питної води для потреб кримчан вистачить до березня, передає підконтрольне РФ видання "КрымИнформ".</p>
      <p>За твердженням представника окупаційної влади, подачу води для населення обмежувати не планують, поки що в цьому "потреби немає".</p>
      <p>"Ми сьогодні маємо запаси до березня. Але у нас опади підуть в листопаді-грудні, плюс снігові січень і лютий", – сказав Рюмшин.</p>
      <p>Так званий "міністр" розповів і про те, що лише 15% засіяних озимих культур дали сходи через посушливу погоду в Криму.</p>
      <p>"Попередні чотири роки були для нас оптимальними: дощі проходили у свій час. Цього року, якщо буде м'яка зима, отримаємо сходи в грудні-січні. Нам потрібні до нового року дощі – якщо їх не буде, тоді вже погано", – заявив Рюмшин.</p>
      <p>На півострові в останні місяці зберігається аномально тепла погода, при цьому атмосферні опади мінімальні.</p>
      <p>Нагадаємо, що у 2014 році, після анексії Криму Росією, Україна припинила поставки води на півострів, потреби якого в прісній воді на 85% забезпечувалися через Північно-Кримський канал, що з'єднує головне русло Дніпра з півостровом.</p>
      <p>Запаси води в Криму поповнюють із водосховищ природного стоку і підземних джерел. За заявами екологів, регулярне використання води з підземних джерел призвело до засолення грунту на півострові.</p>
      <footer>За матеріалами: <a href="https://dt.ua/go/aHR0cDovL3d3dy5jLWluZm9ybS5pbmZvLw==">Крыминформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>