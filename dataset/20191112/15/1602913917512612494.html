<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/problemele-continua-pentru-industria-auto-gigantul-german-continental-cu-20-000-de-angajati-in-romania-anunta-o-scadere-a-profitului-operational-cu-20-in-t3-2019-18573604"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T15:51:00+00:00"/>
    <meta property="og:title" content="Problemele continuă pentru industria auto: Gigantul german Continental, cu 20 000 de angajaţi în România, anunţă o scădere a profitului operaţional cu 20% în T3/2019"/>
    <meta property="og:description" content="Continental AG a anunţat marţi că se aşteaptă la o scădere a producţiei de maşini şi camioane uşoare cu 6% în acest an faţă de anul anterior. Compania germană a publicat totodată rezultatele financiare, ce arată o scădere de 20% a profitului operaţional în trimestrul trei, transmite Reuters."/>
  </head>
  <body>
    <article>
      <h1>Problemele continuă pentru industria auto: Gigantul german Continental, cu 20 000 de angajaţi în România, anunţă o scădere a profitului operaţional cu 20% în T3/2019</h1>
      <address><time datetime="2019-11-12T15:51:00+00:00">12 Nov 2019, 15:51</time> by <a rel="author">Mihai Gongoroi, Mediafax</a></address>
      <p>Continental AG a anunţat marţi că se aşteaptă la o scădere a producţiei de maşini şi camioane uşoare cu 6% în acest an faţă de anul anterior. Compania germană a publicat totodată rezultatele financiare, ce arată o scădere de 20% a profitului operaţional în trimestrul trei, transmite Reuters.</p>
      <p>După publicarea unor rezultate financiare preliminare în octombrie, Continental a reiterat marţi că vânzările consolidate, la nivel de grup, din cel de-al treilea trimestru al anului s-au cifrat la 11,1 miliarde de euro, cu o marjă EBIT ajustată (profit operaţional + venituri financiare) de 5,6%.</p>
      <p>Vânzările la nivelul Automotive Group, divizia care se ocupă cu sisteme de siguranţă şi şasiu precum şi sisteme de interior şi tehnologii noi, s-au ridicat la 6,5 miliarde de euro, cu o marjă EBIT ajustată de circa 1,6%.</p>
      <p>În octombrie, Continental a anunţat că încetinirea producţiei auto preconizată pentru următorii cinci ani, în contextul deteriorării pieţei în general, a forţat producătorul de componente şi echipamente auto să marcheze o pierdere din deprecierea activelor de 2,5 miliarde de euro.</p>
    </article>
  </body>
</html>