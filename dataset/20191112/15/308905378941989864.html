<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/disney-is-hier-en-dit-moet-je-weten-33105"/>
    <meta property="og:site_name" content="Apparata"/>
    <meta property="article:published_time" content="2019-11-12T15:23:00+00:00"/>
    <meta property="og:title" content="Disney+ is hier en dit moet je weten"/>
    <meta property="og:description" content="Disney heeft nog een paar kleine verrassingen bewaard voor de release van vandaag."/>
  </head>
  <body>
    <article>
      <h1>Disney+ is hier en dit moet je weten</h1>
      <h2>Disney heeft nog een paar kleine verrassingen bewaard voor de release van vandaag.</h2>
      <address><time datetime="2019-11-12T15:23:00+00:00">12 Nov 2019, 15:23</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>De streamingoorlog is officieel begonnen nu <a href="https://www.apparata.nl/nieuws/disney-wil-niets-met-netflix-te-maken-hebben-32668">Netflix-concurrent Disney</a> met een eigen platform genaamd Disney+ komt. De cartoongigant heeft een <a href="https://www.apparata.nl/nieuws/disney-tweet-alles-wat-naar-de-streamingdienst-komt-32770">gigantisch aanbod</a> en een interessante prijs, maar voordat je de service al dan niet gaat bestellen, zijn er wat dingetjes die je misschien nog niet wist.</p>
      <p>Uiteraard hoort George Lucas’ geesteskind Star Wars ondertussen bij Disney en dat betekent dat je de geweldige sci-fi-franchise in 4K UHD kunt checken via de dienst. Jazeker, we wisten dat Star Wars naar Disney+ zou komen, maar dat we de huidige (2 van de 3 want <a href="https://www.apparata.nl/nieuws/de-laatste-star-wars-rise-of-skywalker-trailer-zit-boordevol-lekkers-32862">de nieuwste</a> moet nog uitkomen), originele, prequel-trilogie én Rogue One en Solo in 4K kunnen kijken is een geweldige verrassing. En als kers op de taart kwam vandaag ook de eerste aflevering van The Mandalorian uit. Het releaseschema van die originele Star Wars-serie <a href="https://www.apparata.nl/nieuws/op-deze-data-dropt-de-eerste-star-wars-serie-op-disney-32830">check je hier</a>.</p>
      <p>Voor de Marvel-fans is er uiteraard ook genoeg te beleven op Disney+. 16 van de 23 MCU films zijn vanaf vandaag op de service beschikbaar, waaronder Civil War, Endgame, Guardians of the Galaxy, Iron Man en Ant-Man.</p>
      <p>Daarnaast check je natuurlijk alle Disney-films die je maar wilt, waaronder klassieke versies van Sneeuw Witje en Dumbo, maar ook moderne flicks als Frozen en Brave. Natuurliefhebbers kunnen in de handen wrijven voor 400 uur aan National Geographic content en voor de kids is er een ogenschijnlijk eindeloze hoeveelheid Disney Junior en Disney Channel-content.</p>
      <p>Disney+ is nu beschikbaar in de Verenigde Staten, Canada en jawel, Nederland. De service kost je maandelijks €6,99 of €69,99 per jaar (omgerekend €5,83 per maand) en kan op zo’n beetje alle Android-toestellen worden afgespeeld. Welke smart TV je hebt komt daarbij wel iets preciezer. Daarover <a href="https://www.apparata.nl/nieuws/disney-nu-uit-voor-het-grootste-merk-smart-tvs-33041">lees je hier</a> meer.</p>
      <p>Check voor een vergelijking van de iets goedkopere Disney-dienst met de gevestigde orde Netflix <a href="https://www.apparata.nl/nieuws/vergelijking-wel-of-niet-van-netflix-naar-disney-32846">dit artikel</a>. Het moge duidelijk zijn, niemand kan op het moment op tegen de pure kwantiteit aan content die Netflix aanbiedt, maar al met al staat er verhoudingsgewijs misschien wel meer tofs op Disney+ dan op Netflix.</p>
    </article>
  </body>
</html>