<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89421"/>
    <meta property="og:site_name" content="Denník politika"/>
    <meta property="article:published_time" content="2019-11-12T15:35:10+00:00"/>
    <meta property="og:title" content="Exekúcie na Slovensku pribúdajú, prípady však rieši iba jeden súd"/>
    <meta property="og:description" content="12.11.2019 (Webnoviny.sk) – Exekúcie na Slovensku stále pribúdajú. Ich agendou sa zaoberá iba Okresný súd v Banskej Bystrici, v iných krajoch sú však tisíce starších spisov. Agentúru SITA o tom informovala hovorkyňa Krajského súdu v Banskej Bystrici Nina Uhrovičová, ktorá uviedla, že od 1. januára pribudlo vyše 141-tisíc nových prípadov."/>
  </head>
  <body>
    <article>
      <h1>Exekúcie na Slovensku pribúdajú, prípady však rieši iba jeden súd</h1>
      <address><time datetime="2019-11-12T15:35:10+00:00">12 Nov 2019, 15:35</time> by <a rel="author">Webnoviny</a></address>
      <p>12.11.2019 (Webnoviny.sk) – Exekúcie na Slovensku stále pribúdajú. Ich agendou sa zaoberá iba Okresný súd v Banskej Bystrici, v iných krajoch sú však tisíce starších spisov. Agentúru SITA o tom informovala hovorkyňa Krajského súdu v Banskej Bystrici Nina Uhrovičová, ktorá uviedla, že od 1. januára pribudlo vyše 141-tisíc nových prípadov.</p>
      <p>Aj napriek tomu neeviduje Slovenská komora exekútorov (SKE) prieťahy v konaniach, podľa jej hovorkyne funguje banskobystrický súd spoľahlivo. Otázne je, ako sa súd vysporiada s možným náporom spisov po novom roku, keď začne platiť novela zákona, ktorá zastaví staršie exekučné konania.</p>
      <p>Veritelia môžu svoje pohľadávky vymáhať opätovne, no práve cez nový systém a banskobystrický okresný súd. Agentúra SITA v tejto súvislosti požiadala o stanovisko aj Ministerstvo spravodlivosti SR, ktoré zatiaľ neodpovedalo.</p>
      <h3>Elektronizácia exekučného konania</h3>
      <p><i>„Okresný súd Banská Bystrica túto agendu zvláda. Nepochybne k tomu napomáha elektronizácia exekučného konania. SKE neeviduje podnety súdnych exekútorov na prieťahy v konaniach. Z písomností však vyplývajú prieťahy najmä v prípadoch neúplných, prípadne chybných návrhov zo strany oprávnených,“</i> uviedla pre agentúru SITA hovorkyňa komory Stanislava Kolesárová.</p>
      <p>Exekúcie sa do Banskej Bystrice presunuli po novele exekučného poriadku v apríli 2017, ktorú presadila ešte ako ministerka spravodlivosti Lucia Žitňanská. Cieľom bolo predovšetkým odbremenenie súdov, pričom špecializovať ich bola podľa kompetentných cestou k rýchlejšiemu rozhodovaniu.</p>
      <p>Pri exekúciách presadil zmeny v júni tohto roka aj minister spravodlivosti Gábor Gál (Most-Híd). Ministerstvo odhaduje, že opatrenie, ktoré predpokladá zastavenie exekúcií sa môže dotknúť približne milióna spisov, pričom bude účinné od 1. januára budúceho roka. Situáciu môžu skomplikovať aj prípadné podania na Ústavný súd SR, ktoré môžu zvážiť samotní exekútori.</p>
      <h3>O svoje prípady sa začali zaujímať</h3>
      <p>V súvislosti s exekúciami tiež pribúdajú prípady, v ktorých sa ľudia obracajú priamo na komoru exekútorov. Zvýšený záujem o informácie sa prejavil aj po Gálovej novele z júna tohto roka.</p>
      <p><i>„Po približne konštantnom náraste záujemcov v uplynulých rokoch prudko vzrástol počet občanov, ktorí sa o svoju situáciu začali zaujímať po spustení diskusie o takzvanej exekučnej amnestii, no najmä po júnovom schválení zákona o zastavení niektorých exekúcií v Národnej rade Slovenskej republiky,“</i> uviedla ešte začiatkom novembra Kolesárová.</p>
      <p>SKE zároveň pripomenula, že zákon o zastavení niektorých exekúcií neruší žiadne dlhy. <i>„Zastavuje exekúcie staršie ako päť rokov, v ktorých sa za posledných 18 mesiacov nepodarilo vymôcť viac ako 15 eur. Dlh však občanovi ostáva a jeho veriteľ sa môže rozhodnúť pre opätovné podanie exekúcie. Mnohí veľkí veritelia pritom už avizovali, že hromadne pristúpia práve k takémuto riešeniu,“</i> dodala.</p>
      <p>Viac k témam: <a href="https://www.webnoviny.sk/tag/exekucie/"><u>exekúcie</u></a><br/>Zdroj: Webnoviny.sk – <a href="https://www.webnoviny.sk/exekucie-na-slovensku-pribudaju-pripady-vsak-riesi-iba-jeden-sud/"><u>Exekúcie na Slovensku pribúdajú, prípady však rieši iba jeden súd</u></a> © SITA Všetky práva vyhradené.</p>
    </article>
  </body>
</html>