<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/avrupa-konseyinden-bir-heyet-kayyum-atanan-belediyeler-icin-turkiyede"/>
    <meta property="og:site_name" content="euronews"/>
    <meta property="article:published_time" content="2019-11-12T15:54:30+00:00"/>
    <meta property="og:title" content="Avrupa Konseyi heyeti kayyum atamaları için Türkiye'de"/>
    <meta property="og:description" content="Avrupa Konseyi’nden bir heyet, kayyum atanan belediyelerle ilgili Türkiye’de temaslarda bulunacak Avrupa Konseyi Yerel ve Bölgesel Yönetimler Kongresi’nden bir heyet yerel seçimlerin ardından kayyum atanan belediyelerle ilgili 12-13 Kasım’da Ankara ve İstanbul’da ziyaretlerde bulunacak."/>
  </head>
  <body>
    <article>
      <h1>Avrupa Konseyi heyeti kayyum atamaları için Türkiye'de</h1>
      <address><time datetime="2019-11-12T15:54:30+00:00">12 Nov 2019, 15:54</time> by <a rel="author">Rahmi Gunduz</a></address>
      <p>Avrupa Konseyi Yerel ve Bölgesel Yönetimler Kongresi’nden bir heyet yerel seçimlerin ardından kayyum atanan belediyelerle ilgili 12-13 Kasım’da Ankara ve İstanbul’da görüşmelerde bulunacak.</p>
      <p>Türkiye’nin, 1992 yılında onayladığı Avrupa Yerel Yönetim Sözleşmesi’ne yönelik taahhütlerini incelemek için gelen izleme heyetinde, Türkiye raportörleri Hollandalı Jacob Wienen ve İsveçli Yoomi Renström yer alıyor.</p>
      <p>Heyet üyeleri, Ankara’da bugün siyasi parti temsilcileri, AB’nin Türkiye temsilciliği yetkilileriyle görüşmelerde bulunuyor. Heyet, İstanbul’a yapacağı ziyarette, insan hakları dernekleri temsilcileriyle görüşecek ve İstanbul Büyükşehir Belediye Başkanı Ekrem İmamoğlu tarafından kabul edilecek.</p>
      <p>Heyet, 1-3 Ekim’de Ankara ve Diyarbakır’da inceleme ve temaslarda bulunmuştu.</p>
      <h3>Avrupa'dan kayyum atamalarına yakın takip</h3>
      <p>Avrupa Konseyi Yerel ve Bölgesel Yönetimler Kongresi Başkanı Anders Knape, daha önce yaptığı bir açıklamada Türkiye’de Diyarbakır, Mardin ve Van belediye başkanlarının görevden alınmasının yerel demokrasiye zarar verdiğini bildirmişti.</p>
      <p>Knape yazılı açıklamasında, “Bu belediye başkanları, Türk halkının özgür ve adil iradesinin sonucu olarak seçildi. Geçmişte de kongre, Türkiye’de seçilmiş yerel yöneticiler hakkında haddinden fazla yasal işlemler uygulanmasından ve bu kişilerin yerine devletin tayin ettiği yetkililerin göreve getirilmesinden dolayı endişelerini dile getirmişti. Bu uygulama, yerel demokrasilerin doğru düzgün işlemesine zarar vermektedir.” ifadesini kullanmıştı.</p>
      <p>Kongre heyeti yerel seçimleri izlemek için Türkiye'ye heyet göndermişti. Heyet, izlenimleri ile ilgili daha sonra kısa bir rapor yayınladı.</p>
      <ul>
        <li>
          <a href="https://tr.euronews.com/2019/10/31/avrupa-konseyi-turkiyedeki-yerel-secim-gozlem-raporunu-onayladi-imamoglu-ve-dawson-ne-dedi">Avrupa Konseyi Türkiye’deki yerel seçim gözlem raporunu onayladı: İmamoğlu ve heyet başkanı ne dedi?</a>
        </li>
        <li>
          <a href="https://tr.euronews.com/2019/09/11/avrupa-konseyi-yerel-ve-bolgesel-yonetimler-kongresi-imamoglunu-strasbourga-davet-etti">Avrupa Konseyi Yerel ve Bölgesel Yönetimler Kongresi, İmamoğlu'nu Strasbourg'a davet etti</a>
        </li>
        <li>
          <a href="https://tr.euronews.com/2019/04/04/avrupa-konseyi-nden-turkiye-yerel-secimlerle-ilgili-onemli-cagri">Avrupa Konseyi: YSK'nın özgür ve müdahale olmadan işini yapması güvence altına alınsın</a>
        </li>
        <li>
          <a href="https://tr.euronews.com/2019/11/04/31-mart-secimleri-sonrasi-hangi-kac-belediyelere-kayyum-atandi">31 Mart seçimleri sonrası kaç belediyeye kayyum atandı?</a>
        </li>
      </ul>
    </article>
  </body>
</html>