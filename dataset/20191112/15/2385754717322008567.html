<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597001/tailandi-katigoroumenos-anoikse-pyr-se-dikastirio-nekroi-dyo-enagontes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T15:24:00+00:00"/>
    <meta property="og:title" content="Ταϊλάνδη: Κατηγορούμενος άνοιξε πυρ σε δικαστήριο - Νεκροί δυο ενάγοντες"/>
    <meta property="og:description" content="Ένας πρώην αστυνομικός σκότωσε δύο ανθρώπους σε δικαστήριο στην Ταϊλάνδη προτού πέσει νεκρός από τα πυρά της αστυνομίας, αφού άνοιξε πυρ κατά δύο εναγόντων..."/>
  </head>
  <body>
    <article>
      <h1>Ταϊλάνδη: Κατηγορούμενος άνοιξε πυρ σε δικαστήριο - Νεκροί δυο ενάγοντες</h1>
      <address><time datetime="2019-11-12T15:24:00+00:00">12 Nov 2019, 15:24</time> by <a rel="author">SigmaLive</a></address>
      <p><b>Ένας πρώην αστυνομικός σκότωσε δύο ανθρώπους σε δικαστήριο στην Ταϊλάνδη προτού πέσει νεκρός από τα πυρά της αστυνομίας, αφού άνοιξε πυρ κατά δύο εναγόντων και των δικηγόρων τους, οι οποίοι τον κατηγόρησαν ότι εξαπολύει ψευδείς κατηγορίες εναντίον τους και ότι αυτά που κατέθεσε ήταν ψεύδη, ανακοίνωσε σήμερα η αστυνομία.<br/></b> <br/>Το περιστατικό σημειώθηκε σε δικαστήριο της επαρχίας Τσανταμπούρι, ανατολικά της Μπανγκόκ. Από τα πυρά του πρώην αστυνομικού έχασαν τη ζωή τους ένας από τους ενάγοντες και ένας από τους δικηγόρους, σύμφωνα με εκπρόσωπο του δικαστηρίου.<br/> <br/>Ο πρώην αστυνομικός, ο οποίος κατονομάστηκε ως Ταρίν Τσανταραθίπ, και αυτοί που είχαν προσφύγει εναντίον του βρίσκονταν σε δικαστική διαμάχη εδώ και χρόνια για διάφορες υποθέσεις, μεταξύ των οποίων μια αγωγή για κάποια έκταση γης και ποινικές υποθέσεις, δήλωσε ο εκπρόσωπος του δικαστηρίου Σουρίγια Χονγκουιλάι.<br/> <br/>"Όταν ο δικαστής βγήκε από την αίθουσα του δικαστηρίου, ο εναγόμενος έκανε το μη αναμενόμενο", πρόσθεσε ο Σουρίγια.<br/> <br/>Τον Οκτώβριο δικαστής στη νότια Ταϊλάνδη αυτοπυροβολήθηκε στο στήθος μέσα στο δικαστήριο, αφού προηγουμένως είχε αθωώσει πέντε μουσουλμάνους, που ήταν ύποπτοι για ανθρωποκτονία, επικρίνοντας το σύστημα απονομής της δικαιοσύνης στη χώρα του.</p>
    </article>
  </body>
</html>