<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/continuation-of-violence-in-iraq-demonstrators-call-for-un-intervention"/>
    <meta property="og:site_name" content="euronews"/>
    <meta property="article:published_time" content="2019-11-12T15:41:45+00:00"/>
    <meta property="og:title" content="تداوم خشونت ها در عراق؛ درخواست تظاهرکنندگان برای مداخله سازمان ملل"/>
    <meta property="og:description" content="به ادعای فرانس پرس، برهم صالح، رییس جمهور عراق که تا دوهفته پیش ازاستعفای نخست وزیر و برگزاری انتخابات جدید سخن می گفت اینک تحت نفوذ قاسم سلیمانی، فرستاده ویژه ایران بیشتر خود را در کنار عادل عبدالمهدی قرار داده و با وی بر سر سرکوب کامل تظاهرات حتی به قیمت توسل جستن به زور به توافق رسیده است."/>
  </head>
  <body>
    <article>
      <h1>تداوم خشونت ها در عراق؛ درخواست تظاهرکنندگان برای مداخله سازمان ملل</h1>
      <address><time datetime="2019-11-12T15:41:45+00:00">12 Nov 2019, 15:41</time> by <a rel="author">یورونیوز فارسی </a></address>
      <p>موج جدید تظاهرات اعتراض آمیز در شهرهای مختلف عراق از جمله بغداد، پایتخت این کشور روز سه شنبه با اعتصاب معلمان و دانش آموزان دنبال شد.</p>
      <p>اعتراض به وضعیت اقتصادی عراق و نارسایی خدمات عمومی در این کشور به عنوان بهانه اولیه ناآرامی ها و شکل گیری جنبش مردمی اینک با حمایت اقشار مختلف از جمله دانش آموزان، دانشجویان، اتحادیه های صنفی و نمایندگان جامعه مدنی به یک جنبش مردمی قوی و مستحکم تبدیل شده است.</p>
      <p>در پی بالا گرفتن تنش و شدت گرفتن خشونت ها طی هفته های اخیر که ناشی از مقابله سخت دولت عراق با معترضان در شهرهای مختلف این کشور بوده است اینک سازمان ملل متحد به صورت جدی وارد عمل شده تا بلکه بتواند این بحران را از طریق مسالمت آمیز حل کند.</p>
      <p>بر اساس آخرین گزارش ها از ابتدای ماه اکتبر، زمان اوجگیری اعتراض ها و آغاز خشونت ها در عراق تاکنون دست کم ۳۱۹ نفر جان خود را از دست داده اند که بخش عمده آنها را تظاهرکنندگان بی دفاع تشکیل می دهند. این درحالیست که برخی تحلیلگران معتقدند که توافق سیاسی اخیری که با نفوذ فرستاده ایران درعراق میان رئیس جمهوری و نخست وزیر این کشور حاصل شده نگرانی در خصوص به راه افتادن یک حمام خون را افزایش داده است.</p>
      <p>در حالی که شمار قربانانیان خشونت ها دوباره در حال افزایش است و مرکز بغداد به یک میدان واقعی نبرد تبدیل شده، سازمان ملل متحد به شدت برای حل بحران به تکاپو افتاده است. فرستاده ویژه سازمان ملل متحد در عراق روز دوشنبه پس از ملاقات با آیت الله سیستانی اعلام کرد که این مرجع بزرگ شیعی که از نفوذ بالایی در میان مردم برخوردار است خواستار اجرایی شدن اصلاحات مورد مطالبه معترضان است اما در عین حال نسبت به توانایی و یا خواست دولت در اجرای این اصلاحات تردید دارد.</p>
      <p>آقای سیستانی همچنین در این دیدار استفاده از خشونت بر ضد معترضان را محکوم کرده و خواستار برخورد فوری با عاملان این خشونت ها شده است.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/11/un-representative-in-iraq-sistani-welcomes-un-proposed-plan">آیت‌الله سیستانی از پیشنهادهای سازمان ملل استقبال می‌کند</a>
        </li>
        <li>
          <a href="https://farsi.euronews.com/2019/11/11/the-un-has-put-forward-a-package-for-iraq-us-calls-for-early-election">عراق؛ از بسته پیشنهادی سازمان ملل تا درخواست آمریکا برای برگزاری انتخابات زودهنگام</a>
        </li>
        <li>
          <a href="https://farsi.euronews.com/2019/11/08/iraq-s-top-shiite-cleric-says-security-forces-must-keep-peace">آیت‌الله سیستانی: نیروهای امنیتی عراق مسئول برگزاری تظاهرات صلح‌آمیز هستند</a>
        </li>
      </ul>
      <p>خبرگزاری فرانسه در گزارشی که روز سه شنبه منتشر شد تصریح کرده است که برغم شدت گرفتن برخوردهای خشونت آمیز با معترضان و ارعاب و تهدید مکرر آنها که اندکی از شمار تظاهرکنندگان کاسته است جنبش اعتراضی همچنان فشار خود را حفظ کرده و خواهان برکناری اعضای دولت فعلی و قطع نفوذ کشورهای خارجی شده است.</p>
      <p>در این گزارش آمده است که شدت خشونت ها برخی از تظاهرکنندگان را مجاب به ترک خیابان ها کرده، به نحوی که میدان تحریر بغداد دیگر همانند دو هفته ابتدایی پس از اوج گیری جنبش مملو از جمعیت نیست.</p>
      <p>بر اساس گزارش های منتشر شده ساکنان شیعی جنوب عراق روز سه شنبه نیز درتداوم اعتراض ها به خیابان آمدند و جنبش نافرمانی مدنی در این منطقه همچنان ادامه یافت. در شهر کوت واقع دراستان واسط صدها نفر دست به تظاهرات زدند که این مسئله سبب تعطیلی مدارس و ادارات شد.</p>
      <p>در حله، از دیگر شهرهای عراق و مرکز استان بابل نیز مدارس و آموزشگاه های تحصیلی متاثر از موج اعتراض ها همچنان تعطیل بود و اداره های ادولتی ساعات کاری خود را کاهش دادند. تعصیلی مدارس و موسسه های تحصیلی روز سه شنبه در دو شهر ناصریه و دیوانیه نیز تداوم داشت.</p>
      <p>در بغداد تعدادی از تظاهرکنندگان در خیابان های منتهی به میدان تحریر با نیروهای امنیتی درگیر شدند. پلیس و نیروهای امنیتی برای جلوگیری از پیشروی تظاهرکنندگان در برخی از خیابان های مرکزی موانع بتونی نصب کرده و از پشت این دیوارهاست که گاز اشک آوز و نارنجک های صوتی به سوی تظاهرکنندگان پرتاب می شود.</p>
      <figure>
        <img src="https://static.euronews.com/articles/stories/04/29/54/46/808x518_cmsv2_03cabad4-d51d-5625-8b83-cc8898474f6a-4295446.jpg"/>
        <figcaption>مقابله معترضان عراقی با نیروهای امنیتی از پشت دیوارهای بتنیرویترز</figcaption>
      </figure>
      <p>در گزارش خبرگزاری فرانسه از تظاهرات روز سه شنبه در مرکز بغداد آمده است که برخی از معترضان ضمن گلایه و شکایت از وضعیت نابسامان کشورشان و نیز شدت گرفتن خشونت ها که تاکنون صدها کشته برجای گذاشته، خواهان مداخله فوری سازمان ملل متحد شده اند.</p>
      <p>جنین هنیس-پلاشرت، فرستاده ویژه سازمان ملل متحد در عراق پس از ملاقات روز دوشنبه با آیت الله سیستانی از نقشه راهی که وی برای حل بحران کنونی ترسیم کرده خبر داد و تاکید کرد که بازنگری در قانون انتخابات ظرف کمتر از دو هفته آینده و بررسی فوری اصلاحات مورد درخواست معترضان از جمله رئوس این طرح بوده است.</p>
      <p>فرستاده ویژه سازمان ملل متحد قرار است روز چهارشنبه در نشست ویژه پارلمان این کشور حضور یابد که آغاز روند بررسی اصلاحات را در دستور کار خود دارد.</p>
      <p>از سوی دیگر به ادعای فرانس پرس، برهم صالح، رییس جمهور عراق که تا دوهفته پیش ازاستعفای نخست وزیر و برگزاری انتخابات جدید سخن می گفت اینک تحت نفوذ قاسم سلیمانی، فرستاده ویژه ایران بیشتر خود را در کنار عادل عبدالمهدی قرار داده و با وی بر سر سرکوب کامل تظاهرات حتی به قیمت توسل جستن به زور به توافق رسیده است.</p>
      <p>به گزارش منابع پزشکی، از زمان حصول این توافق دست کم هجده تظاهرکننده در اثر شلیک گلوله های جنگی در خیابان های عراق کشته شده اند؛ اقدامی که با انتقاد و اعتراض شدید عفو بین الملل، سازمان ملل متحد و بسیاری از نهادها و گروه های مدافع حقوق بشر مواجه شده است.</p>
    </article>
  </body>
</html>