<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821124.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T15:33:00+00:00"/>
    <meta property="og:title" content="باج‌خواهی نظامی آمریکا از ترکیه"/>
    <meta property="og:description" content="به گزارش"/>
  </head>
  <body>
    <article>
      <h1>باج‌خواهی نظامی آمریکا از ترکیه</h1>
      <address>
        <time datetime="2019-11-12T15:33:00+00:00">12 Nov 2019, 15:33</time>
      </address>
      <p>به گزارش <b>الف</b>، میدل ایست آی پایگاه خبری انگلیسی نوشت، دونالد ترامپ هفته گذشته در نامه ای به رجب طیب اردوغان ، همتای ترک خود هشدار داد که اگر آنکارا شروط پیشنهادی واشنگتن را در ارتباط با خرید سامانه دفاع موشکی اس 400 از روسیه نپذیرد، با تحریم های آمریکا روبرو خواهد شد.</p>
      <p>ترامپ همچنین در این نامه گفته است اگر ترکیه سامانه اس 400 را فعال نکند و متعهد شود در آینده از روسیه سامانه تسلیحاتی نمی خرد، بار دیگر به عنوان شریک برنامه ساخت نسل بعدی جنگنده های اف 35 پذیرفته خواهد شد.</p>
      <p>مکاتبه قبلی ترامپ با اردوغان ماه گذشته انجام گرفته بود و در جریان آن ترکیه تهدید به تحریم های سنگین به دلیل عملیات در شمال سوریه شده بود. این نامه به دلیل ادبیات غیررسمی، غیردیپلماتیک و کودکانه اش که در خطاب به اردوغان آمده بود، "احمق نباش "، جنجال آفرین شده بود.</p>
      <p>مقامات ترکیه به میدل ایست آی گفتند این نامه به سطل زباله انداخته شد. گفته می شود ترامپ این بار ادبیات دیپلماتیک مطابق با پروتکل های مشخص به کار گرفته است.</p>
      <p>ترامپ در این نامه که در اختیار ابراهیم کالین، مشاور ارشد اردوغان گذاشته شده است، راه مشخصی برای حل این مساله بدون اعمال تحریم پیشنهاد داده است: ترکیه نباید سامانه اس 400 را فعال کند، به مقامات آمریکایی اجازه بازدید منظم از وضعیت سامانه را بدهد، و متعهد شود که خرید تسلیحاتی دیگری از روسیه نخواهد داشت.</p>
      <p>اگر اردوغان این شرایط را بپذیرد، ترامپ متعهد به پذیرش ترکیه در برنامه تولید جنگنده های اف 35 و انعقاد قرارداد تجاری به ارزش 100 میلیارد دلار می شود.</p>
    </article>
  </body>
</html>