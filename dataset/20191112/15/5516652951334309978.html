<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425514/noero-proskynhma-sto-agio-oros"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T15:50:01+00:00"/>
    <meta property="og:title" content="Νοερό προσκύνημα στο Άγιο Όρος"/>
    <meta property="og:description" content="Τυχεροί ήταν όσοι παρευρέθηκαν την Τετάρτη το βράδυ, της 6ης Νοεμβρίου, στο ισόγειο του Πνευματικού Κέντρου Καλύμνου, σε εκδήλωση που διοργάνωσε το Αναγνωστήριο «ΑΙ ΜΟΥΣΑΙ» με ομιλητή τον Καλύμνιον Αντιπρόεδρο του Αρείου Πάγου ε. τ. κ. Νικόλαο Παύλου Ζαΐρη. Το θέμα της ομιλίας του ήταν: «Άγιον Όρος το Παναγιοσκέπαστον»."/>
  </head>
  <body>
    <article>
      <h1>Νοερό προσκύνημα στο Άγιο Όρος</h1>
      <address>
        <time datetime="2019-11-12T15:50:01+00:00">12 Nov 2019, 15:50</time>
      </address>
      <p>
        <b>Τυχεροί ήταν όσοι παρευρέθηκαν την Τετάρτη το βράδυ, της 6ης Νοεμβρίου, στο ισόγειο του Πνευματικού Κέντρου Καλύμνου, σε εκδήλωση που διοργάνωσε το Αναγνωστήριο «ΑΙ ΜΟΥΣΑΙ» με ομιλητή τον Καλύμνιον Αντιπρόεδρο του Αρείου Πάγου ε. τ. κ. Νικόλαο Παύλου Ζαΐρη. Το θέμα της ομιλίας του ήταν: «Άγιον Όρος το Παναγιοσκέπαστον».</b>
      </p>
      <p>Η ομιλία του ήταν ένα πλήρες από κάθε πλευρά προσκυνηματικό οδοιπορικό στην Παναγιοσκέπαστη Αθωνική Πολιτεία, δεδομένου ότι ο κ. Ζαΐρης έχει επισκεφτεί το Άγιο Όρος 58 φορές! Και τούτο γιατί η Μοναστική αυτή Πολιτεία αποτελεί για τον ομιλητή ισχυρό πνευματικό μαγνήτη, πηγή χαράς και αγαλλίασης, αφού του προσφέρει ψυχική γαλήνη και πνευματική ανάταση.</p>
      <p>Με εφόδια, λοιπόν, τη βαθιά γνώση της χερσονήσου, τα πολύ δυνατά βιώματα που τον έχουν κυριολεκτικά μεταμορφώσει και, κυρίως, με την πίστη, την ευλάβεια και την πασιφανή προσκυνηματική του διάθεση …ξενάγησε τους ακροατές στο ιερό βουνό, τον Φάρο της Ορθοδοξίας μας.</p>
      <p>Η ομιλία του δεν ήταν μόνο άρτια στο περιεχόμενό της, αφού φώτισε όλες τις πτυχές του θέματος. Φυσικό κάλλος, ανεκτίμητα ιερά κειμήλια, σεπτά λείψανα αγίων και μαρτύρων, ασκητική ζωή και καθημερινότητα στις είκοσι περικαλλείς Μονές, κατανυκτικό λατρευτικό τυπικό, προσωπικό δέσιμο με γέροντες μοναχούς, ασκητές κ.λπ. Ήταν, παράλληλα, κατάθεση ψυχής και ομολογία πίστεως. Αυτά τα δύο στοιχεία διαπερνούσαν το σύνολο της παρουσίασης του θέματος.</p>
      <p>Το αποτέλεσμα μεγιστοποιήθηκε, γιατί η ομιλία συνοδεύτηκε από προβολή πολύ πλούσιου φωτογραφικού υλικού, βασικό οπτικό συμπλήρωμα στο καλοδουλεμένο και με γλαφυρότητα δοσμένο περιεχόμενο της ομιλίας. Έτσι κατάφερε, πράγματι, ο κ. Νικόλας Ζαΐρης να … ταξιδέψει ευχάριστα το πολυπληθές ακροατήριο που είχε κατακλύσει την αίθουσα στο τρίτο …πόδι της Χαλκιδικής.</p>
      <p>Ήταν, εν τέλει, μια ομιλία, ειλικρινής δημόσια εξομολόγηση, λυτρωτική εξωτερίκευση πλούσιων και ιδιαίτερων συναισθημάτων, που άγγιξε ευαίσθητες χορδές των παρισταμένων.</p>
      <p>Παρόντες στην εκδήλωση:</p>
      <p>Ο Σεβασμιότατος Μητροπολίτης Λέρου, Καλύμνου και Αστυπάλαιας κ. Παΐσιος</p>
      <p>Ο Ιερός Κλήρος του νησιού της Καλύμνου</p>
      <p>Ο Έπαρχος κ. Μανόλης Μουσελλής,</p>
      <p>Ο Δήμαρχος κ. Δημήτρης Διακομιχάλης</p>
      <p>Ο Περιφερειακός Σύμβουλος κ. Κώστας Σταυλάς</p>
      <p>Εκπρόσωπος του Δ/τή του 5/42 Συντάγματος Ευζώνων και πολύς κόσμος.</p>
      <figure>
        <img src="https://www.rodiaki.gr/medias/2019/11/09/284094dfa15fd030c2804b1a55056b1e.jpg"/>
      </figure>
      <figure>
        <img src="https://www.rodiaki.gr/medias/2019/11/09/9590eac8ce75a7ef337d0bf3f0db50cb.jpg"/>
      </figure>
    </article>
  </body>
</html>