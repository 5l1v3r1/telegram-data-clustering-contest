<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/stiri-stoletja-in-pol-ajdovske-industrije"/>
    <meta property="og:site_name" content="Primorske novice"/>
    <meta property="article:published_time" content="2019-11-12T15:53:48+00:00"/>
    <meta property="og:title" content="Štiri stoletja in pol ajdovske industrije"/>
    <meta property="og:description" content="Mineva 458 let, odkar je zaživela industrija na Ajdovskem. Cesar Ferdinand I. Habsburški je namreč prav na današnji dan leta 1561 izdal koncesijo petim družabnikom za dva plavža ob reki Hubelj in rudnik Napredalo med Podkrajem in Vodicami. Na občini nameravajo to bogato tehnično dediščino izkoristiti tudi v turistične namene."/>
  </head>
  <body>
    <article>
      <h1>Štiri stoletja in pol ajdovske industrije</h1>
      <address><time datetime="2019-11-12T15:53:48+00:00">12 Nov 2019, 15:53</time> by <a rel="author">STA</a></address>
      <p>
        <b>Mineva 458 let, odkar je zaživela industrija na Ajdovskem. Cesar Ferdinand I. Habsburški je namreč prav na današnji dan leta 1561 izdal koncesijo petim družabnikom za dva plavža ob reki Hubelj in rudnik Napredalo med Podkrajem in Vodicami. Na občini nameravajo to bogato tehnično dediščino izkoristiti tudi v turistične namene.</b>
      </p>
      <figure>
        <img src="https://static.primorske.si/foto/highres/gnweb/719473_cesar2.jpg"/>
        <figcaption>Na podlagi dokumenta cesarja Ferdinanda I. Habsburškega izpred 450 let so začele z delom fužine ob Hublju. </figcaption>
      </figure>
      <p><b>AJDOVŠČINA</b> &gt; Na podlagi dokumenta cesarja Ferdinanda I. Habsburškega izpred 458 let so začele z delom fužine ob Hublju, ki predstavljajo temelj poznejšim proizvodnim dejavnostim in industrializaciji Ajdovščine, so spomnili na Občini Ajdovščina.</p>
      <p>Pridobivanju surovega železa so se sčasoma pridružili obrati za njegovo predelavo, nastajali so različni izdelki, od žebljev, kovanega orodja in orožja, topovskih krogel, do retort za taljenje živega srebra v Idriji. Kot podporna obrt se je razvilo žagarstvo oziroma mizarstvo, grof Lanthieri pa se je preizkušal v suknarstvu in papirničarstvu.</p>
      <h3>Ena najboljših papirnic v cesarstvu</h3>
      <p>Vendar pa pridobivanje rude z nižjo vsebnostjo železa ni zdržalo konkurence, zato se je sredi 18. stoletja Ludwig Schlegel že preusmeril na predelavo bakra, med drugim je izdeloval tudi kotle za žganjekuho.</p>
      <p>Dejavnosti so se s Fužin selile ob strugi reke Hubelj navzdol, kjer so že prej delovali mlini in žage. Na platoju nad Palami je Adalbert Nussbaum zgradil žago za razrez furnirja, mlin za mletje materiala za barve, August Nussbaum pa kasneje tovarno testenin. Ko je ta pogorela, je zgradil tovarno za izdelavo posode (galvanizacija) in dogradil elektrarno.</p>
      <p>Na prehodu v 20. stoletje so se na območju Pale dejavnosti hitro menjavale, tam so delovale pivovarna, tovarna konzerv, celo električnih pripomočkov in druge. Ob sotočju vodotokov Hublja in Lokavščka pa je delovala ena najboljših papirnic v cesarstvu, nižje ob Hublju so že leta 1828 postavili veliko predilnico (današnjo tovarno Tekstina), vmes pa je Jochmann zgradil valjčni mlin, predhodnik današnjega Mlinotesta.</p>
      <h3>Načrtujejo krožno pot okrog mesta</h3>
      <p>Na ajdovski občini menijo, da je čas, da se ta izjemna tehnična dediščina ustrezno prikaže in izkoristi še v turistične namene. Zato načrtujejo krožno pot okrog mesta s postanki na območjih tehnične dediščine oziroma postavitev muzeja na prostem. Ta naj bi zaživel v prihodnjih letih.</p>
      <p>Po zlomu nekaterih velikih industrijskih obratov in podjetij - Splošnega kovinskega podjetja, Tovarne poljedelskega orodja v Batujah, gradbenega podjetja Primorje - se občina Ajdovščina danes ponovno vrača na pota industrijskega razvoja. S številnimi ukrepi in vzpostavljanjem novih podjetniških con ji je uspelo privabiti nova podjetja, ki hitijo z gradnjo novih proizvodnih hal.</p>
    </article>
  </body>
</html>