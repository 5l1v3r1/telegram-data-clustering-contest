<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460262/%E0%A6%AC%E0%A6%BE%E0%A6%B8-%E0%A6%9A%E0%A6%BE%E0%A6%AA%E0%A6%BE%E0%A7%9F-%E0%A6%86%E0%A6%B9%E0%A6%A4-%E0%A6%A8%E0%A6%BE%E0%A6%B0%E0%A7%80%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81"/>
    <meta property="og:site_name" content="Daily Janakantha"/>
    <meta property="article:published_time" content="2019-11-12T15:05:00+00:00"/>
    <meta property="og:title" content="বাস চাপায় আহত নারীর মৃত্যু"/>
    <meta property="og:description" content="অনলাইন রিপোর্টার ॥ রাজধানীর শান্তিনগরে বাসের চাকায় পিষ্ট হয়ে এক নারীর মৃত্যু হয়েছে বলে জানিয়েছে পুলিশ। স্থানীয়দের বরাত দিয়ে পুলিশ বলছে, বাস থেকে নামার সময় চালক গতি বাড়ালে পড়ে যান ওই নারী। চালক তার পায়ের ওপর দিয়েই গাড়ি চালিয়ে দেয়। ঢাকা মেডিকেল পুলিশ হাসপাতাল পুলিশ ফাঁড়ির পরিদর্শক ..."/>
  </head>
  <body>
    <article>
      <h1>বাস চাপায় আহত নারীর মৃত্যু</h1>
      <address>
        <time datetime="2019-11-12T15:05:00+00:00">12 Nov 2019, 15:05</time>
      </address>
      <figure>
        <img src="http://www.dailyjanakantha.com/files/201911/1573574723_31.jpg"/>
      </figure>
      <p>অনলাইন রিপোর্টার ॥ রাজধানীর শান্তিনগরে বাসের চাকায় পিষ্ট হয়ে এক নারীর মৃত্যু হয়েছে বলে জানিয়েছে পুলিশ।</p>
      <p>স্থানীয়দের বরাত দিয়ে পুলিশ বলছে, বাস থেকে নামার সময় চালক গতি বাড়ালে পড়ে যান ওই নারী। চালক তার পায়ের ওপর দিয়েই গাড়ি চালিয়ে দেয়।</p>
      <p>ঢাকা মেডিকেল পুলিশ হাসপাতাল পুলিশ ফাঁড়ির পরিদর্শক মো. বাচ্চু মিয়া জানান, মঙ্গলবার সকাল ৯টার দিকে শান্তিনগর মোড়ে ওই ঘটনা ঘটে।</p>
      <p>হাপসাতালে চিকিৎসাধীন অবস্থায় বেলা ১টার দিকে কানিজ ফাতেমা নামে ৩০ বছর বয়সী ওই নারীর মৃত্যু হয়।</p>
      <p>কানিজ চাকরি করতেন শান্তিনগরের কোয়ান্টাম ব্লাড ব্যাংকের ল্যাবে। তার স্বামী শফিকুল ইসলাম পেশায় শিক্ষক। মিরপুর ৭ নম্বর সেকশনে তাদের বাসা। সেখান থেকে বাসে করে অফিসে যাওয়ার পথে দুর্ঘটনায় পড়েন কানিজ।</p>
      <p>তাকে যারা হাসপাতালে নিয়ে গিয়েছিলেন, তাদের বরাতে পরিদর্শক বাচ্চু মিয়া বলেন, শান্তিনগর মোড়ে আল মক্কা পরিবহনের ওই বাস থেকে কানিজ নামার সময় চালক আচমকা গতি বাড়িয়ে দেন।</p>
      <p>“তাতে তিনি রাস্তায় পড়ে যান। তার ডান পায়ের ওপর দিয়ে বাসটি চলে যায়। চাকায় পিষ্ঠ হয়ে তার হাঁটুর উপরের অংশ থেঁতলে যায়, হাড় ভেঙে যায়।”</p>
      <p>স্থানীয়রা দ্রুত তাকে হাসপাতালে নিয়ে এলেও চিকিৎসাধীন অবস্থায় দুপুরে কানিজের মৃত্যু বলে জানান পরিদর্শক বাচ্চু মিয়া।</p>
      <p>পল্টন থানার ওসি আবু বকর সিদ্দিক বলেন, পুলিশ আল মক্কা পরিবহনের বাসটি জব্দ করলেও চালক পালিয়ে যায়।</p>
    </article>
  </body>
</html>