<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/roslinne-m-yaso-v-ukrajini-pochnut-prodavati-burgeri-ta-kovbaski-z-roslinnogo-m-yasa-novini-ukrajini-50053123.html"/>
    <meta property="og:site_name" content="НВ"/>
    <meta property="article:published_time" content="2019-11-12T15:54:00+00:00"/>
    <meta property="og:title" content="Американський виробник рослинного м’яса виходить на український ринок"/>
    <meta property="og:description" content="В листопаді 2019 року продукцію з рослинного м’яса почнуть постачати до ресторанів Києва, згодом її почнуть продавати у супермаркетах."/>
  </head>
  <body>
    <article>
      <h1>Американський виробник рослинного м’яса виходить на український ринок</h1>
      <h2>В листопаді 2019 року продукцію з рослинного м’яса почнуть постачати до ресторанів Києва, згодом її почнуть продавати у супермаркетах.</h2>
      <address>
        <time datetime="2019-11-12T15:54:00+00:00">12 Nov 2019, 15:54</time>
      </address>
      <p>Американський стартап із виробництва <a href="https://techno.nv.ua/ukr/popscience/m-jaso-z-probirki-gamburger-z-sintetichnogo-m-jasa-stav-deshevshe-v-30-tisjach-raziv-743926.html">рослинного м’яса</a> Beyond Meat виходить на український ринок зі своєю продукцією — <a href="https://nv.ua/tags/burher.html">бургерами</a> і ковбасками з рослинного м’яса. Про це повідомили в компанії-дистриб'юторі продукту Вест Мілз.</p>
      <p>Продукцію будуть постачати до ресторанів, першим містом, в якому вона з’явиться, стане Київ, старт продажів заплановано на другу половину листопада.</p>
      <p>Першими закладами, в яких можна буде спробувати страви з рослинного м’яса, стануть: ЖЗЛ, Queen, The Burger, Not only Fish, Avalon, Mocco, Normal, Havana, Fabius, Villa Riviera, Маяк, Bassano, Champion Hall, мережа Star Burger та сім'я ресторанів Діми Борисова.</p>
      <p>«Також, вже в цьому місяці, продукт з’явиться в меню учнів школи Midgard, в коворкінгу IZONE, в популярних кейтерингових компаніях і службах доставки їжі. А згодом котлети і ковбаски з рослинного м’яса можна буде знайти на полицях супермаркетів», — сказано у повідомленні.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/013/481/original/91e054dbe41035f98a6e32d43dfa2c0c.png?stamp=1&amp;q=85&amp;w=115"/>
      </figure>
      <p>Діма Борисов<br/>На відкритому вогні. Як приготувати соковитий бургер</p>
      <p>Американський стартап Beyond Meat заснований у 2009 році. Зараз його продукція продається в 58 тис. магазинів і закладів в 20 країнах.</p>
      <p>Навесні 2019 року виробник рослинного м’яса провів IPO, залучивши $241 млн.</p>
      <p>Beyond Meat на 100% складається з рослин, не містить глютену, сої та ГМО. Основні інгредієнти продуктів: горох, рис, вода, картопляний крохмаль, рапсова олія. Червоний колір котлеті надає буряковий сік.</p>
    </article>
  </body>
</html>