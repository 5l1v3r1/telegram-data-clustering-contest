<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B1%D8%AF%D9%88%D8%BA%D8%A7%D9%86-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AA%D8%B9%D9%87%D8%AF%D8%A7%D8%AA%D8%B4-%D8%AF%D8%B1%D9%85%D9%88%D8%B1%D8%AF-%DA%A9%D8%B1%D8%AF%D9%87%D8%A7%DB%8C-%D8%B3%D9%88%D8%B1%DB%8C%D9%87-%D8%B9%D9%85%D9%84-%D9%86%DA%A9%D8%B1%D8%AF-20191112/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-12T15:34:16+00:00"/>
    <meta property="og:title" content="اردوغان : آمریکا به تعهداتش درمورد کردهای سوریه عمل نکرد"/>
    <meta property="og:description" content="پیش از سفر به واشنگتن برای ملاقات با دونالد ترامپ، رئیس جمهوری آمریکا، رجب طیب اردوغان، رئیس جمهوری ترکیه گفت که دولت واشنگتن تماماً به تعهداتش در مورد خروج نیروهای کرد در سوریه عمل نکرده است."/>
  </head>
  <body>
    <article>
      <h1>اردوغان : آمریکا به تعهداتش درمورد کردهای سوریه عمل نکرد</h1>
      <address><time datetime="2019-11-12T15:34:16+00:00">12 Nov 2019, 15:34</time> by <a rel="author">ناصر اعتمادی</a></address>
      <p>
        <b>پیش از سفر به واشنگتن برای ملاقات با دونالد ترامپ، رئیس جمهوری آمریکا، رجب طیب اردوغان، رئیس جمهوری ترکیه گفت که دولت واشنگتن تماماً به تعهداتش در مورد خروج نیروهای کرد در سوریه عمل نکرده است.</b>
      </p>
      <p>رئیس جمهوری ترکیه که این سخن را در یک کنفرانس خبری در فرودگاه آنکارا ایراد می کرد افزود که در ملاقات با همتای آمریکایی اش و با استناد به مدارک به او نشان خواهد داد که توافق دو کشور دربارۀ سوریه تماماً اجرا نشده است.</p>
      <p>در هفدهم اکتبر گذشته میان رئیس جمهوری ترکیه و معاون رئیس جمهوری آمریکا، مایک پنس، درخصوص توقف حملات ترکیه به کردهای سوریه توافقی صورت گرفت. به موجب این توافق ترکیه پذیرفت که حملات خود را به کردهای سوری متوقف کند مشروط به اینکه این نیروها به عرض ۳۲ کیلومتر از مواضع خود در مرز با ترکیه در داخل خاک سوریه عقب نشینی کنند.</p>
      <p>در سخنان امروزش رئیس جمهوری ترکیه گفت که متاسفانه نه روسیه و نه آمریکا تاکنون نتوانسته اند که نیروهای کرد سوریه را مطابق جدول زمانی مورد توافق طرفین از مواضع خود در داخل خاک سوریه به عقب برانند.  </p>
    </article>
  </body>
</html>