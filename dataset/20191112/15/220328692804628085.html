<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/kholandski-i-blgarski-politsai-obmenyat-dobri-praktiki-406566.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T15:20:00+00:00"/>
    <meta property="og:title" content="Холандски и български полицаи обменят добри практики"/>
    <meta property="og:description" content="Представители на полицията в Хага са на тридневно обучение в Кърджали и Хасково"/>
  </head>
  <body>
    <article>
      <h1>Холандски и български полицаи обменят добри практики</h1>
      <address><time datetime="2019-11-12T15:20:00+00:00">12 Nov 2019, 15:20</time> by <a rel="author">Ирина Ангелова</a></address>
      <p>Холандски и български полицейски служители обмениха добри практики в Кърджали. Четирима представители на полиция в Хага, които са на тридневно обучение с полицейски служители от Кърджали и Хасково, се срещнаха с директора на ОД на МВР старши комисар Атанас Илков.</p>
      <p>Присъстваха ръководителят на проекта полицейски комисар Нико ван Ойк, Роб ван дер Схор, зам.-началник на полицейско управление и полицейските инспектори Бренда Хойт и Бас Леу.</p>
      <p>Обучението е по проект „Интегриран подход към българските граждани в Хага“, финансиран изцяло с подкрепата на Министерството на безопасността и правосъдието и Министерството на външните работи на Кралство Нидерландия. На срещата старши комисар Илков специално открои намаляващия брой престъпления в област   Кърджали, но също и факта, че тя е вътрешна гранична зона и огромен транзитен коридор, по който през летния сезон преминават на ден хиляди автомобили на български и чуждестранни граждани. Като приоритет в работата на полицейските служители в област Кърджали той изтъкна противодействие на производството и разпространението на наркотични вещества.</p>
      <p>Ръководителят на проекта Нико ван Ойк сподели, че в Хага има все повече работещи чужди граждани, които често пъти тръгват неподготвени, попадат в мизерни условия и стават обект на експлоатация от посредници.</p>
      <p> </p>
      <p>В разговора между старши комисар Илков и холандските гости беше обсъдена идеята за по-активна превантивна работа сред общностите, които търсят работа в чужбина, за да бъдат максимално подготвени за възможните рискове в този процес.</p>
    </article>
  </body>
</html>