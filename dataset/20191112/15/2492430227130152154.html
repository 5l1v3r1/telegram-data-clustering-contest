<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188431/Agenten-gebeten-door-man-bij-aanhouding-na-geluidsoverlast"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-12T15:08:59+00:00"/>
    <meta property="og:title" content="Agenten gebeten door man bij aanhouding na geluidsoverlast"/>
    <meta property="og:description" content="Drie agenten zijn in de nacht van maandag op dinsdag gewond geraakt in Rotterdam-Crooswijk. Ze werden gebeten, geslagen, geschopt en bespuugd toen ze een drietal Rotterdammers wilden oppakken."/>
  </head>
  <body>
    <article>
      <h1>Agenten gebeten door man bij aanhouding na geluidsoverlast</h1>
      <address>
        <time datetime="2019-11-12T15:08:59+00:00">12 Nov 2019, 15:08</time>
      </address>
      <h4>Drie agenten zijn in de nacht van maandag op dinsdag gewond geraakt in Rotterdam-Crooswijk. Ze werden gebeten, geslagen, geschopt en bespuugd toen ze een drietal Rotterdammers wilden oppakken.</h4>
      <p>De agenten kwamen na meerdere meldingen van geluidsoverlast rond 01:45 uur poolshoogte nemen bij een woning aan de Koeweide. Daar troffen zij een vader (54), zoon (31) en diens vriendin (29) aan.</p>
      <p>De politie ging met hen in gesprek en wilde het bij een waarschuwing laten, totdat de bewoners zich volgens de politie opstandig gingen gedragen. De zoon weigerde zich te legitimeren en ging bij zijn aanhouding "vol in verzet".</p>
      <p>Een worsteling volgde. De zoon beet twee agenten, er werden rake klappen uitgedeeld en ook verbaal kreeg de politie van alles naar hun hoofd geslingerd. Daarbij werd de zoon bijgestaan door zijn vader en zijn vriendin.</p>
      <p>De vader en vrouw zijn aangehouden voor belediging en belemmering. Zij zijn inmiddels vrij, maar moeten zich op een later moment verantwoorden voor de rechter. De 31-jarige zoon zit nog vast.</p>
      <p>De gebeten agenten krijgen antibiotica en ondergaan bloedonderzoeken vanwege de beten en het spugen. Daaruit moet blijken wat de gevolgen voor hen zijn op de lange termijn.</p>
    </article>
  </body>
</html>