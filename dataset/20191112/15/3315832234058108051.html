<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/908fa4e730546a81/guvernul-a-cazut-ce-scenarii-ar-putea-urma.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T15:13:25+00:00"/>
    <meta property="og:title" content="Guvernul a căzut; Ce scenarii ar putea urma"/>
    <meta property="og:description" content="O coaliție parlamentară dintre PSRM și PD, dintre Blocul ACUM și PD sau vom merge spre alegeri anticipate. Sunt doar câteva dintre scenariile pe care le văd unii analișți politici, după căderea Guvernului Sandu. Comentatorii mai iau în calcul o nouă majoritate dintre socialiști și cei din Blocul ACUM, însă, spun ei, ar fi una în defavoarea Platformei DA și PAS."/>
  </head>
  <body>
    <article>
      <h1>Guvernul a căzut; Ce scenarii ar putea urma</h1>
      <address><time datetime="2019-11-12T15:13:25+00:00">12 Nov 2019, 15:13</time> by <a rel="author">Jurnal.md</a></address>
      <p>
        <b>O coaliție parlamentară dintre PSRM și PD, dintre Blocul ACUM și PD sau vom merge spre alegeri anticipate. Sunt doar câteva dintre scenariile pe care le văd unii analișți politici, după căderea Guvernului Sandu. Comentatorii mai iau în calcul o nouă majoritate dintre socialiști și cei din Blocul ACUM, însă, spun ei, ar fi una în defavoarea Platformei DA și PAS.</b>
      </p>
      <p>„Cel mai probabil ar putea să se constituie o coaliție între socialiști și democrați, ccea ce ar însemna că parcursul european al Republicii Moldova va fi pus sub un mare pericol, iar regimul oligarhic nu doar va supraviețui, dar va primi a doua viață. Este și o altă variantă, când socialiștii vor fi trimiși în opoziție. Este vorba despre o coaliție între democrați și cei de la ACUM. Pentru ACUM această coaliție ar însemna implementarea în viață a lozincii: Noi am făcut parteneriat cu socialiștii pentru a-l alunga pe Plahotniuc, iar acum facem parteneriat cu democrații, pentru a-l alunga pe Dodon”, a declarat analistul politic Anatol Țăranu, pentru Jurnal.</p>
      <p>„Încă un scenariu ar fi un Guvern tehnic. Un asemenea Guvern tehnic ar putea fi votat de mai multe fracțiuni parlamentare, nu zic de toate, pentru că este mai greu de obținut. Și acest Guvern ar fi constituit strict din persoane neafiliate politic, din tehnocrați, care și-ar asuma responsabiliatea să guverneze țara până la eventualele alegeri parlamentare anticipate”, a menționat și comentatorul politic Igor Volnițchi.</p>
      <p>„Sau va fi un alt scenariu, vehiculat deja, și anume că va fi un Guvern minoritar al socialiștilor cu votul în Parlament al Partidului Democrat. În scurt timp vor fi pornite acele proceduri pentru constituirea unui nou Guvern și anume întâlnirea șefului statului cu fracțiunile parlamentare pentru discuții, desemnarea candidatului”, spune analistul politic Ion Tăbârță.</p>
      <p>Analiștii mai spun că ar putea să se contureze un nou Guvern votat de socialiști și deputații din Blocul ACUM, doar că de câștigat va avea doar PSRM.</p>
      <p>„Cred că și această variantă ar fi posibilă, dar ar fi una sinucigașă pentru Blocul ACUM. Asta ar însemna că noua coaliție se va constitui în condițiile în care Blocul ACUM vine simțitor slăbit. Ei vor fi nevoiți să ofere mai multe posturi ministeriale”, afirmă Anatol Țăranu.</p>
      <p>„Cu siguranță, dacă Blocul ACUM ar face încă o tentativă să meargă cu socialiștii la guvernare, atunci va fi impus de PSRM să cedeze mai multe domenii de responsabilitate, ori socialiștii nici nu ascundeau în ultima perioadă că își doresc noi domenii de responsabilitate, își doresc mai multe ministere. Dacă până acum au avut doar două portofolii, de vicepremier pentru reintegrare și cel de ministru al apărării, acum, cu siguranță ar pretinde la minimum jumătate din portofolii”, susține Volnițchi.</p>
      <p>„Nu cred, pentru că Blocul ACUM a avut ca prioritate reforma în justiție. A fost politica prioritară a Guvernului. Cu această moțiune de cenzură votată este clar că socialiștii nu vor reforma justiției. Pur și simplu trebuia de căutat un pretext și de ambalat în așa mod că de căderea Guvernului să fie vinovată doamna prim-ministru și ministra justiției”, a punctat și Ion Tăbârță.</p>
      <p>Dacă aceste scenarii cad, am putea să avem alegeri parlamentare anticipate, spun comentatorii politici.</p>
    </article>
  </body>
</html>