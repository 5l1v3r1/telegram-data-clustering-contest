<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-hongkongu-neustavaji-demonstrace-policie-nasadila-slzny-plyn/1819920?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T02:37:00+00:00"/>
    <meta property="og:title" content="V Hongkongu neustávají demonstrace, policie nasadila slzný plyn"/>
    <meta property="og:description" content="Hongkong - Hongkongská policie dnes rozháněla slzným plynem studenty v univerzitním kampusu, v okolí hlavní vládní budovy byla rozmístěna vodní děla a stanice metra střeží pořádková policie. Napsala to agentura Reuters. Nepokoje, které trvají už pět měsíců, dnes znovu ochromily železniční a silniční dopravu, v ranní špičce se v Hongkongu provoz na několika místech zastavil."/>
  </head>
  <body>
    <article>
      <h1>V Hongkongu neustávají demonstrace, policie nasadila slzný plyn</h1>
      <address><time datetime="2019-11-12T02:37:00+00:00">12 Nov 2019, 02:37</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Hongkongská policie dnes rozháněla slzným plynem studenty v univerzitním kampusu, v okolí hlavní vládní budovy byla rozmístěna vodní děla a stanice metra střeží pořádková policie. Napsala to agentura Reuters. Nepokoje, které trvají už pět měsíců, dnes znovu ochromily železniční a silniční dopravu, v ranní špičce se v Hongkongu provoz na několika místech zastavil.</p>
      <slideshow>
        <figure>
          <img src="https://i3.cn.cz/6/1573464755_P201911110329001.jpg"/>
        </figure>
        <figure>
          <img src="https://i3.cn.cz/6/1573464695_P201911110328401.jpg"/>
        </figure>
        <figure>
          <img src="https://i3.cn.cz/6/1573464675_P201911110327801.jpg"/>
        </figure>
        <figure>
          <img src="https://i3.cn.cz/6/1573464614_P201911110326501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Policisté zaútočili proti demonstrantům na městské univerzitě ve čtvrti Kowloon Tong, kde se maskovaní studenti pokusili přehradit silnice. Demonstrace na podporu demokratických reforem a proti místní i ústřední čínské vládě v poslední době pravidelně přerůstají v násilnosti. Po pondělních nepokojích, při nichž bylo zadrženo přes 260 lidí, jsou dva lidé v nemocnici v kritickém stavu. Školy a univerzity dnes nezahájily výuku.</p>
      <p>Spojené státy v pondělí odsoudily "neodůvodněné použití smrtící síly", kterého se podle Washingtonu dopouští hongkongská policie. Mluvčí ministerstva zahraničí Morgan Ortagusová vyzvala Peking, aby dodržoval závazek, že "Hongkong bude využívat vysokého stupně autonomie".</p>
      <p>Bývalá britská kolonie Hongkong se v roce 1997 vrátila pod čínskou správu a v současné době je spravována podle principu jedna země, dva systémy, což má zaručovat demokratické zřízení a autonomní výsady. Kritici ale tvrdí, že Peking tyto svobody postupně omezuje.</p>
    </article>
  </body>
</html>