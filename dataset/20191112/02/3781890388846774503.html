<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740852"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T02:15:00+00:00"/>
    <meta property="og:title" content="'ฝาท่อต่างระดับ-เส้นถนนจาง' คนกรุงถามทางแก้กทม."/>
    <meta property="og:description" content="“ชุมชนเมือง-เดลินิวส์” ได้รับโจทย์คำถามจากผู้อ่านที่อยากรู้ว่าเพราะเหตุใดถนนหลายสายในกรุงเทพมหานครถึงยังประสบกับปัญหา 'พื้นถนน-ฝาท่อระบายน้ำต่างระดับกัน' และ 'การตีเส้นจราจร' ในบางพื้นที่ไม่ชัดเจน"/>
  </head>
  <body>
    <article>
      <h1>'ฝาท่อต่างระดับ-เส้นถนนจาง' คนกรุงถามทางแก้กทม.</h1>
      <address>
        <time datetime="2019-11-12T02:15:00+00:00">12 Nov 2019, 02:15</time>
      </address>
      <p>
        <b>“ชุมชนเมือง-เดลินิวส์” ได้รับโจทย์คำถามจากผู้อ่านที่อยากรู้ว่าเพราะเหตุใดถนนหลายสายในกรุงเทพมหานครถึงยังประสบกับปัญหา "พื้นถนน-ฝาท่อระบายน้ำต่างระดับกัน" และ "การตีเส้นจราจร" ในบางพื้นที่ไม่ชัดเจน</b>
      </p>
      <p>แม้ทาง <b>กรุงเทพมหานคร </b>จะพยายามดำเนินการปรับปรุงโครงสร้างพื้นฐานของถนน ทั้งมาตรการระยะสั้น ระยะกลาง และระยะยาว เพื่อเพิ่มประสิทธิภาพการเดินทางให้แก่ผู้ใช้รถ <br/><br/>ล่าสุด <b>“ชุมชนเมือง-เดลินิวส์”</b> ได้รับโจทย์คำถามจากผู้อ่านที่อยากรู้ว่าเพราะเหตุใดถนนหลายสายในกรุงเทพมหานครถึงยังประสบกับปัญหาพื้นถนน-ฝาท่อระบายน้ำต่างระดับกัน และการตีเส้นจราจรในบางพื้นที่ไม่ชัดเจน ทั้งๆที่เพิ่งปรับปรุงแก้ไขมาได้แค่เพียง 1-2 เดือนเท่านั้น</p>
      <figure>
        <img src="https://www.dailynews.co.th/admin/upload/20191109/news_hEEyvfZbPx212343_533.jpg?v=201911130210?v=7796"/>
      </figure>
      <p>    <br/>ผู้สื่อข่าวจึงหยิบยกเรื่องนี้ไปสอบถาม <b>นายไทภัทร ธนสมบัติกุล รองผู้อำนวยการสำนักการโยธา</b> ได้รับการชี้แจงว่า การดำเนินการปรับปรุงพื้นถนนเป็นการทำงานร่วมกันของสำนักการโยธา สำนักการจราจร และสำนักระบายน้ำ ซึ่งทางสำนักการโยธาและสำนักระบายน้ำจะดำเนินการไปพร้อมกัน ในช่วงแรกเมื่อปรับพื้นถนนเสร็จคาดว่าตัวถนนและฝาท่อระบายน้ำมีระดับที่เท่ากัน แต่เมื่อมีการใช้งานไประยะหนึ่งตัวฝาท่อที่ได้รับแรงกระแทกมีการทรุดตัวลง เมื่อรถยนต์วิ่งผ่านทำให้ช่วงล่างของรถยนต์เกิดปัญหา วิธีแก้ไขเมื่อเกิดการทรุดตัวลงคือการยกฝาท่อให้ฝาได้ระดับเท่าพื้นผิวถนน เป็นซ่อมแซมที่ต้องใช้งบประมาณในหมวดค่าใช้สอยของทางสำนักการโยธา แต่หากเกิดการทรุดตัวหลายจุดตลอดเส้นการจราจร ใช้วงเงินที่สูง ก็จะถูกดำเนินการขอจัดสรรงบประมาณเพื่อขออนุมัติดำเนินงานตามขั้นตอนการของบประมาณทั่วไป  </p>
      <figure>
        <img src="https://www.dailynews.co.th/admin/upload/20191109/news_QLCbTKCFzt212344_533.jpg?v=201911130210?v=9165"/>
      </figure>
      <p>    <br/>เมื่อมีการขอจัดสรรงบประมาณขนาดใหญ่ก็จะมีการเปรียบเทียบกับโครงการอื่น ๆ ของทางสำนักการโยธา โครงการไหนเร่งด่วนและสามารถแก้ไขปัญหาได้มากกว่ากัน ก็จะได้รับงบประมาณในส่วนนั้นไป แน่นอนว่าการทรุดตัวของพื้นที่กรุงเทพมหานครเกิดขึ้นได้เสมอ เพราะดินในกรุงเทพมหานครเป็นลักษณะของดินเลน สภาพดินไม่มีความหนาแน่นมากพอ จึงทำให้เกิดการทรุดตัวเร็วมาก บ่อพักมีการทรุดตัวที่รวดเร็วกว่าพื้นถนน เนื่องจากมีน้ำหนักและความหนาแน่นน้อยกว่า พื้นถนนก็มีการทรุดเช่นกันแต่จะช้ากว่า<br/>    <br/><b>นายไทภัทร </b>กล่าวอีกว่า ส่วนเรื่องการตีเส้นจราจร ต้องทำความเข้าใจว่าถนนมี 2 ประเภท คือ 1.แบบคอนกรีต และ 2.แบบแอสฟัลท์หรือยางมะตอย หากเป็นถนนคอนกรีตเมื่อปูพื้นถนนเสร็จสามารถตีเส้นจราจรได้ทันที แต่ถ้าเป็นถนนแอสฟัลท์หรือยางมะตอยต้องรอระยะเวลาอย่างน้อย 2 สัปดาห์ หรือระยะเวลาขึ้นอยู่กับสภาพพื้นถนนต้องแห้งสนิท เพราะถ้าหากตีเส้นจราจรทันที สีเส้นจราจรจะหมอง ไม่สว่าง จะทำให้ต้องเสียงบประมาณค่าใช้จ่ายในการตีเส้นจราจรอีกครั้ง การตีเส้นจราจรบนพื้นถนนแอสฟัลท์หรือยางมะตอยจึงต้องเว้นระยะเวลาไปสักพักหนึ่ง เพื่อให้ยางตะนอยได้ระเหยไอน้ำมันออกไปก่อนและสามารถคงสภาพความสดของสีเส้นจราจรไว้ได้นาน เมื่อถนนเส้นหนึ่งจะเสร็จทางสำนักการโยธาจะแจ้งไม่ยังสำนักการจราจรให้เตรียมความพร้อม เตรียมแผนการทำงาน การตีเส้นจราจรต้องใช้ความรู้เรื่องสภาพการจราจรเข้ามาเกี่ยวข้อง ทั้งเส้นประ เส้นทึบ บริเวณห้ามจอด การกำกับความเร็วบนผิวจราจร การตีเส้นจราจรจะดำเนินการอย่างรวดเร็ว เพราะเรื่องความปลอดภัยของผู้ใช้รถใช้รถเป็นสิ่งที่สำคัญมากเมื่ออยู่บนท้องถนน</p>
      <figure>
        <img src="https://www.dailynews.co.th/admin/upload/20191109/news_BuRnmJPxaT212344_533.jpg?v=201911130210?v=7128"/>
      </figure>
      <p>กรุงเทพมหานครได้รับการคัดเลือกจากมูลนิธิบลูมเบิร์ก ให้เป็น 1 ใน 10 เมืองที่เข้าร่วมโครงการความคิดริเริ่มเพื่อความปลอดภัยทางถนนทั่วโลก เป็นระยะเวลา 5 ปี ตั้งแต่ พ.ศ. 2558 - 2562 โครงการมีวัตถุประสงค์เพื่อมุ่งลดการเกิดอุบัติเหตุทางถนนและลดความสูญเสียทางถนนในกรุงเทพมหานครโดยใช้วิการออกแบบพัฒนาปรับปรุงถนนให้มีความปลอดภัยยิ่งขึ้น การรณรงค์ประชาสัมพันธ์เพื่อสร้างจิตสำนึกในเรื่องพฤติกรรมความปลอดภัยบนท้องถนน การบังคับใช้กฎหมายเพื่อความปลอดภัยทางถนน และการจัดเก็บข้อมูลการเฝ้าระวังอุบัติเหตุในพื้นที่กรุงเทพมหานคร อย่างไรก็ตามความปลอดภัยบนท้องถนน สิ่งที่สำคัญคือเรื่องของจิตสำนึกการปฏิบัติตามกฎจราจร หากทุกคนปฎิบัติตามกฎ ไม่ฝ่าฝืน ก็จะช่วยลดอุบัติเหตุและเพิ่มความปลอดภัยแก่ผู้ใช้รถใช้ถนนทุกคน.<br/><br/> </p>
    </article>
  </body>
</html>