<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=952576"/>
    <meta property="og:site_name" content="Andhrajyothy"/>
    <meta property="article:published_time" content="2019-11-12T02:54:17+00:00"/>
    <meta property="og:title" content="జగన్‌ క్షమాపణ చెప్పు!"/>
    <meta property="og:description" content="ADVT"/>
  </head>
  <body>
    <article>
      <h1>జగన్‌ క్షమాపణ చెప్పు!</h1>
      <address>
        <time datetime="2019-11-12T02:54:17+00:00">12 Nov 2019, 02:54</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>వెంకయ్యపై ఏకవచన సంబోధనా?</b>
        </li>
        <li>
          <b>ఆయన పదవికైనా గౌరవమివ్వరా?</b>
        </li>
        <li>
          <b>ప్రాచీన కేంద్రం నెల్లూరుకు తెచ్చిన విషయం మరిచిపోయి విమర్శలా?</b>
        </li>
        <li>
          <b>ఓ మతం రుద్దడానికే ‘ఆంగ్లం’: కన్నా</b>
        </li>
      </ul>
      <p><b>అమరావతి, గుంటూరు, నవంబరు 11(ఆంధ్రజ్యోతి):</b> రాష్ట్ర ప్రజలపై ఒక మతాన్ని బలవంతంగా రుద్దే ప్రయత్నాల్లో భాగంగానే రాష్ట్ర ప్రభుత్వం ప్రాథమిక విద్యలో ఆంగ్ల బోధన తప్పనిసరి చేస్తున్నదని రాష్ట్ర బీజేపీ అధ్యక్షుడు కన్నా లక్ష్మీనారాయణ ఆరోపించారు. ఆంగ్ల మాధ్యమం విషయంలో సీఎం జగన్‌.. ఉప రాష్ట్రపతి వెంకయ్యనాయుడుపై చేసిన విమర్శలను ఆయన ఖండించారు. దీనిపై గుంటూరులోని తన నివాసంలో ప్రత్యేకంగా మీడియా సమావేశం నిర్వహించారు. ‘‘ఉప రాష్ట్రపతి పదవి దేశంలోనే రెండో అత్యున్నత పదవి. అటువంటి పదవిలో ఉన్న వెంకయ్యనాయుడు లాంటి వ్యక్తిని ఏకవచనంతో సంబోధించటమే కాకుండా కనీస గౌరవం కూడా ఇవ్వనందుకు సీఎం జగన్‌ క్షమాపణ చెప్పాలి’’ అని డిమాండ్‌ చేశారు. తెలుగు భాషా అధ్యయన, ప్రాచీన భాషా కేంద్రాన్ని మైసూర్‌ నుంచి నెల్లూరుకు తరలించేందుకు వెంకయ్యనాయుడు కృషి చేశారని, తెలుగు రాష్ట్రాలకు, తెలుగు జాతికి ఆయన చేసిన మేలు అందరికీ తెలుసన్నారు. అది మరిచిపోయి వెంకయ్యపై విమర్శలు చేయడం తగదని కన్నా అన్నారు. ‘‘ఆంగ్ల బోధనకు బీజేపీ వ్యతిరేకం కాదు. కానీ ఆప్షన్‌ ఎంచుకునే అవకాశం విద్యార్థికి ఉండాలి.</p>
      <p> బలవంతపు ఆంగ్ల బోధన కారణంగా వచ్చే వైపరీత్యాలను కూడా గుర్తించాలి. మాతృభాష చనిపోయినప్పుడు ఆ జాతి చనిపోయినట్లుగానే భావించాలి. ముఖ్యమంత్రి తన నిర్ణయం మార్చుకోకపోతే ఉద్యమబాట పడతాం. ప్రపంచంలో నోబెల్‌ బహుమతి పొందినవారిలో 98శాతం మంది ప్రాథమిక విద్యను వారి మాతృభాషలోనే పూర్తి చేశారు’’ అని వివరించారు. 2008లో నాటి సీఎం వైఎస్‌ రాజశేఖరరెడ్డి కృషి కారణంగానే తెలుగుభాషకు ప్రాచీన హోదా దక్కిందన్నారు. కాగా, ఉపరాష్ట్రపతి వెంకయ్యపై సీఎం వ్యాఖ్యలను రాష్ట్ర బీజేవైఎం అధ్యక్షుడు రమేశ్‌ నాయుడు గర్హించారు. ‘ఆయన మనవళ్లు తెలుగు చదువుతారు. మీకు తెలుగు చదవడం రాదనే విషయం ఏపీ అవతరణ దినోత్సవం రోజే వెల్లడైంది’ అని ఎద్దేవా చేశారు. బైబిల్‌ను తెలుగులో కూడా చదువుకోవచ్చునని, తాతలకాలంలోనే ఆ గ్రంథాన్ని తర్జుమా చేశారంటూ జగన్‌కు హితవు పలికారు.</p>
    </article>
  </body>
</html>