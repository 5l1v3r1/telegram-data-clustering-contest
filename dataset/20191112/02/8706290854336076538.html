<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683655/germania-i-symfonia-gia-ti-vasiki-syntaxi-apomakrynei-tis-ekloges"/>
    <meta property="og:site_name" content="enikos.gr"/>
    <meta property="article:published_time" content="2019-11-12T02:06:00+00:00"/>
    <meta property="og:title" content="Γερμανία: Η συμφωνία για τη βασική σύνταξη απομακρύνει τις εκλογές"/>
    <meta property="og:description" content="Την Κυριακή οι ηγεσίες των Χριστιανοδημοκρατών (CDU), των Bαυαρών Χριστιανοκοινωνιστών (CSU) και των Σοσιαλδημοκρατών (SPD) κατέληξαν..."/>
  </head>
  <body>
    <article>
      <h1>Γερμανία: Η συμφωνία για τη βασική σύνταξη απομακρύνει τις εκλογές</h1>
      <address>
        <time datetime="2019-11-12T02:06:00+00:00">12 Nov 2019, 02:06</time>
      </address>
      <p>Την Κυριακή οι ηγεσίες των τριών κομμάτων που συμμετέχουν στην κυβέρνηση συνασπισμού της <a href="http://www.enikos.gr/international/682765/i-nychta-pou-allaxe-i-istoria-30-chronia-apo-tin-ptosi-tou-teicho%CE%93%CE%B5%CF%81%CE%BC%CE%B1%CE%BD%CE%AF%CE%B1%CF%82">Γερμανίας</a> - των Χριστιανοδημοκρατών (CDU), των Bαυαρών Χριστιανοκοινωνιστών (CSU) και των Σοσιαλδημοκρατών (SPD) - κατέληξαν μετά από διαπραγματεύσεις πολλών μηνών και δημόσιες αλληλοκατηγορίες σε συμφωνία στο θέμα της βασικής σύνταξης.</p>
      <p>Ο συμβιβασμός αφορά την αύξηση των χαμηλών συντάξεων ύψους 517 ευρώ, ανθρώπων που εργάστηκαν επί 35 χρόνια. Το γεγονός ότι ο συμβιβασμός επιτεύχθηκε μόλις λίγες εβδομάδες πριν από τα κομματικά συνέδρια των Χριστιανοδημοκρατών και των Σοσιαλδημοκρατών δεν είναι τυχαίο.</p>
      <p>
        <b>Κάθε κόμμα και ένας καημός</b>
      </p>
      <p>Το SPD είχε θέσει ως προϋπόθεση για την παραμονή του στην κυβέρνηση τη συμφωνία για τη βασική σύνταξη. Αρχές Δεκεμβρίου ήταν ούτως ή άλλως προγραμματισμένο ότι το κομματικό συνέδριο θα έπρεπε να αποφασίσει αν το SPD θα παραμείνει στην κυβέρνηση ή όχι. Χωρίς τη συμφωνία δύσκολα η ηγεσία του κόμματος, που στην πλειοψηφία της εκφράζεται υπέρ της συνέχισης του κυβερνητικού συνασπισμού, θα έπειθε τους συνέδρους για την παραμονή στην κυβέρνηση.</p>
      <p>Στους Χριστιανοδημοκράτες ο συμβιβασμός βοηθά κυρίως την πρόεδρο του κόμματος Άνεγκρετ Κραμπ-Κάρενμπαουερ στις προσπάθειές της να επικρατήσει στην ηγεσία του κόμματος. Μέχρι στιγμής δεν είναι καθόλου δεδομένο ότι σε περίπτωση πρόωρης κατάρρευσης της κυβέρνησης θα ήταν η επόμενη υποψήφια για την καγκελαρία χριστιανικών κομμάτων.</p>
      <p>Το δε CSU καταβάλλει κάθε προσπάθεια ώστε στις δημοτικές εκλογές στη Βαυαρία τον Μάρτιο τουλάχιστον να διατηρήσει τα ποσοστά του μετά τις μεγάλες απώλειες που σημείωσε πριν ένα χρόνο στις εκλογές για τη βουλή του κρατιδίου. Μια πρόωρη παραίτηση της ομοσπονδιακής κυβέρνησης ενδεχομένως να κατάστρεφε αυτές τις προσπάθειες.</p>
      <p>
        <b>Το πράσινο φάντασμα</b>
      </p>
      <p>Και τέλος ούτε οι Σοσιαλδημοκράτες, ούτε οι Χριστιανοδημοκράτες, ούτε οι Βαυαροί Χριστιανοκοινωνιστές θα ήθελαν την προκήρυξη πρόωρων εκλογών. Σύμφωνα με όλες τις δημοσκοπήσεις το SPD θα περιθωριοποιούνταν ακόμη περισσότερο και από δεύτερο θα κινδύνευε να γίνει τέταρτο σε δύναμη κόμμα. Μείωση της εκλογικής δύναμης διαπιστώνονται και στα χριστιανικά κόμματα. Ωφελούμενοι πρόωρων εκλογών θα ήταν οι Πράσινοι, τα ποσοστά των οποίων στις δημοσκοπήσεις πλησιάζουν κατά διαστήματα αυτά των χριστιανικών κομμάτων.</p>
      <p>Πηγή: Deutsche Welle</p>
      <related>
        <h4>σχετικά άρθρα</h4>
        <a href="http://www.enikos.gr/international/683226/i-exomologisi-tis-merkel-gia-ti-zoi-tis-stin-anatoliki-germania%0A%20%20%20%20%0A"/>
        <a href="http://www.enikos.gr/international/682908/ti-ekane-i-merkel-ti-nychta-tis-ptosis-tou-teichous-tou-verolinou%0A%20%20%20%20%0A"/>
        <a href="http://www.enikos.gr/international/682765/i-nychta-pou-allaxe-i-istoria-30-chronia-apo-tin-ptosi-tou-teicho%0A%20%20%20%20%0A"/>
        <a href="http://www.enikos.gr/international/683107/ekrixi-se-orycheio-sti-germania-diasothikan-oi-35-ergates-pou-eic%0A%20%20%20%20%0A"/>
        <a href="http://www.enikos.gr/international/683054/ekrixi-se-orycheio-sti-germania-anafores-gia-pagidevmenous-ergate%0A%20%20%20%20%0A"/>
        <a href="http://www.enikos.gr/international/682888/germanos-politikos-katerrefse-kata-ti-diarkeia-tis-omilias-tou-vi%0A%20%20%20%20%0A"/>
        <a href="http://www.enikos.gr/international/681276/protasi-vomva-apo-ton-germano-ypourgo-esoterikon-gia-to-prosfygik%0A%20%20%20%20%0A"/>
        <a href="http://www.enikos.gr/international/681121/germania-thema-merkel-kai-kommatikis-igesias-thetei-i-dexia-ptery%0A%20%20%20%20%0A"/>
        <a href="http://www.enikos.gr/international/680857/anisychia-stin-evraiki-koinotita-tis-germanias-apo-tin-anodo-tis-%0A%20%20%20%20%0A"/>
      </related>
    </article>
  </body>
</html>