<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546858.html/%D8%A7%D9%85%D8%A7%D9%85%D8%A7%D9%86-%D8%AC%D9%85%D8%A7%D8%B9%D8%AA-%D8%A8%D8%A7%DB%8C%D8%AF-%D9%85%D8%B9%DB%8C%D8%A7%D8%B1%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8-%D8%B1%D8%A7-%D8%AF%D8%B1-%D9%85%D8%B3%D8%A7%D8%AC%D8%AF-%D9%85%D8%AD%DA%A9%D9%85-%D8%A8%DB%8C%D8%A7%D9%86-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T18:58:00+00:00"/>
    <meta property="og:title" content="امامان جماعت باید معیارهای انقلاب را در مساجد محکم بیان کنند"/>
    <meta property="og:description" content="مسئول حراست مرکز رسیدگی به امور مساجد خراسان رضوی، گفت: امروز منافقین داخلی و دشمنان خارجی دست به دست هم داده اند تا انقلاب اسلامی ایران را به انحراف بکشانند و امامان جماعت باید معیارهای انقلاب را در مساجد محکم بیان کنند."/>
  </head>
  <body>
    <article>
      <h1>امامان جماعت باید معیارهای انقلاب را در مساجد محکم بیان کنند</h1>
      <h2>مسئول حراست مرکز رسیدگی به امور مساجد خراسان رضوی:</h2>
      <address>
        <time datetime="2019-11-12T18:58:00+00:00">12 Nov 2019, 18:58</time>
      </address>
      <p>مسئول حراست مرکز رسیدگی به امور مساجد خراسان رضوی، گفت: امروز منافقین داخلی و دشمنان خارجی دست به دست هم داده اند تا انقلاب اسلامی ایران را به انحراف بکشانند و امامان جماعت باید معیارهای انقلاب را در مساجد محکم بیان کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ حجت الاسلام برقعی، مسئول حراست امور مساجد استان خراسان رضوی صبح امروز در پنجمین همایش امور مساجد شهرستان خلیل آباد که با حضور خدام، روحانیون و هیئت امناء مساجد شهرستان برگزار شد، اظهار داشت: مسجد تولیت بردار نیست و اگر موقوفاتی داشته باشد تولیت بردار است.</p>
      <p>وی با بیان اینکه امام جماعت، باید پرچم دارد انقلاب باشند، خاطرنشان کرد: برخی از امامان جماعت با دوپهلو صحبت کردن به دنبال حفظ برخی از افراد خاکستری در مسجد هستند، فردی که چهل سال در خواب بوده را نمی توان بیدار کرد.</p>
      <p>مسئول حراست امور مساجد استان خراسان رضوی با تاکید بر اینکه امام جماعت هر مسجدی نیز نماینده ولی فقیه و مدیر آن مسجد است و شرح وظایفی دارد، تصریح کرد: امامان جماعت نباید خود را بی نیاز از مشورت و راهنمایی گرفتن و مراجعه به امام جمعه شهرستان نداند.</p>
      <p>وی با اشاره به اینکه همه باید دست به دست هم بدهیم و این انقلاب را به سرقله موفقیت برسانیم، اذعان کرد: طلبه وظیفه دارد که ارزش های انقلاب را به گوش همه برساند.</p>
      <p>برقعی با بیان اینکه بیانیه گام دوم انقلاب نباید به فراموشی سپرده شود، عنوان کرد: بعضی از مسئولان در شعار خیلی از مقام معظم رهبری دم می زنند ولی در عمل عکس رهبری رفتار می کنند.</p>
      <p>وی با تاکید بر اینکه اگر امروز از ایران یک دکمه را فشار می دهیم و موشک نقطه زن ما در سوریه، مرکز تجمع فرماندهان داعش را می کوبد حاصل مقاومت های فرزندان این نظام و انقلاب است، تشریح کرد: امروز منافقین داخلی و دشمنان خارجی دست به دست هم داده اند تا انقلاب اسلامی ایران را به انحراف بکشانند و امامان جماعت باید معیارهای انقلاب را در مساجد محکم بیان کنند.</p>
      <p> </p>
      <p>
        <b>راهپیمایی 13 آبان زمینه را برای برگزاری انتخابات دوم اسفند فراهم کرد</b>
      </p>
      <p>ابراهیم قاسم پور، فرماندار خلیل آباد در این مراسم با بیان اینکه در تاریخ جهان اسلام مسجد نخستین شکوفه ایمان و پرهیزگاری خالصانه انصار و مهاجر بود که پیامبر اکرم (ص) در بدو ورود به مدینه در آنجا مسجد بنا نهادند، اظهار داشت: بعد از آن این نقطه اصلی ترین رکن جهان اسلام در تحکیم مبانی اسلامی قرار گرفت.</p>
      <p>وی با تاکید بر اینکه مسجد بزرگترین مدرسه اسلامی است، خاطرنشان کرد: زمانی که مسجد بزرگترین مدرسه اسلامی باشد اولین مولفه و کارکرد مورد انتظار آن آموزش است که در کنار مسائل عبادی و مناسک خاص خود می تواند نقش تاثیرگذاری در اجتماع داشته باشد.</p>
      <p>فرماندار خلیل آباد با اشاره به اینکه مساجد بهترین نقطه شروع حرکت ها، خیزش ها علیه استبداد و استعمار در تمام سرزمین اسلامی بوده است، تصریح کرد: مسجد به عنوان پایگاه مبارزاتی و سیاسی و دینی و اجتماعی است چرا که دین مبین اسلام سیاست را عین دیانت و دیانت را عین سیاست می داند.</p>
      <p>وی با بیان اینکه مسجد در تاریخ اسلام فراز و نشیب های زیادی داشته است، اذعان کرد: دشمن نگاهش به جمهوری اسلامی ایران فصل و حوزه مشخصی ندارد و به دنبال این است که در کل کشور به کشتی انقلاب حمله کند.</p>
      <p>قاسم پور با تاکید بر اینکه امروز هیچ تفکیکی بین قوه قضائیه، قوه مقننه، دولت و مردم نیست، عنوان کرد: این ساختار به برکت خون هزاران شهید به وجود آمده است و امروز اگر داعش می توانست به جغرافیای ایران اسلامی حمله کند مطمئناً نگاه نمی کرد که کدام ذائقه سیاسی است.</p>
      <p>وی با اشاره به اینکه کشتی انقلاب با سکانداری مقام معظم رهبری امروز نه تنها در خاورمیانه بلکه در کل دنیا حرف برای گفتن دارد، تشریح کرد: اتحاد، همدلی و همراهی نیاز امروز جامعه در همه عرصه ها است و در شهرستان خلیل آباد این اتحاد و همدلی در حد اعلاء خود وجود دارد.</p>
      <p>فرماندار خلیل آباد با بیان اینکه روحانیون باید از فضای همدلی و همراهی در مساجد برای تبیین طرح مثلث توسعه اقتصادی و فرهنگی استفاده کنند، تاکید کرد: اقتصاد باید امروز مردم محور شود و تحریم های ظالمانه دشمن باعث افزایش اتحاد و همدلی در کشور شده است.</p>
      <p>وی با تاکید بر اینکه دشمن برای کمرنگ شدن راهپیمایی 13 آبان دورخیز کرده بود ولی با حضور پرشور تمام اقشار مردم در این راهپیمایی توطئه های دشمنان خنثی شد، بیان کرد: راهپیمایی 13 آبان زمینه را برای برگزاری انتخابات 2 اسفند فراهم کرد و در دوم اسفند شرایط را برای حضور حداکثری مردم در انتخابات فراهم خواهیم کرد.</p>
      <p> </p>
      <p>
        <b>امام جماعت، محور امور فرهنگی مسجد است</b>
      </p>
      <p>حجت الاسلام علی ناهیدی، امام جمعه خلیل آباد در این مراسم اظهار داشت: شهرستان خلیل آباد در بخش های مختلف همواره حرف برای گفتن داشته و دلیل آن تدین و انسجام مردم و مسئولان و روحانیت است و هر برنامه ای که در سطح شهرستان برگزار شده از کیفیت خوبی برخوردار بوده است.</p>
      <p>وی با بیان اینکه با توجه به بیانیه گام دوم انقلاب انتظار داریم در بخش امور مساجد یک تحرک و برنامه خاصی داشته باشیم، خاطرنشان کرد: حکم برخی از هیئت امنا مساجد تمام شده ولی هنوز برای تمدید حکم خود مراجعه نکرده اند.</p>
      <p>امام جمعه خلیل آباد با تاکید بر اینکه محور امور فرهنگی مسجد، امام جماعت است و امیدواریم برنامه ها بهتر از گذشته انجام شود، تصریح کرد: اتحاد و انسجام بیشتری باید بین هیئت امنا و روحانی در برخی از مساجد برقرار شود.</p>
      <p>انتهای پیام/</p>
    </article>
  </body>
</html>