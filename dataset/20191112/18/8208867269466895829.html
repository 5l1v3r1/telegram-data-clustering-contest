<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/12/news/attentato_iraq_cinque_militari_italiani_trasferiti_germania-240947124/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T18:35:00+00:00"/>
    <meta property="og:title" content="Attentato Iraq, i cinque militari italiani trasferiti in Germania"/>
    <meta property="og:description" content="I soldati erano stati feriti domenica nell'attentato rivendicato ieri dall'Isis. Stanno arrivando a Ramstein, presso l'ospedale militare Usa"/>
  </head>
  <body>
    <article>
      <h1>Attentato Iraq, i cinque militari italiani trasferiti in Germania</h1>
      <h2>I soldati erano stati feriti domenica nell'attentato rivendicato ieri dall'Isis. Stanno arrivando a Ramstein, presso l'ospedale militare Usa</h2>
      <address>
        <time datetime="2019-11-12T18:35:00+00:00">12 Nov 2019, 18:35</time>
      </address>
      <p>BAGDAD - I cinque militari italiani feriti il 10 novembre in Iraq stanno rientrando in Europa, diretti a Ramstein, in Germania, presso l'ospedale militare della base aerea degli Stati Uniti, "dove riceveranno le migliori cure specialistiche prima del loro rientro in Italia". A dare la comunicazione una nota del ministro della Difesa <b>Lorenzo Guerini</b>. "In condizioni stabili e dimessi dal Role3 di Baghdad i militari italiani vittime del grave attentato dello scorso 10 novembre stanno rientrando in Europa".<br/><br/>Il ministro Guerini comunica che "nel confermare la stretta vicinanza alle famiglie dei nostri militari feriti", è stato messo a disposizione delle famiglie "un C130 dell'Aeronautica Militare per raggiungere i loro cari". L'attentato è stato ieri rivendicato dall'Isis. <br/><br/>Intanto l'Imam <b>Hassen Chalghoumi</b>, presidente della Conferenza degli imam di Francia, ha denunciato oggi l'attentato. "Condanno questo attacco barbaro e criminale", ha detto in una intervista ad <i>Aki - Adnkronos international</i>, puntando il dito contro "criminali assassini che dimostrano di non avere alcuna attenzione per l'umanità, né per la religione".<br/><br/>Oggi ricorre il sedicesimo anniversario dall'attentato di Nassiriya, quando, il 12 novembre 2003, un camion cisterna pieno di esplosivo scoppiò davanti l'ingresso della base italiana dei Carabinieri. Morirono 12 Carabinieri, 5 militari dell'Esercito, un cooperatore internazionale e un regista, oltre a 9 iracheni. I feriti furono 58.<br/><br/><br/> </p>
    </article>
  </body>
</html>