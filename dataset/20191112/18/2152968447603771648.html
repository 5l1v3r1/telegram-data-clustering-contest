<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/12/gdbop-v-mejdunarodna-operaciia-sreshtu-dve-nelegalni-fabriki-za-cigari.429417"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T18:34:00+00:00"/>
    <meta property="og:title" content="ГДБОП в международна операция срещу две нелегални фабрики за цигари"/>
    <meta property="og:description" content="Разкрити са на територията на Словения и Унгария | Dnes.bg"/>
  </head>
  <body>
    <article>
      <h1>ГДБОП в международна операция срещу две нелегални фабрики за цигари</h1>
      <h2>Разкрити са на територията на Словения и Унгария</h2>
      <address><time datetime="2019-11-12T18:34:00+00:00">12 Nov 2019, 18:34</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Разкрити са две нелегални фабрики за производство на цигари след международни разследвания с участието на ГДБОП, съобщиха от МВР.</p>
      <p>На 8 октомври т.г. в близост до гр. Търнава, Словения, е разкрита нелегална фабрика с три поточни линии за производство на цигари. Иззети са 9.4 млн. къса цигари, близо 3.5 тона нарязан и 14 тона нерязан тютюн, 200 палета с материали за производството на цигари.</p>
      <p>Задържани са 40 лица. Ден по-късно в района на Будапеща е установена втора нелегална фабрика с две поточни линии. При претърсването на място са иззети 5.7 млн. къса цигари, около 35 тона нарязан тютюн, заготовки за цигари и др.</p>
      <p>В хода на операцията са задържани 22 лица. Открити са и машини, част от поточна линия, които не са били използвани, но по първоначални данни са били предназначени за изграждане на друга поточна линия за нелегалното производство.</p>
      <p>Установяването на двете нелегални фабрики е резултат на проведени международни разследвания от служители на отдел „Митнически режим, парична, данъчна и осигурителна система“ при ГДБОП, служители на Криминалната служба на Финансовата администрация на Словакия и колегите им от Националната Данъчна и Митническа администрация на Унгария, координирани от Европол и Европейската служба за борба с измамите (OLAF).</p>
    </article>
  </body>
</html>