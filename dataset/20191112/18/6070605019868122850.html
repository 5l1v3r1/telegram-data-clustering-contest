<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Woody-Allen-Amazon-Nova-York_0_2342765874.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T18:56:38+00:00"/>
    <meta property="og:title" content="Woody Allen i Amazon arriben a un acord"/>
    <meta property="og:description" content="El cineasta posa fi a la demanda de 68 milions de dòlars contra la companyia"/>
  </head>
  <body>
    <article>
      <h1>Woody Allen i Amazon arriben a un acord</h1>
      <h2>El cineasta posa fi a la demanda de 68 milions de dòlars contra la companyia</h2>
      <address>
        <time datetime="2019-11-12T18:56:38+00:00">12 Nov 2019, 18:56</time>
      </address>
      <p>Woody Allen ha arribat a un acord amb els estudis de la companyia Amazon per posar fi a la demanda de 68 milions de dòlars que el cineasta va presentar al febrer contra l'empresa per l'incompliment del contracte. Allen va recórrer als tribunals després que Amazon rescindís el seu acord per produir quatre pel·lícules per les acusacions de presumptes abusos sexuals. L'empresa va parar el llançament de la comèdia <i>Dia de pluja a Nova York</i> i després va descartar els plans que tenien amb la resta de llargmetratges del director de cinema. Aquest acord l'han notificat aquest divendres a la cort federal de Manhattan, de manera que s'ha desestimat la demanda voluntàriament.</p>
      <p>Tot recau en la reclamació del febrer, en què el guionista i director afirmava que Amazon no podia justificar de cap manera la cancel·lació dels acords de llançament de les pròximes quatre pel·lícules amb pagaments mínims garantits que arribaven als 68 i 73 milions de dòlars. Allen afirmava que el gran gegant digital s'havia associat amb ell quan esperava convertir-se en un estudi de Hollywood de ple dret. Però la raó per la qual Amazon justificava el final sobtat de l'acord era pels comentaris d'Allen sobre el moviment Me Too. Allen, que havia estat acusat d'abusar sexualment de la seva filla adoptiva Dylan Farrow, va expressar simpatia per Harvey Weinstein, així com per les seves víctimes, i va descriure la situació com a "molt trista per a totes les persones involucrades".</p>
      <figure>
        <img src="https://www.ara.cat/2014/02/09/premium/media/que-Allen-Mia-Farrow-Dylan_1081701865_44033656_117x66.jpg"/>
      </figure>
      <p>
        <a href="https://www.ara.cat/estils/Woody-Allen-hauria-cara-Metoo_0_2027797406.html">Woody Allen: “Jo hauria de ser la cara del #MeToo”</a>
      </p>
      <p>En els seus arguments davant els tribunals, el cineasta ha acusat Amazon de liquidar els acords a partir d'acusacions sense fonament. Divendres passat el tribunal va rebre un document perquè es desestimés la demanda, després d'haver aconseguit l'acord. Els detalls d'aquest acord no han transcendit. L'última pel·lícula d'Allen, <i>Rifkin's Festival</i>, està protagonitzada per Gina Gershon i Christoph Waltz i s'estrenarà el 2020. </p>
    </article>
  </body>
</html>