<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/ajdovski-pipistrel-zeli-kupiti-adriino-letalsko-so"/>
    <meta property="og:site_name" content="Primorske novice"/>
    <meta property="article:published_time" content="2019-11-12T18:33:55+00:00"/>
    <meta property="og:title" content="Ajdovski Pipistrel želi kupiti Adriino letalsko šolo"/>
    <meta property="og:description" content="V ajdovski družbi Pipistrel so danes potrdili, da so oddali ponudbo z izkazanim interesom za nakup letalske šole Adrie Airways kot celote, vključno z vsem premoženjem, blagovno znamko in certifikatom šole. Šolanje pilotov želijo nadaljevati na Brniku in morda celo v Mariboru, je za STA povedal direktor Pipistrela Ivo Boscarol. Sicer pa bi celotno premoženje po poročanju medijev kupil Joc Pečečnik, Izeta Rastoderja pa zanima spričevalo za komercialne polete."/>
  </head>
  <body>
    <article>
      <h1>Ajdovski Pipistrel želi kupiti Adriino letalsko šolo</h1>
      <address><time datetime="2019-11-12T18:33:55+00:00">12 Nov 2019, 18:33</time> by <a rel="author">STA</a></address>
      <p>
        <b>V ajdovski družbi Pipistrel so danes potrdili, da so oddali ponudbo z izkazanim interesom za nakup letalske šole Adrie Airways kot celote, vključno z vsem premoženjem, blagovno znamko in certifikatom šole. Šolanje pilotov želijo nadaljevati na Brniku in morda celo v Mariboru, je za STA povedal direktor Pipistrela Ivo Boscarol. Sicer pa bi celotno premoženje po poročanju medijev kupil Joc Pečečnik, Izeta Rastoderja pa zanima spričevalo za komercialne polete.</b>
      </p>
      <figure>
        <img src="https://static.primorske.si/foto/highres/gnweb/719519_244-pipi.jpg"/>
        <figcaption>Šolanje pilotov želijo nadaljevati na Brniku in morda celo v Mariboru, je povedal direktor Pipistrela Ivo Boscarol. Foto: Leo Caharija</figcaption>
      </figure>
      <p><b>AJDOVŠČINA</b> &gt; "Pipistrel že ima svojo letalsko akademijo, vendar bi jo rad nadgradil z Adriino šolo in jo z njo združil," je pojasnil Boscarol. Pipistrelova letalska akademija bi se po nakupu nato preselila na Brnik in delno tudi v Maribor, saj je tamkajšnje letališče primerno za šolanje, tako začetno kot tudi kasnejše šolanje na večjih letalih.</p>
      <p>Kot razlog za pripravljenost na nakup je Boscarol izpostavil ugled, ki ga ima v svetu Adriina letalska šola. "Adriina blagovna znamka je pomenila kvaliteto šolanja, zato bi radi, da ostane v slovenskih rokah," je dodal.</p>
      <blockquote>Joc Pečečnik je za TV Slovenija potrdil, da je njegovo podjetje Elektronček oddalo ponudbo. Kot je dodal, pri tem sodelujejo s podjetjem iz tujine, ki se ukvarja z letalstvom. Časnik Finance pa na svojih spletnih straneh dodaja, da bi Pečečnik na pogorišču Adrie zgradil novo Adrio skupaj s partnerjem iz tujine in nekdanjim šefom Adrie Markom Anžurjem. Vloga Elektrončka pri tem je ugotoviti, ali je na premoženju Adrie Airways še kaj takega, da bi se dalo to letalsko podjetje vzpostavili nazaj. "Če se bo izkazalo, da je to možno, bomo pripravili načrte in verjetno te stvari odkupili," je za TV Slovenija še dejal Pečečnik.</blockquote>
      <p>Z združitvijo pa bi pridobila tudi z Adriino letalsko šola, saj bi jo nadgradili tudi z on-line akademijo letenja, ki jo Pipistrel že nudi. S tem bi po njegovem mnenju postala zelo sodobna letalska šola in bi omogočila tudi nadaljevalno šolanje pilotov tudi na velikih letalih.</p>
      <p>Boscarol je povedal še, da se nekateri od pilotov, ki so se že šolali v Adriini letalski šoli, že šolajo na njihovi akademiji, prav tako za Pipistrelovo akademijo že delajo nekateri inštruktorji.</p>
      <blockquote>Izet Rastoder, ki je obogatel z uvozom banan, zdaj pa vlaga tudi v nepremičnine in druga podjetja, je za TV Slovenija povedal, da se zanima za Adrijino spričevalo AOC. To podjetju omogoča opravljanje letalskih prevozov v komercialne namene.</blockquote>
      <p>Stečajni upravitelj Adrie Airways <b>Janez Pustatičnik</b> je danes sporočil, da je za nakup njene poslovne celote prejel pet ponudb. Kot je pojasnil, se nekatere ponudbe nanašajo na celotno premoženje, druge le na posamezne dele. Z interesenti se bo predvidoma srečal v četrtek oziroma petek.</p>
    </article>
  </body>
</html>