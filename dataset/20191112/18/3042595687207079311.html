<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/selger-frogner-leiligheten-til-17-millioner/71812082"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T18:06:19+00:00"/>
    <meta property="og:title" content="Selger Frogner-leiligheten til 17 millioner"/>
    <meta property="og:description" content="Bare ett år etter at hun kjøpte leiligheten for 10,5 millioner kroner, er den tilbake på boligmarkedet."/>
  </head>
  <body>
    <article>
      <h1>Selger Frogner-leiligheten til 17 millioner</h1>
      <h2>Bare ett år etter at hun kjøpte leiligheten for 10,5 millioner kroner, er den tilbake på boligmarkedet.</h2>
      <address><time datetime="2019-11-12T18:06:19+00:00">12 Nov 2019, 18:06</time> by <a rel="author">Anniken Aronsen</a></address>
      <p>I slutten av oktober avslørte milliardærarving Katharina Andresen (24) at<a href="https://www.seher.no/kjendis/milliardaerarving-flytter-fra-norge/71758126"> hun ville flytte fra Norge </a>for å fullføre sin bachelorgrad.</p>
      <p>
        <b>Hun har tidligere studert økonomi og administrasjon ved Handelshøyskolen BI i Oslo, og nå går turen til London for å studere ved Regent's University.</b>
      </p>
      <p>Til Se og Hør <a href="https://www.seher.no/kjendis/vil-selge-og-kjope-nytt-for-flyttingen/71782531">åpnet hun seg opp om flytteplanene</a> under <a href="https://www.seher.no/kjendis/skal-henge-meg-opp-i-lysekrona-etterpa/71777874">Kjendisgallaen</a>, og hun fortalte at leiligheten hennes i Oslo skulle selges før hun forlot landet.</p>
      <p>
        <b>- Det blir noen hektiske måneder framover nå. Jeg skal bo der det første halvåret alene, og da vil jeg gjerne finne en leilighet som er nærmere skolen. Jeg skal bare leie der, sa hun da.</b>
      </p>
      <p>Neste sommer følger <a href="https://www.seher.no/kjendis/katharina-andresen-blir-samboer-med-kjaeresten/70241625">samboeren Frederic Kvasnes (29)</a> etter, og da ønsker paret å kjøpe en leilighet i London sammen.</p>
      <p>- Vi skal selge den vi eier i Oslo nå, men vi har begge lyst til å ha en leilighet her, så planen er å kjøpe en ny, litt mindre leilighet før vi reiser. Den kan vi leie ut når vi er i London, forklarte Andresen.</p>
      <figure>
        <img src="https://www.dagbladet.no/images/71812098.jpg?imageId=71812098&amp;width=1024&amp;height=615"/>
        <figcaption><b>WALK IN-GARDEROBE:</b> Med en svimlende formue følger en luksuriøs garderobe. Foto: Privatmegleren Vis mer</figcaption>
      </figure>
      <h3>Brukt millioner på renovering</h3>
      <p>Det er bare ett år siden hun kjøpte den 192 kvadratmeter store leiligheten for 10,65 millioner kroner.</p>
      <p>Tirsdag ble den lagt ut for salg med en prisantydning på 16,5 millioner kroner.</p>
      <p>Siden den gang har den gjennomgått en totalrenovering, ifølge eiendomsmegler Hans Houeland.</p>
      <p>
        <b>- Det er brukt noen millioner på det, uten at jeg vil tallfeste det, sier han til Se og Hør, og legger til at han ikke vil uttale seg om klienten sin.</b>
      </p>
      <p>
        <i>Dagbladet har foreløpig ikke fått svar på sin henvendelse til Ferd-konsernet om kommentar til salget.</i>
      </p>
      <h3>Ukjent formål med studiet</h3>
      <p>Andresen er en av Norges desidert rikeste, som arving av industri- og finansmannen Johan H. Andresen (58). Hun og søsteren var i 2017 <a href="https://www.seher.no/kjendis/skjonner-at-folk-er-nysgjerrige/70251128">oppført med formuer på 6,8 milliarder kroner</a>.</p>
      <p>Dagens Næringsliv skrev tidligere i år at formuen til milliardærsøstrene hadde <a href="https://www.seher.no/kjendis/formuen-sank-med-elleve-milliarder/71760762">krympa med rundt elleve milliarder kroner</a>, men at dette skyldes at aksjene de fram til nå har eid privat har blitt flyttet til egne aksjeselskap.</p>
      <p>De siste åra har storesøster Andresen hatt en rolle i farens selskap Ferd. Formuen ble tjent i tobakksindustrien, men forvaltes nå gjennom ovennevnte selskap.</p>
      <p>24-åringen har <a href="https://www.dagbladet.no/nyheter/tillitsvalgte-i-innovasjon-norge-ber-om-revurdering-av-ansettelsen-av-katharina-g-andresen/69936150#_ga=2.54432616.1316009308.1572332511-1261467438.1556192175">dessuten jobba i Innovasjon Norge</a>.</p>
      <p>Andresen har tidligere uttalt at hun kunne tenke seg ei framtid i farens selskap, men det er ukjent om det er det hun vil anvende studiet i London til.</p>
    </article>
  </body>
</html>