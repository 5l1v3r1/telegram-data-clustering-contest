<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821163.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T18:42:00+00:00"/>
    <meta property="og:title" content="قیمت گوشت رو به کاهش است؟"/>
    <meta property="og:description" content="به گزارش ایرنا، یدالله صادقی روز سه‌شنبه در حاشیه جلسه تنظیم بازار استان تهران در جمع خبرنگاران افزود: قیمت گوشت گوساله مخلوط ماه گذشته ۹۷ هزار تومان بوده که با کاهش شش درصدی اکنون به قیمت ۹۱ هزار تومان در بازار عرضه می‌شود، همچنین گوشت گوساله که ماه گذشته با قیمت ۸۸ هزار تومان در بازار عرضه می‌شد اکنون با کاهش ۱۵ درصدی به قیمت  ۷۴ هزار و ۵۰۰ تومان به دست مصرف‌کننده می‌رسد."/>
  </head>
  <body>
    <article>
      <h1>قیمت گوشت رو به کاهش است؟</h1>
      <address>
        <time datetime="2019-11-12T18:42:00+00:00">12 Nov 2019, 18:42</time>
      </address>
      <p>مدیرکل صنعت، معدن و تجارت استان تهران با اشاره به روند نزولی قیمت مواد پروتئینی گفت: گوشت گوساله، گوشت مخلوط و گوشت مرغ در ماه جاری به ترتیب با کاهش ۱۵، شش و پنج درصدی نسبت به ماه گذشته در بازار عرضه شده است.</p>
      <p>به گزارش ایرنا، یدالله صادقی روز سه‌شنبه در حاشیه جلسه تنظیم بازار استان تهران در جمع خبرنگاران افزود: قیمت گوشت گوساله مخلوط ماه گذشته ۹۷ هزار تومان بوده که با کاهش شش درصدی اکنون به قیمت ۹۱ هزار تومان در بازار عرضه می‌شود، همچنین گوشت گوساله که ماه گذشته با قیمت ۸۸ هزار تومان در بازار عرضه می‌شد اکنون با کاهش ۱۵ درصدی به قیمت  ۷۴ هزار و ۵۰۰ تومان به دست مصرف‌کننده می‌رسد.</p>
      <p>وی با بیان اینکه نرخ گوشت مرغ در ماه جاری نسبت به ماه گذشته پنج درصد کاهش یافته است،  افزود: گوشت مرغ تازه نسبت به ماه قبل که ۱۴ هزار ۲۰۰ فروخته اکنون ۱۳ و ۹۰۰ تومان عرضه می شود.</p>
      <p>صادقی ادامه داد: گوسفند زنده که ماه گذشته ۴۳ هزار تومان بوده اکنون با کاهش ۱۶ درصدی هر کیلو با قیمت ۳۶ هزار تومان در بازار عرضه می‌شود.</p>
      <p>مدیرکل صنعت، معدن و تجارت استان تهران گفت: قیمت قند و شکر نیز روند نزولی داشته است و هر بسته شکر ۹۰۰ گرمی که ماه گذشته به قیمت شش هزار و ۵۰۰ تومان در فروشگاه‌ها عرضه می‌شد اکنون با ۱۵ درصد کاهش به پنج هزار و ۵۰۰ تومان رسیده است.</p>
      <p>صادقی با بیان اینکه نرخ انواع چای نیز یک درصد کاهش داشته است، خاطرنشان کرد: کالاهای اساسی همچون برنج به‌ ویژه برنج هندی با کاهش قیمت روبه‌ رو بوده‌ایم اما نرخ برنج تایلندی هفت درصد افزایش یافته است که براساس فرایندی که از روز گذشته پیرامون تسریع در روند تخصیص ارز به واردکنندگان برنج صورت گرفت امیدواریم با واردات برنج نرخ این محصول نیز کاهش یابد.</p>
      <p>وی از بازنگری در قیمت گوجه فرنگی خبر داد و گفت: طبق اعلام سازمان حمایت از مصرف‌کننده و تولید کننده نرخ مصوب رب گوجه فرنگی ۱۶ هزار و ۵۰۰ تومان است اما قیمتی که در جلسه تنظیم بازار اعلام شده ۱۴ هزار و ۵۰۰ تومان است که با توجه به کاهش قیمت گوجه‌فرنگی نیازمند تجدیدنظر است و کارخانه‌ها باید قیمت‌ این محصول  را بر مبنای کاهش نرخ خرید گوجه فرنگی از سوی سازمان تعاونی باید رب گوجه با نرخ ۱۰ هزار تومان در بازار عرضه شود.</p>
    </article>
  </body>
</html>