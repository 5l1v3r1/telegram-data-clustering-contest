<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/nal2ym/jernvarehandelen-i-tananger-legger-ned-etter-145-aar"/>
    <meta property="og:site_name" content="Aftenbladet"/>
    <meta property="article:published_time" content="2019-11-12T18:53:53+00:00"/>
    <meta property="og:title" content="Jernvarehandelen i Tananger legger ned etter 145 år"/>
    <meta property="og:description" content="145 år etter at D. Danielsen etablerte sin krambu i Tananger, varsler Jernia Tananger at de stenger dørene for godt før jul."/>
  </head>
  <body>
    <article>
      <h1>Jernvarehandelen i Tananger legger ned etter 145 år</h1>
      <h2>145 år etter at D. Danielsen etablerte sin krambu i Tananger, varsler Jernia Tananger at de stenger dørene for godt før jul.</h2>
      <address><time datetime="2019-11-12T18:53:53+00:00">12 Nov 2019, 18:53</time> by <a rel="author">Elisabeth Bie</a></address>
      <p>– Det er synd at jernvarehandelen, som har eksistert i Tananger helt siden min bestefar kom gående fra Sauda til Tananger i 1874 og startet butikken, legges ned. Men det er ikke noen stor overraskelse, sier Terje Danielsen.</p>
      <p>Han er styreleder i selskapet D. Danielsen AS - som er det eldste aktive selskapet i Sola kommune, og et av de aller eldste i Rogaland.</p>
      <h3>Solgt for tre år siden</h3>
      <p>For tre år siden solgte D. Danielsen AS jernvarehandelen, som da hadde vært en del av jernvarekjeden Jernia i flere år, til Øystein Pettersen.</p>
      <p>– Allerede da var inntjeningen heller laber. Men min kone og jeg hadde store planer, og håpet å snu trenden, sier Pettersen til Aftenbladet.</p>
      <p>Akkurat hvorfor det har gått nedover med omsetningen til den tradisjonsrike jernvareforretningen, vet han ikke.</p>
      <h3>Kundeflukt</h3>
      <p>– De siste årene har vi vært en del av Tananger Senter. Hele senteret har hatt svikt i handelen de siste årene. Store deler av befolkningen i Tananger arbeider andre steder. Kanskje de heller handler der de jobber?</p>
      <p>Pettersen sier at butikken i det siste har tapt penger hver uke, og at han nå ikke så noen annen utvei enn å legge ned.</p>
      <p>– I sommer reduserte vi åpningstidene. Samtidig måtte tre deltidsansatte gå. Men dette har ikke hjulpet. Så nå er det slutt for både meg, som jobber heltid, og to deltidsansatte, sier Pettersen.</p>
      <p>Opphørssalget er allerede i gang.</p>
      <p>– Vi holder åpent så lenge det er et visst vareutvalg igjen i butikken. Men vi stenger nok dørene for godt før jul.</p>
    </article>
  </body>
</html>