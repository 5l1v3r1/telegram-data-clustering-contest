<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/12/torvenyt-hoz-a-kormany-arrol-mire-koltheto-az-iparuzesi-ado"/>
    <meta property="og:site_name" content="infostart"/>
    <meta property="article:published_time" content="2019-11-12T18:42:00+00:00"/>
    <meta property="og:title" content="Törvénybe foglalja a kormány, mire költhető az iparűzési adó"/>
    <meta property="og:description" content="Az iparűzési adót elsődlegesen a helyi tömegközlekedés finanszírozására kell fordítaniuk az önkormányzatoknak, és ezt a jövőben törvénybe is foglalják - közölte a Miniszterelnökség közszolgálatért felelős államtitkára."/>
  </head>
  <body>
    <article>
      <h1>Törvénybe foglalja a kormány, mire költhető az iparűzési adó</h1>
      <address><time datetime="2019-11-12T18:42:00+00:00">12 Nov 2019, 18:42</time> by <a rel="author">Infostart / MTI</a></address>
      <h3>Az iparűzési adót elsődlegesen a helyi tömegközlekedés finanszírozására kell fordítaniuk az önkormányzatoknak, és ezt a jövőben törvénybe is foglalják - közölte a Miniszterelnökség közszolgálatért felelős államtitkára.</h3>
      <p>Tuzson Bence elmondta: a kormány az önkormányzatok egyik legfontosabb feladatának a helyi tömegközlekedés finanszírozását tartja, és a meglévő jogszabályok is az önkormányzatok feladataként jelölik meg a tömegközlekedés biztosítását.</p>
      <p>"Szeretnénk egyértelműsíteni" ezt a feladatot, ezért "törvénybe fogjuk foglalni, hogy az iparűzési adót elsődlegesen a helyi tömegközlekedés finanszírozására kell fordítani", és csak ha ez biztosítva van, azután lehet az adóból fennmaradó összeget másra költeni - mondta az államtitkár.</p>
      <p>"Ha Tarlós István tudta finanszírozni a főváros tömegközlekedését, akkor Karácsony Gergelynek is kell tudni" - fogalmazott, hozzátéve, hogy a kormány betart mindent megállapodást, amelyet a fővárossal kötött még Tarlós István főpolgármestersége idején.</p>
      <p>
        <i>Nyitókép: Villamospótló autóbusz halad a 4-es és 6-os villamos felújítás alatt álló megállójánál a Corvin-negyednél 2019. június 17-én. Június 15-én kezdődött a pályafelújítás. MTI/Balogh Zoltán</i>
      </p>
    </article>
  </body>
</html>