<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-professor-used-to-do-porn-with-girl-students-a-student-made-a-video-know-what-happened-then-2845990.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T18:29:26+00:00"/>
    <meta property="og:title" content="छात्राओं से अश्लील हरकत करता था प्रोफेसर, एक छात्रा ने बना लिया वीडियो, जानें फिर क्या हुआ"/>
    <meta property="og:description" content="कोचिंग में पढ़ाने के बहाने छात्राओं से अश्लील हरकत करने वाले प्रोफेसर मंगलवार की रात पुलिस के हत्थे चढ़ गए। एक छात्रा की शिकायत पर सदर पुलिस ने साहेबगंज के एक कॉलेज में कॉमर्स विभाग के प्रोफेसर शीतल..."/>
  </head>
  <body>
    <article>
      <h1>छात्राओं से अश्लील हरकत करता था प्रोफेसर, एक छात्रा ने बना लिया वीडियो, जानें फिर क्या हुआ</h1>
      <address><time datetime="2019-11-12T18:29:26+00:00">12 Nov 2019, 18:29</time> by <a rel="author">हिन्दुस्तान टीम,मुजफ्फरपुर</a></address>
      <p>कोचिंग में पढ़ाने के बहाने छात्राओं से अश्लील हरकत करने वाले प्रोफेसर मंगलवार की रात पुलिस के हत्थे चढ़ गए। एक छात्रा की शिकायत पर सदर पुलिस ने साहेबगंज के एक कॉलेज में कॉमर्स विभाग के प्रोफेसर शीतल प्रसाद को गिरफ्तार किया। इनके खिलाफ छेड़खानी की धाराओं में एफआईआर दर्ज की गई है। बुधवार को कोर्ट में पेश किया जाएगा। आरोपित प्रोफेसर का शहर के रामदयालुनगर स्थित सिद्धार्थपुरम रोड नंबर दो में अपना मकान है और इसमें ही कोचिंग चलाते हैं। </p>
      <p>छात्रा ने बताया कि वह दो सहेलियों के साथ बीते छह माह से कॉमर्स की कोचिंग कर रही है। कोचिंग शुरू होने के कुछ दिन बाद से प्रोफेसर ने अश्लील हरकत करनी शुरू कर दी। वे इसे नजरअंदाज करती रहीं। मंगलवार को उसकी दोनों सहेली कोचिंग नहीं आई थी। वह अकेली थी। उस वक्त प्रोफेसर ने उसके साथ अश्लीलता की हद पार कर दी। इसके बाद किसी तरह वहां से निकली, लेकिन इससे पहले प्रोफेसर की हरकत का वीडियो बना लिया। घर पहुंचकर परिजनों को इसकी जानकारी दी। </p>
      <p>देर शाम वह एक सहेली व परिजनों के साथ प्रोफेसर के घर पहुंची। गेट नहीं खोलने पर परिजनों ने घर के बाहर हंगामा किया। मेनगेट को खुलवाने की कोशिश की। इसपर आसपास के लोग जुट गए। इसकी सूचना सदर व काजी मोहम्मदपुर पुलिस को दी। इसके बाद सदर थानेदार मिथिलेश कुमार झा व काजी मोहम्मदपुर थानेदार मो. सुजाउद्दीन पहुंचे। काफी मशक्कत के बाद प्रोफेसर ने घर खोला। पुलिस अधिकारियों ने मौके पर छात्रा के सामने पूछताछ की। छात्रा ने प्रोफेसर के सामने ही अश्लील हरकत और बातों का साक्ष्य दिया। इसके बाद पुलिस ने प्रोफेसर को गिरफ्तार कर लिया। सदर थानेदार ने बताया कि छात्रा के आवेदन पर प्रोफेसर शीतल प्रसाद के खिलाफ एफआईआर की गई है। जांच जारी है। </p>
      <p>साहेबगंज के इंटरमीडिएट कॉलेज में कार्यरत हूं। अकाउंट की कोचिंग देता हूं। एक लड़की कोचिंग फी लेकर भागी हुई है। इसके संबंध में जो लड़की आरोप लगा रही है, उससे सुबह में पूछताछ की है। छात्रा का आरोप गलत है। वह किसी के बहकावे में आ गई है। <b>-शीतल प्रसाद, प्रोफेसर</b></p>
    </article>
  </body>
</html>