<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-uphesc-sociology-and-hindi-interview-for-assistant-professor-will-begin-today-2846004.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T18:35:47+00:00"/>
    <meta property="og:title" content="UPHESC: असिस्टेंट प्रोफेसर के लिए समाजशास्त्र और हिन्दी का इंटरव्यू आज से होगा शुरू"/>
    <meta property="og:description" content="उच्चतर शिक्षा सेवा आयोग बुधवार से असिस्टेंट प्रोफेसर भर्ती के पदों की संख्या के लिहाज से दो बड़े विषयों में सफल अभ्यर्थियों का इंटरव्यू शुरू करेगा। यह विषय हैं, हिन्दी और समाजशास्त्र। आयोग के विज्ञापन..."/>
  </head>
  <body>
    <article>
      <h1>UPHESC: असिस्टेंट प्रोफेसर के लिए समाजशास्त्र और हिन्दी का इंटरव्यू आज से होगा शुरू</h1>
      <address><time datetime="2019-11-12T18:35:47+00:00">12 Nov 2019, 18:35</time> by <a rel="author">मुख्य संवाददाता,प्रयागराज</a></address>
      <p>उच्चतर शिक्षा सेवा आयोग बुधवार से असिस्टेंट प्रोफेसर भर्ती के पदों की संख्या के लिहाज से दो बड़े विषयों में सफल अभ्यर्थियों का इंटरव्यू शुरू करेगा। यह विषय हैं, हिन्दी और समाजशास्त्र। आयोग के विज्ञापन संख्या 47 में 35 विषयों के 1150 पद शामिल हैं, सर्वाधिक पद इन्हीं दोनों विषयों में है।</p>
      <p>समाजशास्त्र में असिस्टेंट प्रोफेसर के सर्वाधिक 273 पद हैं जबकि हिन्दी के 166 असिस्टेंट प्रोफेसर का चयन किया जाना है। पदों की संख्या अधिक होने के कारण इन दोनों विषयों की लिखित परीक्षा में सफल हुए अभ्यर्थियों की संख्या भी अन्य विषयों की तुलना में अधिक है। हर रोज दोनों विषयों के 42-42 अभ्यर्थियों को इंटरव्यू के लिए बुलाया गया है। आयोग ने अभी 13 से 29 नवंबर तक का कार्यक्रम घोषित किया है। जिसमें समाजशास्त्र के 273 पदों के लिए सफल किए गए 1410 अभ्यर्थियों में से 504 का इंटरव्यू होगा। शेष अभ्यर्थियों के इंटरव्यू का कार्यक्रम इसके बाद घोषित किया जाएगा।</p>
      <p>दो विषयों का रिजल्ट आज संभावित<br/>असिस्टेंट प्रोफेसर भर्ती के अंग्रेजी और इतिहास विषय का अंतिम परिणाम बुधवार को घोषित होने की संभावना है। अंग्रेजी के 147 तथा इतिहास के 38 असिस्टेंट प्रोफेसर का चयन किया जाना है। इन दोनों विषयों का इंटरव्यू 8 नवंबर को ही पूरा कर लिया गया था लेकिन परिणाम घोषित नहीं किया गया था। आयोग के अध्यक्ष ने बताया था कि क्रास चेकिंग करने के बाद परिणाम घोषित किया जाएगा। बुधवार की शाम आयोग की बैठक के बाद इन दोनों विषयों का परिणाम घोषित होने की संभावना है। </p>
    </article>
  </body>
</html>