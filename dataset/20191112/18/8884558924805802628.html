<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/turisticna-nagrada-tudi-za-primoza-roglica"/>
    <meta property="og:site_name" content="Primorske novice"/>
    <meta property="article:published_time" content="2019-11-12T18:18:11+00:00"/>
    <meta property="og:title" content="Turistična nagrada tudi za Primoža Rogliča"/>
    <meta property="og:description" content="Vrhunski slovenski kolesar Primož Roglič je prejemnik nagrade kristalni triglav za osebnost, ki je v zadnjem letu največ prispevala k prepoznavnosti Slovenije v svetu. Gre za eno od nagrad, ki jih bodo drevi podelili na slovesnosti v okviru Dnevov slovenskega turizma."/>
  </head>
  <body>
    <article>
      <h1>Turistična nagrada tudi za Primoža Rogliča</h1>
      <address><time datetime="2019-11-12T18:18:11+00:00">12 Nov 2019, 18:18</time> by <a rel="author">STA</a></address>
      <p>
        <b>Vrhunski slovenski kolesar Primož Roglič je prejemnik nagrade kristalni triglav za osebnost, ki je v zadnjem letu največ prispevala k prepoznavnosti Slovenije v svetu. Gre za eno od nagrad, ki jih bodo drevi podelili na slovesnosti v okviru Dnevov slovenskega turizma.</b>
      </p>
      <figure>
        <img src="https://static.primorske.si/foto/highres/gnweb/719507_roglic_primoz2.jpg"/>
        <figcaption>Vrhunski slovenski kolesar Primož Roglič je prejemnik nagrade kristalni triglav za osebnost, ki je v zadnjem letu največ prispevala k prepoznavnosti Slovenije v svetu.  Foto: STA</figcaption>
      </figure>
      <p><b>LJUBLJANA</b> &gt; Roglič je zabeležil vrsto odmevnih zmag, med njimi samo letos na dirkah v Španiji, po Združenih arabskih emiratih, od Tirenskega do Jadranskega morja ter po Romandiji. "Vsakič, ko se udeleži katere od dirk, bodisi v Sloveniji bodisi v tujini, je dvoje zagotovljeno: zanj iskreno in srčno navija vsa Slovenija in naša dežela kot domovina vrhunskih športnikov, ki dosegajo neverjetne zmage, bo ponovno na prvih straneh vseh vidnih športnih in drugih medijev," so zapisali organizatorji Dnevov slovenskega turizma, ki so Rogliča skupaj izbrali za nagrajenca.</p>
      <p>Ministrstvo za gospodarski razvoj in tehnologijo bo podelilo nagrado ambasador slovenskega turizma za leto 2019. Njen prejemnik je <b>Emil Gaspari</b>, Slovenec, ki se je leta 1961 na tovorni ladji podal v ZDA. Od takrat je resnični promotor naše dežele in rodnega Celja. Je poslovnež, javnosti najbolj znan kot ustanovitelj Slovenia Vodka in predsednik Slovenian Premium Wines, so spomnili na ministrstvu.</p>
      <p>Priznanje za izjemen prispevek k razvoju slovenskega turizma, ki ga podeljuje Turistično gostinska zbornica Slovenije, bo prejel <b>Dominik S. Černjak</b>, ki je leta 2015 sprejel izziv oživitve jezera Jasna, ene od glavnih turističnih atrakcij Kranjske Gore.</p>
      <p><b>Anton Magdič</b> iz Gostilne Ančka si je prislužil priznanje za življenjsko delo v gostinstvu, ki ga podeljuje sekcija za gostinstvo in turizem pri Obrtno-podjetniški zbornici Slovenije. "Gostilna Ančka velja za eno najboljših, ki ponujajo hišne, lokalne in regionalne jedi Slovenije," so poudarili v zbornici. Magdič je bil več mandatov tudi podpredsednik upravnega odbora sekcije, vrsto let pa je predsednik sekcije gostincev pri Območni obrtno podjetniški zbornici v Kranju. Aktivno deluje tudi v društvu vinskih svetovalcev Sommelier Slovenije.</p>
      <p>Priznanje za izjemen prispevek pri razvoju turistične društvene organizacije bo prejel <b>Jože Prah</b>, je odločila Turistična zveza Slovenije. Prah je gozdarski inženir, predsednik komisije za razvoj turizma v gozdnem prostoru in član upravnega odbora TZS. Je predsednik Društva oglarjev Slovenije in predsednik komisije za evropske pešpoti v Sloveniji. Izdal je mnoge zloženke, vodnike, sodeloval pri filmih in je redni gost časopisov, TV-oddaj in tematskih razstav, so med drugim zapisali v obrazložitvi.</p>
      <p>Nagrado kristalni triglav 2019, ki jo podeljuje Društvo turističnih novinarjev Slovenije, prejme BTC City Ljubljana. To "inovativno okolje pritegne poslovne in kongresne goste, zlasti Maraton Franja pa tudi športnike", se glasi utemeljitev. S kakovostno ponudbo 450 trgovin je močno vpet v nakupovalni turizem, ki povečuje turistično potrošnjo in je pomemben člen v ustvarjanju možnosti za nakupovalna, rekreativna in kulturna doživetja v prestolnici.</p>
      <p>BTC City Ljubljana ponuja hotel, s široko paleto kulinarike bogati kulinarično ponudbo mesta. Sodeluje pri projektih Okusi Slovenije, Okusi Ljubljane, Ljubljana gourmet in v projektu Slovenija - Evropska gastronomska regija 2021. Uresničujejo trajnostne projekte na področju ozelenitve območja, čebelarjenja, ravnanja z vodo in odpadki, energetske učinkovitosti in mobilnosti.</p>
      <p>Na večerni prireditvi bodo razglasili tudi prejemnike nagrad snovalec in sejalec, ki jih najbolj inovativnim projektom in idejam podeljuje STO.</p>
    </article>
  </body>
</html>