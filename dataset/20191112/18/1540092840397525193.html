<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197160/proanakritiki-gia-novartis-xoris-polaki-kai-tzanakopoylo-katathetei-o-k-froyzis"/>
    <meta property="og:site_name" content="CNN.gr"/>
    <meta property="article:published_time" content="2019-11-12T18:20:50+00:00"/>
    <meta property="og:title" content="Προανακριτική για Novartis: Χωρίς Πολάκη και Τζανακόπουλο - Καταθέτει ο Κ. Φρουζής"/>
    <meta property="og:description" content="Συνεχίζεται η συνεδρίαση της ειδικής κοινοβουλευτικής επιτροπής προκαταρκτικής εξέτασης για τον πρώην αναπληρωτή υπουργό Δικαιοσύνης, Δημήτρη Παπαγγελόπουλο ,..."/>
  </head>
  <body>
    <article>
      <h1>Προανακριτική για Novartis: Χωρίς Πολάκη και Τζανακόπουλο - Καταθέτει ο Κ. Φρουζής</h1>
      <h2>Συνεχίζεται η συνεδρίαση της ειδικής κοινοβουλευτικής επιτροπής προκαταρκτικής εξέτασης για τον πρώην αναπληρωτή υπουργό Δικαιοσύνης, Δημήτρη Παπαγγελόπουλο, με την κατάθεση του πρώην αντιπροέδρου της Novartis, Κωνσταντίνου Φρουζή.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 20:20 , 12 November 2019 - 21:39</p>
      <p>Λίγο νωρίτερα, η Προανακριτική Επιτροπή είχε απορρίψει κατά πλειψηφία το<b> αίτημα του ΣΥΡΙΖΑ για την <a href="https://www.cnn.gr/news/politiki/story/197153/proanakritiki-aporrifthike-to-aitima-anaklisis-tis-exairesis-polaki-kai-tzanakopoyloy">ανάκληση της απόφασης εξαίρεσης</a> του Παύλου Πολάκη</b> <b>και του Δημήτρη Τζανακόπουλου</b>.</p>
      <p>Σημειώνεται ότι η συνεδρίαση ξεκίνησε <b>χωρίς την παρουσία των βουλευτών του ΣΥΡΙΖΑ</b>.</p>
      <p>Εν τω μεταξύ, <b>απορρίφθηκε το αίτημα του κ. Παπαγγελόπουλου να εξαιρεθούν από μέλη της επιτροπής οι: Κώστας Κυρανάκης και Θάνος Πλεύρης από πλευράς ΝΔ και Βασίλης Κεγκέρογλου από πλευράς ΚΙΝΑΛ. </b>Η απόφαση του ΣΥΡΙΖΑ να μην προσέλθουν στη σημερινή συνεδρίαση οι κ.κ. Τζανακόπουλος και Πολάκης διευκόλυνε την εξέταση των αιτημάτων και ακολούθως την έναρξη της κατάθεσης του Κωνσταντίνου Φρουζή που αυτή την ώρα βρίσκεται σε εξέλιξη.</p>
      <p>Για το αίτημα εξαίρεσης των κ.κ. Θανάση Πλεύρη, Κωνσταντίνου Κυρανάκη και Βασίλη Κεγκέρογλου προηγήθηκε συζήτηση στην ειδική επιτροπή προκαταρκτικής εξέτασης.</p>
      <p>Ο βουλευτής της ΝΔ <a href="https://www.cnn.gr/eidhseis/tag/49963/konstantinos-kyranakhs"><b>Κώστας Κυρανάκης</b></a> αρνήθηκε ότι έχει βασιμότητα η μεροληψία ως λόγος εξαίρεσης του και τόνισε ότι η απόφαση εξαίρεσης των κ.κ. Τζανακόπουλου και Πολάκη <b>δεν έγινε για λόγους μεροληψίας</b> αλλά γιατί, με βάση τον Κώδικα Ποινικής Δικονομίας <b>υπάρχει ασυμβίβαστο ανάμεσα στην ιδιότητα του μάρτυρα</b> (σ.σ. οι κ.κ. Πολάκης και Τζανακόπουλο έχουν προταθεί ως μάρτυρες) και <b>στην ιδιότητα του εισαγγελέα</b>, που απορρέει από την ιδιότητά τους ως μέλη της επιτροπής.</p>
      <p>Ο βουλευτής της ΝΔ, Θανάσης Πλεύρης είπε ότι ερευνώμενη υπόθεση είναι <b>o ρόλος του κ. Παπαγγελόπουλου και όχι η υπόθεση Novartis</b>. «Την όποια πράξη έχω κάνει για τον 'Αδωνι Γεωργιάδη, δεν αφορά στην ερευνώμενη υπόθεση, ούτε ο κ. Γεωργιάδης είναι μηνυτής στη συγκεκριμένη υπόθεση κατά του Παπαγγελόπουλου», είπε ο Θανάσης Πλεύρης για τη θέση του νομικού συμβούλου του Άδωνι Γεωργιάδη την εποχή που εκείνος ήταν υπουργός Υγείας. Για τον Κωνσταντίνο Φρουζή, ο Θανάσης Πλεύρης είπε ότι «όσες φορές είδε τον κ. Φρουζή, τον είδε ως ΣΦΕΕ και όχι με προσωπική ιδιότητα. Ακόμη όμως και αν υπήρχε προσωπική ιδιότητα, δεν είναι λόγος εξαίρεσης, διότι είναι άλλη η ερευνώμενη απόφαση». Επίσης ο κ. Πλεύρης διέψευσε κατηγορηματικά ότι υπήρξε ποτέ δικηγόρος του κ. Μανιαδάκη, αναγνώρισε όμως ότι τον γνώριζε από το υπουργείο. Ο Θανάσης Πλεύρης επανέλαβε όμως ότι αν η επιτροπή, αφού εξετάσει όλα τα δεδομένα, κρίνει ότι πρέπει να εξαιρεθεί από μέλος της, τότε εκείνος θα αποδεχθεί την απόφαση της επιτροπής.</p>
      <p>Ο Βασίλης Κεγκέρογλου είπε ότι η εξαίρεση του ζητείται για όσα είπε ως εισηγητής του Κινήματος Αλλαγής στη συζήτηση που είχε γίνει στην Ολομέλεια για τη συγκρότηση της επιτροπής προκαταρκτικής εξέτασης. Σημείωσε επίσης ότι δεν ήταν πολιτική θέση αυτή που εξέφρασε αλλά η πρόταση του Κινήματος Αλλαγής με βάση όσα διατυπώνονται στη δικογραφία.</p>
      <h3>ΣΥΡΙΖΑ: Υπονομεύουν τους θεσμούς, εξευτελίζουν τους εαυτούς τους</h3>
      <p>Πριν από λίγο ο <a href="https://www.cnn.gr/eidhseis/tag/26199/dhmhtrhs-tzanakopoylos"><b>Δημήτρης Τζανακόπουλος</b></a>, έχοντας δίπλα του τους άλλους βουλευτές του ΣΥΡΙΖΑ που έχουν οριστεί από τον αρχηγό της αξιωματικής αντιπολίτευσης να μετέχουν στην ειδική επιτροπή, κατήγγειλε μεθόδευση της ΝΔ και του Κινήματος Αλλαγής.</p>
      <blockquote>«Οι μάσκες σήμερα έπεσαν. Η ΝΔ και το ΚΙΝΑΛ απέδειξαν με τον πιο περίτρανο τρόπο ότι αποφασίζουν με <b>δύο μέτρα και δύο σταθμά</b>. Αρνήθηκαν να εφαρμόσουν για τους εαυτούς τους, όσα δεν δίστασαν να εφαρμόσουν για τη μειοψηφία. Έχουν υπονομεύσει το Κοινοβούλιο, το Σύνταγμα, τους θεσμούς, εξευτελίζοντας τελικά τους ίδιους τους εαυτούς τους. Ο ΣΥΡΙΖΑ, για να αφαιρεθεί και το τελευταίο φύλλο συκής που νομίζουν ότι διαθέτουν και εξεταστεί ο κ. Φρουζής, θα εκπροσωπηθεί στη σημερινή συνεδρίαση από τον εισηγητή του Σπύρο Λάππα. Η σύνθεση της αντιπροσωπείας του παραμένει αναλλοίωτη. Η παρωδία έχει πλέον αποκαλυφθεί», δήλωσε ο Δημήτρης Τζανακόπουλος.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197153/proanakritiki-aporrifthike-to-aitima-anaklisis-tis-exairesis-polaki-kai-tzanakopoyloy">Προανακριτική: Απορρίφθηκε το αίτημα ανάκλησης της εξαίρεσης Πολάκη και Τζανακόπουλου</a>
        </li>
        <li>
          <a href="https://www.cnn.gr/news/politiki/story/197154/proanakritiki-gia-novartis-edo-eimaste-to-minyma-polaki">Προανακριτική για Novartis: «Εδώ είμαστε...» - Το μήνυμα Πολάκη</a>
        </li>
        <li>
          <a href="https://www.cnn.gr/news/politiki/story/197148/novartis-xoris-polaki-kai-tzanakopoylo-xekinise-i-proanakritiki">Novartis: Χωρίς Πολάκη και Τζανακόπουλο ξεκίνησε η Προανακριτική</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/71991/skandalo-novartis">ΣΚΑΝΔΑΛΟ NOVARTIS</a>
        </li>
        <li>
          <a href="https://www.cnn.gr/eidhseis/tag/72085/proanakritikh-epitroph-gia-novartis">ΠΡΟΑΝΑΚΡΙΤΙΚΗ ΕΠΙΤΡΟΠΗ ΓΙΑ NOVARTIS</a>
        </li>
        <li>
          <a href="https://www.cnn.gr/eidhseis/tag/5528/dimitris-papaggelopoylos">ΔΗΜΗΤΡΗΣ ΠΑΠΑΓΓΕΛΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/72140/konstantinos-froyzhs">ΚΩΝΣΤΑΝΤΙΝΟΣ ΦΡΟΥΖΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197178/snapshot/2717085.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197160/snapshot/2754598.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197156/snapshot/2754273.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197169/snapshot/2665530.jpg"/>
      </figure>
    </article>
  </body>
</html>