<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/imola/cronaca/morta-pronto-soccorso-1.4882539"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-12T18:38:59+00:00"/>
    <meta property="og:title" content="Imola, muore al Pronto soccorso. Nessuna negligenza"/>
    <meta property="og:description" content="Il caso del Santa Maria della Scaletta"/>
  </head>
  <body>
    <article>
      <h1>Imola, muore al Pronto soccorso. Nessuna negligenza</h1>
      <h2>Il caso del Santa Maria della Scaletta</h2>
      <address><time datetime="2019-11-12T18:38:59+00:00">12 Nov 2019, 18:38</time> by <a rel="author">DOMENICO CANTALAMESSA</a></address>
      <p>Imola, 13 novembre 2019 - "Da <b>una prima analisi</b> sembra che i sanitari abbiano operato nel pieno rispetto dei protocolli operativi". E’ la posizione dell’Ausl in merito alla vicenda della<b> <a href="https://www.ilrestodelcarlino.it/imola/cronaca/muore-pronto-soccorso-1.4881212">donna di 57 anni deceduta il primo novembre</a></b><a href="https://www.ilrestodelcarlino.it/imola/cronaca/muore-pronto-soccorso-1.4881212"> </a>in seguito a un arresto cardiaco sopraggiunto all’ospedale Santa Maria della Scaletta, dove si era recata per un malore. La 57enne, durante la permanenza in pronto soccorso si sarebbe recata in bagno, e qui è stata colta da arresto cardiocircolatorio.</p>
      <p>"La signora è giunta<b> in pronto soccorso autonomamente alle 8.25,</b> ed è stata <b>valutata al triage alle 8.30</b>, con assegnazione di un codice verde – spiega in una nota l’azienda sanitaria –. E’ quindi stata visitata dal medico alle 9.13,<b> cioè 48 minuti dopo il suo arrivo e non 100</b> come sostiene il legale di parte. Nel corso della presa in carico ha avuto la necessità di recarsi alla toilette, dove è stata colta da arresto cardiocircolatorio. L’intervento immediato dei sanitari e le procedure di rianimazione non hanno purtroppo potuto evitare il decesso".</p>
      <p>Secondo la ricostruzione dei familiari e del legale,<b> l’avvocato Maria Beatrice Berti,</b> la donna avrebbe invece atteso per oltre un’ora la visita; tra l’altro la paziente nel corso della settimana precedente si era recata in pronto soccorso altre due volte. «I precenti accessi – precisano dall’Ausl – si erano registrati per cause diverse da quelle che hanno portato al decesso». L’azienda sanitaria ha espresso cordoglio ai familiari sottolineando la «piena volontà di fare luce» su quanto accaduto.</p>
      <p>Sull’episodio è intervenuto anche il consigliere regionale della Lega <b>Daniele Marchetti, denunciando</b> un sistema che «lungi da quel livello d’eccellenza che va millantando» presenta «criticità» legate a «mancanza di personale che genera sovraccarichi di lavoro». Intanto, in seguito alla denuncia, i carabinieri hanno trasmesso il fascicolo in procura, che potrebbe<b> disporre ulteriori accertamenti.</b></p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/imola/cronaca/muore-pronto-soccorso-1.4881212"/>
      </related>
    </article>
  </body>
</html>