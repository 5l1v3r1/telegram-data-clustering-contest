<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/pristayko-zustrich-zelenskogo-z-putinim-u-kazahstani-maloymovirna--639496.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T18:46:44+00:00"/>
    <meta property="og:title" content="Пристайко: зустріч Зеленського з Путіним у Казахстані малоймовірна"/>
    <meta property="og:description" content="Міністр зазначив, що проведення переговорів у Казахстані - це дуже складний процес"/>
  </head>
  <body>
    <article>
      <h1>Пристайко: зустріч Зеленського з Путіним у Казахстані малоймовірна</h1>
      <address>
        <time datetime="2019-11-12T18:46:44+00:00">12 Nov 2019, 18:46</time>
      </address>
      <h4>Міністр зазначив, що проведення переговорів у Казахстані - це дуже складний процес</h4>
      <p>Нурсултан Назарбаєв пропонував допомогу Володимиру Зеленському в організації перемовин з Володимиром Путіним, але це була неконкретна пропозиція.</p>
      <p>Про це повідомив міністр закордонних справ України Вадим Пристайко, передає <a href="https://www.bbc.com/ukrainian/news-50393777">BBC</a>.</p>
      <p>Як повідомив Пристайко, він був присутній під час зустрічі між Зеленським і Назарбаєвим в Японії, коли обговорювалося це питання.</p>
      <p>«Президент (Зеленський - ред.) сказав те, що він говорив і Меркель, і Макрону, що «безумовно, мені треба зустрічатися з Путіним, тому що ми не можемо без зустрічі зрушити процес з місця». Про те, що давайте ми замість чогось зробимо цю зустріч - такої розмови не було», - сказав міністр.</p>
      <p>Пристайко зазначив, що проведення переговорів у Казахстані є більш складним процесом.</p>
      <p>«Ніхто нікого не хоче ображати, але ми задоволені тим, що ми маємо - переговорну позицію в Мінську. Вона зручна для всіх. Я не думаю, що зустріч може бути в Астані. Швидше всього або в Берліні, або в Парижі», - сказав він.</p>
      <p>Також міністр підтвердив, що зустріч між Зеленським і Путіним поза нормандського формату можлива, але для цього необхідна згода російської сторони.</p>
      <p>«Тоді ми будемо приймати рішення. Але ми залишаємося в нормандському форматі. Ми не просто поважаємо те, що було зроблено, але й, давайте не забувати, Франція і Німеччина є тими силами, які дозволяють нам вести переговори з трошки іншій позиції, ніж, коли ми говоримо тет-а-тет», - підсумував Пристайко.</p>
      <p>Колишній президент Казахстану Нурсултан <a href="https://glavcom.ua/news/nazarbajev-zaproponuvav-organizuvati-zustrich-zelenskogo-z-putinim-639313.html">Назарбаєв намагається домовитись про зустріч</a> віч-на-віч між президентом Росії Володимиром Путіним та його українським колегою Володимиром Зеленським.</p>
      <related>
        <a href="https://glavcom.ua/columns/nazariyzanoz/smih-nad-kvartalivskimi-zhartami-prodovzhuje-perebuvannya-zelenskogo-v-krisli-prezidenta-639421.html"/>
        <a href="https://glavcom.ua/columns/pavlo_podobed/do-chogo-prizvede-bazhannya-zelenskogo-zustritisya-iz-putinim-mozhlivi-scenariji-povedinki-rosiji-639393.html"/>
        <a href="https://glavcom.ua/news/zustrich-zelenskogo-ta-putina-u-kremli-vidreaguvali-na-propoziciyu-nazarbajeva-639364.html"/>
      </related>
    </article>
  </body>
</html>