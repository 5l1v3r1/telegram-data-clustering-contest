<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89433"/>
    <meta property="og:site_name" content="Denník politika"/>
    <meta property="article:published_time" content="2019-11-12T18:35:04+00:00"/>
    <meta property="og:title" content="Lukašenko chce lepšie vzťahy s Úniou, prezident Bieloruska zavítal do Viedne"/>
    <meta property="og:description" content="12.11.2019 (Webnoviny.sk) – Bielorusko dúfa v lepšie vzťahy s Európskou úniou (EÚ). V utorok to vo Viedni vyhlásil bieloruský autoritársky prezident Alexander Lukašenko. Ako povedal po rokovaniach s rakúskou hlavou štátu Alexandrom Van der Bellenom, Viedeň by pri normalizácii vzťahov medzi Bieloruskom a EÚ mohla pomôcť. Rakúsko zároveň označil za „kľúčového a spoľahlivého partnera“ svojej krajiny."/>
  </head>
  <body>
    <article>
      <h1>Lukašenko chce lepšie vzťahy s Úniou, prezident Bieloruska zavítal do Viedne</h1>
      <address><time datetime="2019-11-12T18:35:04+00:00">12 Nov 2019, 18:35</time> by <a rel="author">Webnoviny</a></address>
      <p>12.11.2019 (Webnoviny.sk) – Bielorusko dúfa v lepšie vzťahy s Európskou úniou (EÚ). V utorok to vo Viedni vyhlásil bieloruský autoritársky prezident Alexander Lukašenko. Ako povedal po rokovaniach s rakúskou hlavou štátu Alexandrom Van der Bellenom, Viedeň by pri normalizácii vzťahov medzi Bieloruskom a EÚ mohla pomôcť. Rakúsko zároveň označil za <i>„kľúčového a spoľahlivého partnera“</i> svojej krajiny.</p>
      <p>Lukašenko vládne v bývalej sovietskej republike tvrdou rukou od roku 1994. Sovietsky štýl kontroly si udržiava nad opozíciou, médiami i ekonomikou.</p>
      <p>Po ruskej anexii ukrajinského Krymu v roku 2014 sa však začal snažiť o zlepšenie vzťahov so Západom. Bielorusko má totiž obavy z rozpínavosti svojho veľkého suseda.</p>
      <p>Lukašenko si odvtedy vyslúžil uznanie za zmiernenie tlaku na bieloruskú opozíciu i ako sprostredkovateľ za snahy o ukončenie separatistickej vojny na východe Ukrajiny. Spojené štáty a EÚ na oplátku stiahli niektoré zo sankcií uvalených na Bielorusko.</p>
      <p>Viac k témam: <a href="https://www.webnoviny.sk/tag/bielorusky-prezident/"><u>bieloruský prezident</u></a>, <a href="https://www.webnoviny.sk/tag/bilateralne-vztahy/"><u>bilaterálne vzťahy</u></a>, <a href="https://www.webnoviny.sk/tag/vztahy-krajin/"><u>vzťahy krajín</u></a><br/>Zdroj: Webnoviny.sk – <a href="https://www.webnoviny.sk/lukasenko-chce-lepsie-vztahy-s-uniou-prezident-bieloruska-zavital-do-viedne/"><u>Lukašenko chce lepšie vzťahy s Úniou, prezident Bieloruska zavítal do Viedne</u></a> © SITA Všetky práva vyhradené.</p>
    </article>
  </body>
</html>