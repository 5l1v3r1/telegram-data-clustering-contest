<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821161.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T18:28:00+00:00"/>
    <meta property="og:title" content="رجزخوانی مقام آمریکایی برای میدان نفتی تازه‌ کشف‌شده ایران"/>
    <meta property="og:description" content="به گزارش فارس، یک مقام ارشد وزارت خارجه آمریکا سه‌شنبه مدعی شده در صورتی که ایران فعالیت‌های بی‌ثبات‌کننده خودش را تغییر ندهد، میدان نفتی جدید این کشور می‌تواند به «بزرگترین سرمایه سرگردان دنیا» تبدیل شود."/>
  </head>
  <body>
    <article>
      <h1>رجزخوانی مقام آمریکایی برای میدان نفتی تازه‌ کشف‌شده ایران</h1>
      <address>
        <time datetime="2019-11-12T18:28:00+00:00">12 Nov 2019, 18:28</time>
      </address>
      <p>یک مقام ارشد وزارت خارجه آمریکا با تکرار ادعاها گفته میدان نفتی جدید ایران می‌تواند به «بزرگترین سرمایه سرگردان دنیا» تبدیل شود.</p>
      <p>به گزارش فارس، یک مقام ارشد وزارت خارجه آمریکا سه‌شنبه مدعی شده در صورتی که ایران فعالیت‌های بی‌ثبات‌کننده خودش را تغییر ندهد، میدان نفتی جدید این کشور می‌تواند به «بزرگترین سرمایه سرگردان دنیا» تبدیل شود.</p>
      <p>حجت‌الاسلام «حسن روحانی»، رئیس‌جمهور ایران چند روز پیش در جمع مردم یزد از کشف یک میدان نفتی بزرگ با ۵۳ میلیارد بشکه نفت خبر داد.</p>
      <p>«بیژن زنگنه» وزیر نفت ایران امروز سه‌شنبه درباره جزئیات کشف این میدان بزرگ نفتی در استان خوزستان گفت: «این میدان یکی از عظیم ترین میادین نفتی است که در تاریخ ایران کشف شده است. ما قبلا در این مناطق میادینی مانند منصوری، سوسنگرد و ... داشتیم و حالا زیر این میادین یک لایه نفتی جدید کشف کردیم.»</p>
      <p>وزیر نفت افزود: «در فاصله بین این میادین نفتی در وسعتی به اندازه ۲۴۰۰ کیلومتر مربع و در عمق ۳۱۰۰ متری یک لایه نفت دار به اندازه ۸۰ متر کشف کردیم که به اندازه ۵۳ میلیارد بشکه حجم دارد و البته امکان گسترش این میدان به جنوب غربی و شرقی هم وجود دارد. اسم این مخزن را به پاس خدمات همه افرادی که در گوشه و کنار کشور به خدمت می‌پردازند، به‌ویژه کارکنان مدیریت اکتشاف که نام‌آوران گمنام صنعت نفت هستند و در شرایط سخت کاری کار می‌کنند، "نام آوران" گذاشته‌ایم. این نام‌آوران، همان گمنامان نام‌آور افتخارآفرین کشور هستند.»</p>
      <p>به نوشته وبگاه «پلاتز»، «فرانک فانون»، رئیس اداره منابع انرژی در وزارت خارجه آمریکا گفته که این میدان نفتی می‌تواند به «بزرگترین سرمایه سرگردان» تبدیل شود مگر آنکه ایران «فعالیت‌های بی‌ثبات‌کننده‌اش را متوقف کند.»</p>
      <p>دولت آمریکا بعد از خروج از «برجام»، تحریم‌های متوقف‌شده ذیل این توافق علیه ایران را احیا کرده و در راستای سیاستی موسوم به «کارزار فشار حداکثری»، تحریم‌های جدیدی علیه ایران اعمال کرده است.</p>
      <p>کارشناسان می‌گویند تحریم‌ها علیه ایران به سقف خود رسیده و واشنگتن در ماه‌های گذشته مجبور به اعمال تحریم‌هایی علیه تهران شده که صرفاً اثر نمادین داشته‌اند. دولت آمریکا در ماه‌های گذشته افراد و شرکت‌هایی که از قبل در فهرست تحریم‌ها قرار داشته‌اند را مجدداً تحریم کرده است.  </p>
      <p>فرانک فانون گفت: «ما کماکان به دنبال هدف‌های بیشتری برای تشدید کارزار فشار خودمان هستیم. این مسئله، حیطه‌های جدید نظیر محصولات پالایشگاهی، در سطحی گسترده‌تر را شامل می‌شود. ما فقط دنبال یک محصول نیستیم. ما دنبال محصولی هستیم که برای آنها درآمدهایی در جهت تأمین مالی تروریسم ایجاد می‌کند.»</p>
      <p> پلاتز نوشته این مقام وزارت خارجه آمریکا از توضیح بیشتر درباره اینکه کدام محصولات پالایشگاهی ممکن است تحت تحریم قرار بگیرند خودداری کرده است. </p>
      <p>رئیس‌جمهور ایران روز یکشنبه کشف میدان نفتی جدید را گواه ناکارآمدی تحریم‌های آمریکا خواند. او گفت: «این نشان آن است که ما کشور ثروتمندی داریم و علی‌رغم دشمنی‌های آمریکا به کاخ سفید اعلام می‌کنیم که به کوری چشم همه دشمنان ملت ایران، در آن ایامی که شما فروش نفت ایران را تحریم کرده و به ملت ایران فشار آوردید، کارگران و مهندسان عزیز‌مان توانستند ۵۳ میلیارد بشکه نفت را در یک مخزن بزرگ کشف کنند.»</p>
      <p>فرانک فانون گفت: «اگر فرض را بر این بگیریم که خبر کشف این ذخائر [نفتی] صحت داشته باشد، با تحریم‌های فعلی تا وقتی که ایران رفتارهای مخربش را متوقف نکند، این ذخائر بزرگترین سرمایه گردان دنیا خواهد بود.»</p>
      <p>مقام وزارت خارجه آمریکا مدعی شد تحریم‌های کشورش فروش ۲ میلیون بشکه در روز نفت خام و کاندنسیت ایران را از بازار قطع کرده است. </p>
    </article>
  </body>
</html>