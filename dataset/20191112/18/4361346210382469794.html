<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/tobb-mint-20-kilometeren-keresztul-menekult-a-kamasz-miutan-a-szeme-elott-kivegeztek-a-csaladjat/186448"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-12T18:00:00+00:00"/>
    <meta property="og:title" content="Több mint 20 kilométeren keresztül menekült a kamasz, miután a szeme előtt kivégezték a családját"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Több mint 20 kilométeren keresztül menekült a kamasz, miután a szeme előtt kivégezték a családját</mark>
      </h1>
      <address><time datetime="2019-11-12T18:00:00+00:00">12 Nov 2019, 18:00</time> by <a rel="author">Bors</a></address>
      <p>
        <b>Esküvőre tartott a család, a szertartásra azonban már sohasem értek oda... </b>
        <b>Esküvőre tartott a család, a szertartásra azonban már sohasem értek oda...</b>
      </p>
      <p>Brutális mészárlás történt Mexikóban a múlt héten: egy népes család esküvőre igyekezett, amikor fegyveresek a semmiből rajtuk ütöttek. Összesen három nő és hat gyermek vesztette életét - egy 13 éves kamasz hősiességének köszönhetően pedig nyolc gyermek túlélte a kivégzésszerű támadást.</p>
      <figure>
        <img src="http://media.borsonline.hu/cikk/20/192027/gallery-picture/645w/2021531_000-1m4375.jpg"/>
        <figcaption>Golyó lyuggatta útjelző tábla emlékeztet a pár nappal korábbi mészárlásra © AFP</figcaption>
      </figure>
      <p>A sokakat megmentő Devin Langford később részletesen beszámolt arról, hogy szinte az egyik pillanatról a másikra találták magukat a földi pokol közepén. Miután a fegyveresek tüzet nyitottak rájuk, az egyik autó lángra kapott. A benne ülőknek esélye sem volt a túlélésre. Devinék autója leállt, és nem akart elindulni. Édesanyja imádkozott, a támadók azonban nem kímélték: a kamasz szeme láttára végezték ki nem csak az asszonyt, de a fiú hároméves és 11 éves öccsét is.</p>
      <figure>
        <img src="http://media.borsonline.hu/cikk/20/192027/gallery-picture/645w/2021529_000-1m34l2.jpg"/>
        <figcaption>Devin édesanyja, a 43 éves Dawna, valamint a fiú két öccse, Trevor és Noah is életét vesztette © AFP</figcaption>
      </figure>
      <p>Devin végül a többi gyerekkel együtt a közelben elrejtőzött, majd menekülni kezdtek - rajta kívül azonban szinte mindenki súlyosan megsérült. 8 hónapos öccsét mellkason, 14 éves nővérét pedig lábon lőtték. Egy másik - kilencéves - lányt karon, egy négyéves kisfiút hátba lőttek. Devin egy idő után úgy döntött, a sebesülteket elbújtatja, és egyedül vág neki segítséget keríteni. Több mint 22 kilométeren keresztül menekült, mire talált valakit - számolt be a megrázó esetről a CrimeOnline.</p>
      <figure>
        <img src="http://media.borsonline.hu/cikk/20/192027/gallery-picture/645w/2021542_devin.jpg"/>
        <figcaption>Édesapja szerint a 13 éves Devin igazi hős - több ifjú rokona neki köszönheti az életét</figcaption>
      </figure>
      <h3>Rejtély, miért támadtak</h3>
      <p>A kegyetlen mészárlásban összesen kilencen vesztették életüket. A legfiatalabb áldozat egy csecsemő ikerpár volt. A hatóságok szerint a bűnbanda véletlenül támadta meg az amerikai-mexikói kettős állampolgárságú családot. Szerintük egy másik kartel tagjait akarták kivégezni. A gyászoló rokonok szerint azonban igenis ők voltak a célpontok - csak azt nem tudják, miért.</p>
      <figure>
        <img src="http://media.borsonline.hu/cikk/20/192027/gallery-picture/645w/2021527_000-1m12c5.jpg"/>
        <figcaption>Az egyik autó kigyulladt a támadás során © AFP</figcaption>
      </figure>
      <p>Ezt látszik alátámasztani, hogy az egyik anya kiszállt a kocsiból, a karját feltartva, hogy lássák: fegyvertelen és kisgyerekek utaznak vele - a támadók mégis tovább tüzeltek. Emellett a menekülő gyerekekre is lőttek. Valóságos csoda, hogy nyolcan mégis túlélték. Közülük csak a saját édesanyjának kivégzését végignéző Devin, valamint egy hatéves kisfiú - aki ugyancsak a rokona - úszta meg komolyabb sérülések nélkül.</p>
      <p>Egy másik rokon szerint a család megtámadása csali lett volna, amivel a bűnszervezet egy rivális kartelt szeretett volna előcsalogatni.</p>
    </article>
  </body>
</html>