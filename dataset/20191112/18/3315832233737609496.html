<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/8bd99402c4ed09ed/pldm-acuza-psrm-si-acum-de-iresponsabilitate-si-face-apel-la-consens.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T18:00:00+00:00"/>
    <meta property="og:title" content="PLDM acuză PSRM și ACUM de iresponsabilitate și face apel la consens"/>
    <meta property="og:description" content="„Partidele din arcul guvernamental s-au comportat iresponsabil, fiind incapabile pentru un dialog politic matur. Astăzi, ele au demonstrat că, totuși, interesele de partid prevalează asupra angajamentelor asumate în fața oamenilor și a partenerilor externi. Acestea au preferat să lupte pentru fotolii, și nu pentru oameni, lăsând țara fără buget în prag de iarnă, antreprenorii fără predictibilitate fiscală, pensionarii fără garanții sociale”. Este declarația Partidului Liberal Democrat din Moldova, referitor la demiterea Guvernului Maia Sandu de către PSRM și PD."/>
  </head>
  <body>
    <article>
      <h1>PLDM acuză PSRM și ACUM de iresponsabilitate și face apel la consens</h1>
      <address><time datetime="2019-11-12T18:00:00+00:00">12 Nov 2019, 18:00</time> by <a rel="author">Jurnal.md</a></address>
      <p>
        <b>„Partidele din arcul guvernamental s-au comportat iresponsabil, fiind incapabile pentru un dialog politic matur. Astăzi, ele au demonstrat că, totuși, interesele de partid prevalează asupra angajamentelor asumate în fața oamenilor și a partenerilor externi. Acestea au preferat să lupte pentru fotolii, și nu pentru oameni, lăsând țara fără buget în prag de iarnă, antreprenorii fără predictibilitate fiscală, pensionarii fără garanții sociale”. Este declarația Partidului Liberal Democrat din Moldova, referitor la demiterea Guvernului Maia Sandu de către PSRM și PD.</b>
      </p>
      <p>„Partidul Liberal Democrat din Moldova își exprimă dezamăgirea profundă față de prestația coaliției PSRM-ACUM, care la nici șase luni de la creare s-a destrămat prin demiterea Guvernului. Așteptările noastre sunt aceleași ca ale poporului Republicii Moldova: justiție care să facă dreptate oamenilor și nu bandiților, prinderea și tragerea la răspundere a fostului lider al PDM, oligarhul Vladimir Plahotniuc, și a hoțului Ilan Șor care sunt implicați direct în furtul miliardului, recuperarea miliardului furat, relansarea procesului de integrare europeană prin implementarea tuturor capitolelor Acordului de Asociere cu UE, crearea condițiilor pentru implicarea diasporei în procesele social-economice din țară și pentru oprirea exodului moldovenilor”, se mai spune în declarația PLDM.</p>
      <p>Totodată, PLDM a făcut un apel către toți actorii politici din forul legislativ suprem „să se așeze la masa negocierilor și să găsească un consens pentru a evita aprofundarea crizei politice și alunecarea Republicii Moldova în haosul incertitudinii și al instabilității”.</p>
    </article>
  </body>
</html>