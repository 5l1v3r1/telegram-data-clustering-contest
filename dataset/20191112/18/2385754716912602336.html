<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597033/dimos-ammoxostoutitlos-xreous-i-proedria-tis-epitropis-katexomenon-dimon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T18:52:00+00:00"/>
    <meta property="og:title" content="Δήμος Αμμοχώστου:«Τίτλος χρέους» η Προεδρία της Επιτροπής Κατεχομένων Δήμων"/>
    <meta property="og:description" content="Ο Πρόεδρος της Επιτροπής Κατεχομένων Δήμων, είναι «τίτλος χρέους» και δεν μπορεί να βασίζεται σε προσωπικές φιλοδοξίες, αναφέρεται σε ανακοίνωση του Δήμου..."/>
  </head>
  <body>
    <article>
      <h1>Δήμος Αμμοχώστου:«Τίτλος χρέους» η Προεδρία της Επιτροπής Κατεχομένων Δήμων</h1>
      <address><time datetime="2019-11-12T18:52:00+00:00">12 Nov 2019, 18:52</time> by <a rel="author">sigmalive</a></address>
      <p>Ο Πρόεδρος της Επιτροπής Κατεχομένων Δήμων, είναι «τίτλος χρέους» και δεν μπορεί να βασίζεται σε προσωπικές φιλοδοξίες, αναφέρεται σε ανακοίνωση του Δήμου Αμμοχώστου.</p>
      <p>Σύμφωνα με σχετική ανακοίνωση, από της εγκαθίδρυσης της Επιτροπής Κατεχομένων Δήμων υπό την Ένωση Δήμων Κύπρου, είχε αποφασιστεί ομόφωνα και έχει θεσμοθετηθεί ότι Πρόεδρος της Επιτροπής Κατεχομένων Δήμων θα είναι ο εκάστοτε Δήμαρχος Αμμοχώστου,  ως ο Δήμαρχος του μεγαλύτερου κατεχομένου Δήμου  και της μητρόπολης της επαρχίας Αμμοχώστου.<br/><br/>Ένας θεσμός που, όπως προστίθεται, έτυχε του απόλυτου σεβασμού σε σειρά ετών μέχρι πρότινος.<br/><br/>«Η καταστρατήγηση του εν λόγω θεσμού αποτελεί ασέβεια προς τον Δήμο Αμμοχώστου, τους δημότες Αμμοχώστου και την πόλη της Αμμοχώστου κατ’ επέκταση», συνεχίζει η ανακοίνωση.</p>
      <p>Σε ένα από τα κρισιμότερα σημεία της ιστορίας μας, τώρα που η Αμμόχωστος βάλλεται από παντού, η καταπάτηση αυτού του θεσμού προσβάλλει την ενότητα των κατεχομένων Δήμων και Κοινοτήτων, προσβάλλει την ενότητα του προσφυγικού κόσμου, προστίθεται.</p>
      <p>Ο Δήμος Αμμοχώστου λέει, εξάλλου, ότι θα στηρίξει με την παρουσία του τις κατεχόμενες κοινότητες στην εκδήλωση που οργανώνεται με το Υπουργείο Παιδείας και Πολιτισμού και τον Δήμο Λεμεσού στις 14 και 15 Νοεμβρίου 2019 στον Δημόσιο Κήπο στη Λεμεσό. Αναφέρει, ωστόσο, ότι θα συνεχίσει να απέχει από τις εργασίες της Επιτροπής Κατεχόμενων Δήμων, μέχρι να διευθετηθεί το θέμα από την εκτελεστική Επιτροπή της Ένωσης Δήμων. </p>
    </article>
  </body>
</html>