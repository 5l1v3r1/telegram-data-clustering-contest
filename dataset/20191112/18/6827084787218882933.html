<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dsnews.ua/nasha_revolyutsiya_1917/ponevolena-ale-derzhavna-yak-sformuvalasya-dorozhnya-karta--12112019200000"/>
    <meta property="og:site_name" content="Деловая столица"/>
    <meta property="article:published_time" content="2019-11-12T18:00:00+00:00"/>
    <meta property="og:title" content="Поневолена, але державна. Як сформували &quot;дорожню карту&quot; розвитку УСРР"/>
    <meta property="og:description" content="12 листопада 1919-го на засіданні Української комуністичної організації при Московському комітеті РКП(б) було схвалено написану Павлом Поповим доповідну записку про політику і тактику КП(б)У. У ній, по суті, було сформовану &quot;дорожню карту&quot; збереження УСРР: і як &quot;радянської&quot;, і як &quot;України&quot;."/>
  </head>
  <body>
    <article>
      <h1>Поневолена, але державна. Як сформували "дорожню карту" розвитку УСРР</h1>
      <address><time datetime="2019-11-12T18:00:00+00:00">12 Nov 2019, 18:00</time> by <a rel="author">Геннадій ЄФІМЕНКО</a></address>
      <p>
        <b>12 листопада 1919-го на засіданні Української комуністичної організації при Московському комітеті РКП(б) було схвалено написану Павлом Поповим доповідну записку про політику і тактику КП(б)У. У ній, по суті, було сформовану "дорожню карту" збереження УСРР: і як "радянської", і як "України".</b>
      </p>
      <p>У записці йшлося про потребу кардинально змінити ставлення більшовиків до "українського питання" і вказувалися основні напрямки таких змін. У перші ж місяці 1919-го ніщо, здавалося б, не свідчило, що такий поворот буде життєво необхідним. Успішне опанування України тоді призвело до своєрідного <a href="http://www.dsnews.ua/nasha_revolyutsiya_1917/tri-z-yizdi-za-10-dniv-yak-rakovskiy-i-skripnik-z-komunizmom-06032019200000">"запаморочення від успіху"</a> у більшовиків. На тлі, кажучи сучасними словами, "захмарних рейтингів" вони взялися виконувати свою партійну програму. Але та програма засадниче відрізнялася не лише від проголошуваних ними ж публічних гасел, а й від перших після Жовтневого перевороту владних рішень.</p>
      <p>Мало того, у березні 1919-го, вже після зміцнення влади більшовиків у Росії, на партійному з'їзді було ухвалено нову програму РКП(б). З неї чітко випливало: курс - на комунізм!</p>
      <p>Із втіленням не склалося. В Україні така політика мала катастрофічні для більшовиків наслідки. Ігнорування водночас як національних, так і соціальних потреб українців спричинило масовий повстанський рух, який фактично <a href="http://www.dsnews.ua/nasha_revolyutsiya_1917/vid-povstanskoyi-do-chervonoyi-armiyi-chomu-likviduvali-ukrayinskiy-16062019160000">знекровив Червону армію</a>. Те, що допомогло більшовикам швидко опанувати Україну, тобто селянська повстанська стихія, те її і знесло.</p>
      <p>З повстанською стихією намагалися боротися, але безуспішно. З метою організації такої боротьби 24 липня Київ відвідав військовий очільник червоних Лев Троцький. </p>
      <figure>
        <img src="http://www.dsnews.ua/static/files/gallery_uploads/images/2019-11-12/%D0%A4%D0%BE%D1%82%D0%BE_1%20_%D0%91%D1%96%D0%BB%D1%8C%D1%88%D0%BE%D0%B2%D0%B8%D0%BA_,%2025%20%D0%BB%D0%B8%D0%BF%D0%BD%D1%8F%201919-%D0%B3%D0%BE.JPG"/>
      </figure>
      <p>За доповіддю Троцького було вкотре суворо засуджено партизанщину та вказано на потребу <i>"тісного єднання з РСФРР"</i>.</p>
      <p>Однак то не допомагало - Україна вислизала з рук. Троцький у зверненні до ЦК РКП(б) ініціював <i>"радикальну зачистку тилу"</i> з <i>"огляду цілковитої неможливості формування і створення армії при тому бандитизмі, який панує на Україні"</i>. Політбюро ЦК РКП(б) 6 серпня звернення розглянуло та запропонувало <i>"мобілізувати в Москві по районам до 500 чоловік із загонів особливого призначення"</i>, а також <i>"дати надійні загони з інших організацій і найбільш надійних загонів ВЧК".</i></p>
      <figure>
        <img src="http://www.dsnews.ua/static/files/gallery_uploads/images/2019-11-12/%D0%A4%D0%BE%D1%82%D0%BE_2%20%D0%A0%D1%83%D0%BA%D0%BE%D0%BF%D0%B8%D1%81%D0%BD%D0%B8%D0%B9%20%D0%B2%D0%B0%D1%80%D1%96%D0%B0%D0%BD%D1%82%20%D0%BF%D1%80%D0%BE%D0%BA%D0%BE%D0%BB%D1%83%20%D0%BF%D0%BE%D0%BB%D1%96%D1%82%D0%B1%D1%8E%D1%80%D0%BE.jpg"/>
      </figure>
      <p>13 серпня Кремль уточнив завдання таких загонів. У документі, зокрема, відзначалося: <i>"Загони ВЧК, московські районщики та загони особливого призначення можуть бути використані <b>лише за їх прямим призначенням</b>, тобто для внутрішньої охорони, і <b>в жодному разі їх не можна вливати в польові частини</b>".</i> Тобто створювали загони лише для боротьби з повстанством. По закінченню упокорення українського селянства російські окупаційні спецпризначенці <i>"мають бути повернені в ті частин, звідки відряджені на Україну".</i></p>
      <p>Однак це все не врятувало більшовиків. До кінця серпня <a href="http://www.dsnews.ua/nasha_revolyutsiya_1917/get-lenina-i-zhovto-blakitniy-prapor-yak-kiyiv-stav-bilim--03092019200000">червоні покинули Київ</a>. А незабаром Кремль <a href="http://www.dsnews.ua/nasha_revolyutsiya_1917/-zliti-ukrayinu-z-rosieyu-yak-i-chomu-kreml-stvorenu-nim-usrr-23092019200000">розпустив і уряд радянської України</a>.</p>
      <p>З переломом у війні з білими постало питання: як бути далі? Адже, незважаючи на те, що повстанці в Україні руйнували тепер вже денікінські тили, власне більшовицьке підпілля було відверто слабким. Тоді як настанови Зафронтбюро ЦК КП(б)У, з якими воно відправляло до України комуністів, і далі продовжували лінію, яка, за великим рахунком, і призвела до поразки в Україні.</p>
      <p>Ті з членів КП(б)У, які опинилися у Москві, кого не влаштовував попередній курс та хто вважав себе українцем, почали гуртуватися біля Української комуністичної організації (УКО) при Московському комітеті РКП(б). За підписом голови УКО Сови-Степняка та його заступника Володимира Ляха до ЦК РКП(б) на початку жовтня 1919-го була спрямована, як це зазначено у протоколі оргбюро ЦК РКП(б), <i>"Заява Української секції Московської організації РКП про створення при ЦК української секції та про відновлення комісаріату з українських справ при Наркомнаці"</i>. Клопотання було відхилене, хоча <i>"відділ пропаганди і агітації серед українців, які проживають в Росії"</i> було таки вирішено створити.</p>
      <figure>
        <img src="http://www.dsnews.ua/static/files/gallery_uploads/images/2019-11-12/%D0%A4%D0%BE%D1%82%D0%BE_3.%20%D0%9E%D1%81%D1%82%D0%B0%D0%BD%D0%BD%D1%8F%20%D1%81%D1%82%D0%BE%D1%80%D1%96%D0%BD%D0%BA%D0%B0.jpg"/>
      </figure>
      <p>До думки цього своєрідного земляцтва українців, у якому були представлені ті комуністи, які реально могли провадити роботу з українськими масами, в Кремлі були вимушені прислухатися. Тим більше, що воно діяло доволі активно і самостійно, іноді навіть не питаючи санкцій московського комітету РКП(б).</p>
      <p>20 жовтня оргбюро ЦК РКП(б) розглянуло питання про те, що <i>"Московська українська організація випускає самостійно листки без підпису Московського комітету"</i>. Було вирішено, що публікація листівок можлива <i>"лише за санкцією і за його </i>(тобто Московського комітету РКП(б) - авт.)<i> підписом, при цьому може бути допущений підзаголовок "Українська організація при МК"</i>. Зазначу, що листівки УКО видавала українською мовою, тоді як в Україні від більшовиків вони були переважно російською.</p>
      <p>Особливої ваги це своєрідне земляцтво набуло після приїзду до Москви Павла Попова, якому вдалося образно сформулювати оцінку становища в Україні та виразно окреслити бачення ситуації в Україні проукраїнською частиною КП(б)У. 12-го листопада президія УКО "приєдналася" до написаної ним доповідної записки до ЦК РКП(б), а сам він із цією ж запискою виступив на засіданні політбюро ЦК РКП(б) 20 листопада. Після цього проукраїнську частину членів КП(б)У, які тимчасово перебували у Москві, у Кремлі почали означати "групою Попова".</p>
      <p>Who is Who Павло Попов, прізвище якого наприкінці 1919-го року стало символом захисту прав радянської України? Народився у селі Демидівка (зараз Решетилівського району) Полтавщини. Під час навчання в Московському комерційному інституті у 1915 р. вступив до Української соціал-демократичної партії. У грудні 1917 - на початку 1918-го із Петром Слиньком, Афанасієм Буценком, Євгеном Нероновичем, Євгеном Касьяненком (Лариком) та іншими знаковими фігурами із лав УСДП був серед тих, кого називали "українськими більшовиками". У липні 1918-го вони разом із "справжніми" більшовиками <a href="http://www.dsnews.ua/nasha_revolyutsiya_1917/vpered-do-sovitskoyi-rosiyi-yak-ukrayinski-komunisti-nepravilniy-22102018200000">увійшли до лав КП(б)У</a>.</p>
      <figure>
        <img src="http://www.dsnews.ua/static/files/gallery_uploads/images/2019-11-12/%D0%A4%D0%BE%D1%82%D0%BE_4.%20%D0%9F%D0%B5%D1%82%D1%80%D0%BE%20%D0%A1%D0%BB%D0%B8%D0%BD%D1%8C%D0%BA%D0%BE,.jpg"/>
      </figure>
      <p>На початку вересня 1919-го, невдовзі після відступу червоних із столиці УСРР Києва, Попов відправився для підпільної роботи на територію, яку контролювала УНР. Його досить швидко "розкрили", та й більшовицького підпілля як такого там не існувало. Однак Попова навіть не заарештували. Навпаки: представники українських есерів та уряду УНР провели з ним переговори і спрямували до Москви з тим, щоб він доповів про готовність "українців" (так тоді самі більшовики нерідко означали представників УНР) до перемовин з Кремлем.</p>
      <p>До Москви він приїхав у третій декаді жовтня 1919-го. Після прибуття Попов надав звіт вищим інстанціям (пізніше цей звіт, датований 21 жовтня 1919-го, було надруковано у "Літописі революції"), в якому описав становище на контрольованій Директорією УНР території, а також в інших частинах України, які він перетинав під час своєї подорожі. Ще 17 жовтня він перебував у Бердичеві.</p>
      <p>Характеризуючи настрої селянства, Павло Попов відзначав: <i>"Якщо обирати якусь із вже існуючих властей, (Петлюра, Денікін, комуністи), то найменшим з усіх зол в очах селянства є Петлюра".</i></p>
      <figure>
        <img src="http://www.dsnews.ua/static/files/gallery_uploads/images/2019-11-12/%D0%A4%D0%BE%D1%82%D0%BE_5.%20%D0%9E%D1%81%D1%82%D0%B0%D0%BD%D0%BD%D1%96%20%D1%80%D1%8F%D0%B4%D0%BA%D0%B8%20%D1%96%D0%B7%20%D0%B7%D0%B2%D1%96%D1%82%D1%83%20%D0%9F%D0%BE%D0%BF%D0%BE%D0%B2%D0%B0%201919%20%D1%80%D0%BE%D0%BA%D1%83.jpg"/>
      </figure>
      <p>Зафронтбюро ЦК КП(б)У відразу ж спробувало відрядити Попова назад до України. Але той відмовився. Відмову детально обґрунтував у написаному 29­-го жовтня листі до ЦК РКП(б). Там він визначив два можливих шляхи до опанування України: <i>"[...] або завоювати Україну і силою зброї знищити усілякі прояви національного сепаратизму, або знищити будь­яке підґрунтя для нього, тобто, залишаючись прихильниками пункту нашої програми про самовизначення націй, надати Україні можливість створити самостійну </i>(мовою оригіналу нейтральне "самостоятельную", а не лайливе "самостийную" - Авт.)<i> радянську республіку і лише тоді вести у ній агітацію за якомога тісніше зближення з іншими радянськими республіками, в першу чергу (в даних історичних умовах) - з Російською"</i>. Далі він відзначив, що вважає точку зору оргбюро (зафронтбюро) <i>"практично шкідливою"</i> і вважає для себе неможливим відправитись за таких умов у відрядження, оскільки вказаних директив він виконувати не зможе, <i>"а діяти в зворотному напрямку не маю права як член партії, пов'язаний з партійною організацією".</i></p>
      <p>Ці ж свої погляди детальніше він виклав у вже згаданій доповідній записці до ЦК РКП(б), що до неї приєдналася президія УКО 12 листопада. У тогочасній "розшифровці" підписів, зокрема, у копії листа, яка була передана у грудні Виконкому Комінтерну, прізвища підписантів оригіналу листа вказані так (даємо без перекладу): "Ларик, П.Попов, Брунст, А.Зорин, А.Горбенко, С.Сергеев, С.-Степняк, Лях, И.Столяр". І хоча у тексті записки весь час згадується займенник "ми" та й серед підписантів група осіб, реальним автором тексту був Павло Попов. Сам же документ був спочатку внутрішньопартійним.</p>
      <figure>
        <img src="http://www.dsnews.ua/static/files/gallery_uploads/images/2019-11-12/%D0%A4%D0%BE%D1%82%D0%BE_6.%20%D0%A4%D0%BE%D1%82%D0%BE%D0%BA%D0%BE%D0%BF%D1%96%D1%8F%20%D1%96%D0%B7%20%D1%80%D0%B5%D0%B7%D0%BE%D0%BB%D1%8E%D1%86%D1%96%D1%97%20%D0%BF%D1%80%D0%B5%D0%B7%D0%B8%D0%B4%D1%96%D1%97%20%D0%A3%D0%9A%D0%9E.JPG"/>
      </figure>
      <p>Пояснивши у цьому зверненні якомога детальніше відмінність українського суспільства від великоросійського та зазначивши очевидне на той час для всіх, що в Україні <i>"вирішальним моментом є настрої села"</i>, Павло Попов підкреслив:</p>
      <p>
        <i>"Якщо до цього додати, що міста на Україні мають здебільшого <a href="http://www.dsnews.ua/nasha_revolyutsiya_1917/taemne-rishennya-kieva-yak-evreyiv-z-kerivnih-posad-znimati-31052019220000">російсько-єврейський характер</a>, а село - суто український, що боротьба проти поміщиків зливається, в уявленні селянина, з боротьбою проти росіян і поляків, що боротьба з крамарем і лихварем зливається з боротьбою з єврейством, що чиновник, поліцейський, "пан" - асоціюється також із росіянином і поляком - то стане цілком зрозумілою вся складність і заплутаність класової і національної боротьби на Україні".</i>
      </p>
      <p>Потреба формального визнання та сприяння<a href="http://www.dsnews.ua/nasha_revolyutsiya_1917/-nezdorovaya-natsionalnaya-otryzhka-yak-ukrayinska-kultura-13082019200000"> розвитку української мови та культури</a> була, у тому числі і завдяки <a href="http://www.dsnews.ua/nasha_revolyutsiya_1917/politichni-igri-1919-go-yak-v-ukrayini-z-yavilas-druga-kompartiya-06082019200000">діяльності боротьбистів</a>, наскільки очевидною, що Попов не акцентував на ній уваги. Натомість наголосив: <i>"Першим завданням комуністів на Україні є організація пролетарських мас міста і села в єдину комуністичну партію. Зі своїм Українським центром, який був би органічно пов'язаний з революційними масами і мав би, завдяки цьому, можливість як слід орієнтуватися в специфічних умовах революційної боротьби на Україні"</i>. Практичним кроком було названо злиття КП(б)У та УКП(б), яке формально відбулося у березні 1920-го.</p>
      <p>Далі Попов підкреслював, що <i>"у боротьбі за відновлення Радянської влади на Україні керівна роль неодмінно повинна належати не Московському центру, а Центру Українському, тісно пов'язаного зі стихійним революційним рухом Українських низів".</i> Хоча керівну роль Кремль, зрозуміло, не віддав, але із включенням до складу КП(б)У боротьбистів та згодом представників інших прорадянських партій України зв'язок із низами справді зміцнів. При цьому у пропаганді ледь не дослівно була використана пропозиція Попова, щоб фронтальний наступ на Україну Червоної армії мав <i>"характер військово-технічної допомоги українській революції"</i>. Та й політичне керівництво формально було передане створеному у грудні 1919-го Всеукрревкому.</p>
      <p>По-третє, Попов наполягав, що <i>"має бути задекларовано і здійснено право Українського революційного пролетаріату і селянства на самостійну революційну творчість, на створення самостійного дієздатного державного апарату".</i> На основний практичний крок - <i>"федерацію на засадах рівності, всіх Радянських Республік. А поки таких республік практично є тільки дві - як угода двох революційних центрів"</i>, Кремль наважився лише наприкінці 1920-го.</p>
      <p>Таким чином, запропонована Поповим "дорожня карта" розвитку УСРР формально була значною мірою виконана, що неабияк сприяло збереженню влади більшовиків. Але це розтягнулося у часі - дуже вже небажаними здавалися Кремлю ті кроки. Та й зміст часом був протилежним формі, тобто про реальну рівноправність між Росією та Україною насправді говорити неможливо. Згодом зазначені у "записці" засади були покладені в основу формальної угоди про створення СРСР, що дозволило зберегти Україну до 1991 року у формі хоча й поневоленої, але державної нації.</p>
      <p>А от головний заклик Попова було реалізовано негайно:<i> "Ми звертаємося до ЦК РКП з наполегливою пропозицією без усякого зволікання поставити на обговорення Українське питання, [...] виробити нову, більш відповідну дійсному стану речей і більш продуману лінію поведінки щодо України".</i> На кількох найближчих засіданнях політбюро, пленумі ЦК РКП(б) і навіть грудневій 1919-го Всеросійській конференції РКП(б) "українське питання" було в центрі уваги і "українська політика" справді була кардинально змінена.<br/>Незабаром після свого створення "записка" потрапила до рук боротьбистів і була опублікована ними в газеті "Пролєтарська боротьба". Мало того, ця ж "записка" із вкрай критичною до Кремля українськомовною передмовою вийшла друком окремою брошурою і стала фактично програмовою для групи "федералістів" в КП(б)У. Але то вже інша розмова, тим більше що сам Павло Попов до федералістів ніколи не належав.</p>
      <figure>
        <img src="http://www.dsnews.ua/static/files/gallery_uploads/images/2019-11-12/%D0%A4%D0%BE%D1%82%D0%BE_7._%D0%9E%D0%B1%D0%BA%D0%BB%D0%B0%D0%B4%D0%B8%D0%BD%D0%BA%D0%B0%20%20%D0%B1%D1%80%D0%BE%D1%88%D1%83%D1%80%D0%B8%20_%D0%9D%D0%B0%D1%88%D0%B0%20%D1%81%D1%83%D1%87%D0%B0%D1%81%D0%BD%D0%B0%20%D0%BF%D0%BE%D0%BB%D1%96%D1%82%D0%B8%D0%BA%D0%B0_.JPG"/>
      </figure>
    </article>
  </body>
</html>