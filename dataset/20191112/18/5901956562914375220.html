<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/ponudba-oddana-pipistrel-bi-kupil-adriino-letalsko-solo-248585"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T18:44:00+00:00"/>
    <meta property="og:title" content="Pipistrel bi kupil Adrijino letalsko šolo, Pečečnik pa ..."/>
    <meta property="og:description" content="AJDOVŠČINA – Stečajni upravitelj Adrie Airways Janez Pustatičnik je prejel pet ponudb za tisto, kar je ostalo od propadle Adrie Airways. Celotno premoženje bi po poročanju medijev kupil Joc Pe..."/>
  </head>
  <body>
    <article>
      <h1>Pipistrel bi kupil Adrijino letalsko šolo, Pečečnik pa ...</h1>
      <h2>Šolanje pilotov želijo nadaljevati na Brniku in morda celo v Mariboru.</h2>
      <address><time datetime="2019-11-12T18:44:00+00:00">12 Nov 2019, 18:44</time> by <a rel="author">STA, S. U.</a></address>
      <p>AJDOVŠČINA – Stečajni upravitelj Adrie Airways<b> Janez Pustatičnik</b> je prejel pet ponudb za tisto, kar je ostalo od propadle Adrie Airways. Celotno premoženje bi po poročanju medijev kupil <b>Joc Pečečnik</b>,<b> Izeta Rastoderja</b> pa zanima spričevalo za komercialne polete. <b>Ivo Boscarol </b>je za <i>STA </i>potrdil, da je oddal ponudbo za Adrijino letalsko šolo.<br/><br/>Joc Pečečnik je za <i>TV Slovenija</i> potrdil, da je njegovo podjetje Elektronček oddalo ponudbo. Kot je dodal, pri tem sodelujejo s podjetjem iz tujine, ki se ukvarja z letalstvom. Časnik <i>Finance </i>pa na svojih spletnih straneh dodaja, da bi Pečečnik na pogorišču Adrie zgradil novo Adrio skupaj s partnerjem iz tujine in nekdanjim šefom Adrie <b>Markom Anžurjem</b>. Vloga Elektrončka pri tem je ugotoviti, ali je na premoženju Adrie Airways še kaj takega, da bi se dalo to letalsko podjetje ponovno vzpostavili. »Če se bo izkazalo, da je to mogoče, bomo pripravili načrte in verjetno te stvari odkupili,« je za <i>TV Slovenija</i> še dejal Pečečnik.<br/><br/>Izet Rastoder, ki je obogatel z uvozom banan, zdaj pa vlaga tudi v nepremičnine in druga podjetja, je za <i>TV Slovenija</i> povedal, da se zanima za Adrijino spričevalo AOC. To podjetju omogoča opravljanje letalskih prevozov v komercialne namene.<br/><br/>»Pipistrel že ima svojo letalsko akademijo, vendar bi jo rad nadgradil z Adrijino šolo in jo z njo združil,« je pojasnil Boscarol. Pipistrelova letalska akademija bi se po nakupu nato preselila na Brnik in delno tudi v Maribor, saj je tamkajšnje letališče primerno za šolanje, tako začetno kot tudi kasnejše šolanje na večjih letalih.</p>
    </article>
  </body>
</html>