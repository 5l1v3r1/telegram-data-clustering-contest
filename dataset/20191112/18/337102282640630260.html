<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D9%85%D8%A7%D9%86%D9%88%D8%A6%D9%84-%D9%85%D8%A7%DA%A9%D8%B1%D9%88%D9%86-%D8%AF%D8%B1-%DA%AF%D8%B4%D8%A7%DB%8C%D8%B4-%D8%AF%D9%88%D9%85%DB%8C%D9%86-%D9%86%D8%B4%D8%B3%D8%AA-%C2%AB%D9%87%D9%85%D8%A7%DB%8C%D8%B4-%D9%BE%D8%A7%D8%B1%DB%8C%D8%B3-%D8%A8%D8%B1%D8%A7%DB%8C-%D8%B5%D9%84%D8%AD%C2%BB-%D8%AE%D9%88%D8%A7%D8%B3%D8%AA%D8%A7%D8%B1-%D8%AA%D8%AC%D8%AF%DB%8C%D8%AF-%D9%86%D8%B8%D8%B1-%D8%AF%D8%B1-%D9%86%D8%B8%D8%A7%D9%85-%D8%B3%DB%8C%D8%A7%D8%B3%DB%8C-%D9%88-%D8%A7%D9%82%D8%AA%D8%B5%D8%A7%D8%AF%DB%8C-%D8%AC%D9%87%D8%A7%D9%86-%D8%B4%D8%AF-20191112/%D8%A7%D8%B1%D9%88%D9%BE%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-12T18:49:28+00:00"/>
    <meta property="og:title" content="امانوئل ماکرون در گشایش دومین نشست «همایش پاریس برای صلح» خواستار تجدید نظر در نظام سیاسی و اقتصادی جهان شد"/>
    <meta property="og:description" content="امانوئل ماکرون، رئیس جمهوری فرانسه، صبح امروز در مراسم گشایش دومین نشست «همایش پاریس برای صلح»، حضور شمار فراوانی از رهبران و مقامات دولتی کشورهای جهان، مسئولان سازمان‌های بین‌المللی و مدیران بخش خصوصی در این گردهمائی را نشان تعهد نسبت به برقراری صلح..."/>
  </head>
  <body>
    <article>
      <h1>امانوئل ماکرون در گشایش دومین نشست «همایش پاریس برای صلح» خواستار تجدید نظر در نظام سیاسی و اقتصادی جهان شد</h1>
      <address>
        <time datetime="2019-11-12T18:49:28+00:00">12 Nov 2019, 18:49</time>
      </address>
      <p>
        <b>امانوئل ماکرون، رئیس جمهوری فرانسه، صبح امروز در مراسم گشایش دومین نشست «همایش پاریس برای صلح»، حضور شمار فراوانی از رهبران و مقامات دولتی کشورهای جهان، مسئولان سازمان‌های بین‌المللی و مدیران بخش خصوصی در این گردهمائی را نشان تعهد نسبت به برقراری صلح دانست و در همان حال تاکید کرد که نظام سیاسی و اقتصادی کنونی جهان در سال‌های اخیر خود به ایجاد تنش و بحران انجامیده است. او خواستار تجدید نظر در این نظام شد.</b>
      </p>
      <p>رئیس جمهوری فرانسه در سخنان خود حضور شرکت کنندگان در این گردهمائی را نشان دلبستگی آنان نسبت به صلح دانست و گفت با اتکا به همین تعهد «همایش پاریس برای صلح این چنین شکل می گیرد و بر ماست که اساسی استوار و پایدار و کارآ برای آن پی ریزی کنیم».</p>
      <p>امانوئل ماکرون آنگاه به موقعیت کنونی جهان اشاره کرد و گفت «ما با بحران نظام سیاسی و اقتصادی جهان روبرو هستیم. این نظام که بر پایۀ اقتصاد اجتماعی بازار، مبادلۀ آزاد و نیز روندِ همکاریِ ایجاد شده پس از جنگ دوم جهانی شکل گرفته، به مدت ٧٠ سال بشکل بسیار کارآمدی عمل کرده و صدها میلیون نفر را از فقر رهانیده است، اما تجربۀ این سال‌های اخیر نشان می‌دهد که از چندی پیش این نظام موجب پدیدآمدن نابرابری‌های تازه، گاه حتی در جوامع پیشرفتۀ ما شده است».</p>
      <p>رئیس جمهوری فرانسه تاکید کرد که نظام کنونی جهان به ایجاد «شکاف اجتماعی در جامعۀ معاصر» انجامیده و کشورهای دموکراتیک را «دچار بحران کرده و تردیدهائی در بارۀ جوهر دموکراسی، حتی در کشورهای غربی بوجود آورده است». این نظام بگفتۀ او «موجب برآمدن یکجانبه گرائی حتی در کشورهائی شده است که ضامن اصلی پایداری آن بوده‌اند».</p>
      <p>امانوئل ماکرون با تاکید بر اینکه نظام سیاسی اقتصادی کنونی به «شکاف در نظم بین‌المللی و در بطن جوامع کنونی انجامیده» یادآوری کرد جهان دقیقاً برای رویاروئی با ین چالش «نیازمند همکاری بیشتر است».</p>
      <p>امانوئل ماکرون که سخنان چند روز پیش او در بارۀ «مرگ مغزی ناتو» واکنش‌های فراوانی به دنبال داشت، بس آنکه اشارۀ صریحی به این پیمان داشته باشد گفت «خطر [چشم بستن] به تنبلی گرفتار شدن است. خطر اینکه بپنداریم دارای سازمان‌های [بین‌المللی] هستیم، بدانها علاقه‌ مندیم، در بارۀ آنها از خود پرسش نمی‌کنیم، اینکه برخی از آنها علت وجودی خود را از دست داده‌اند برایمان مهم نیست و [خلاصه] چنانکه مولیر می‌گوید "بپوشانیم، این پستانی را که نباید ببینیم" و این چنین بپنداریم که کار درست است».</p>
      <p>رئیس جمهوری فرانسه تاکید کرد که او چنین نظری ندارد و ریاکاری و زاهدمآبی  در چنین دورانی کارساز نیست».  او گفت «ما نیازمند بیان واقعیت» هستیم.</p>
      <p>در نشست امروز خانم «اورسولا فون دِر لایِن»، رئیس جدید کمیسیون اروپا، «فلیکس چیسِکِدی»، رئیس جمهوری کنگو، و «وانگ چیشان»، معاون رئیس جمهوری چین نیز اظهاراتی کلی در بارۀ صلح  ونقش کشور و یا سازمان تحت هدایت خود در فراهم ساختن آن به زبان آوردند.</p>
      <p>«همایش پاریس برای صلح» که نخستین بار سال گذشته در یکصدمین سالگرد پایان جنگ اول جهانی از سوی امانوئل ماکرون بر پا گردید، از این پس هر سال در پایتخت فرانسه برگزار می‌شود و هدف آن ارائۀ پیشنهادات ملموس و طرح‌های اجرائی برای رفع عوامل تنش زا و کمک به برقراری آرامش و صلح در جهان است.</p>
      <p>برای گردهمائی امسال، کمیتۀ برگزار کننده همایش بیش از ٧٠٠ طرح گوناگون از ١١۵ کشور مختلف دریافت داشته و از میان آنها ١٢١ طرح را برای ارائه در جلسات گوناگون این گردهمائی برگزیده است.   </p>
    </article>
  </body>
</html>