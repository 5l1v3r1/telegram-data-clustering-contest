<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1988541/%D9%BE%D8%A7%D8%AF%D8%B4%D8%A7%D9%87-%D8%A7%D8%B1%D8%AF%D9%86-%D8%A7%D8%B2-%D9%85%D9%86%D8%B7%D9%82%D9%87-%D9%BE%D8%B3%E2%80%8C%DA%AF%D8%B1%D9%81%D8%AA%D9%87%E2%80%8C%D8%B4%D8%AF%D9%87-%C2%AB%D8%A7%D9%84%D8%A8%D8%A7%D9%82%D9%88%D8%B1%D9%87%C2%BB-%D8%A8%D8%A7%D8%B2%D8%AF%DB%8C%D8%AF-%DA%A9%D8%B1%D8%AF"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-12T18:45:00+00:00"/>
    <meta property="og:title" content="پادشاه اردن از منطقه پس‌گرفته‌شده «الباقوره» بازدید کرد"/>
    <meta property="og:description" content="ایمن الصفدی وزیر خارجه اردن اعلام کرد منطقه الباقوره منطقه ای اردنی است و تحت حاکمیت این کشور قرار دارد و اسرائیل براساس توافقنامه صلح اذعان دارد که این مناطق جزء سرزمین‌های اردن هستند. به گزارش الشرق الاوسط، روز گذشته عبدالله دوم پادشاه اردن به همرا"/>
  </head>
  <body>
    <article>
      <h1>پادشاه اردن از منطقه پس‌گرفته‌شده «الباقوره» بازدید کرد</h1>
      <h2>اردن: الحاقیه توافق وادی عربه با اسرائیل تمدید نمی‌شود</h2>
      <address>
        <time datetime="2019-11-12T18:45:00+00:00">12 Nov 2019, 18:45</time>
      </address>
      <p>ایمن الصفدی وزیر خارجه اردن اعلام کرد منطقه الباقوره منطقه ای اردنی است و تحت حاکمیت این کشور قرار دارد و اسرائیل براساس توافقنامه صلح اذعان دارد که این مناطق جزء سرزمین‌های اردن هستند.<br/><br/>به گزارش الشرق الاوسط، روز گذشته عبدالله دوم پادشاه اردن به همراه حسین بن عبدالله ولیعهد این کشور یک روز پس از اعلام پایان مهلت اجاره مناطق الباقورة و الغمر، به اسرائیل، از منطقه الباقوره بازدید کرد.<br/><br/>به گفته دربار پادشاهی اردن، آنها هنگام ورود به این منطقه مورد استقبال یوسف الحنیطی رئیس ستاد مشترک ارتش اردن و شماری از افسران برجسته نیروهای مسلح این کشور قرار گرفتند و در جریان اهمیت تاریخی، جغرافیایی و استراتژیک این منطقه قرار گرفتند.<br/><br/>پادشاه اردن پس از آن در توییتر خود نوشت: «حاکمیت اردن بر سرزمین‌های خود بالاتر از هر چیزی است».<br/><br/>پادشاه اردن ۱۹ آبان ماه رسماً پایان اجرای دو ضمیمه باقوره و غمر (مربوط به معاهده صلح با اسرائیل) و بازگشت این دو منطقه به حاکمیت اردن را اعلام کرد.<br/><br/>پس از سخنان پادشاه اردن درخصوص بازپس‌گیری مناطق باقوره و غمر پرچم این کشور توسط ارتش بر فراز این دو منطقه به اهتزاز درآمد.<br/><br/>اردن در ۲۱ اکتبر به اسرائیل اطلاع داد که قصد تمدید دوره اجاره مناطق الباقوره و الغمر را ندارد و این مناطق پس از ۲۵ سال به حاکمیت اردن بازگشت.<br/><br/>در همین حال، ایمن الصفدی وزیر خارجه اردن اضافه کرد که عمان از حق قانونی خود در بازپس‌گیری الباقوره و الغمر از اسرائیل استفاده کرده‌است.<br/><br/>الصفدی تأکید کرد: اردن در تمدید نکردن قرارداد اجاره الحاقیه الباقوره و الغمر طبق توافق عمل کرده‌است. قرارداد نام برده حقوق ویژه‌ای به شهروندان اسرائیلی که در این منطقه کار و زندگی می‌کنند، اعطا کرده بود.<br/><br/>وی افزود: کشاورزان در منطقه الغمر فقط اجازه برداشت محصولات خود را دارند اما روند ورود و خروج آنها براساس قانون اردن خواهد بود. زمین‌های اجاره ای در این کشور وجود ندارد بلکه حقوق استفاده از آنها را اردن براساس توافق صلح به کشاورزان واگذار کرده‌است.<br/><br/>اردن و اسرائیل در سال ۱۹۹۴ پیمان صلح را امضا کردند. در این تفاهم نامه اختلافات راجع به زمین و آب حل و فصل شد و به ویژه زمین‌های اردن باقوره و غمر را به اسرائیل اجاره داد اما امسال این تفاهم نامه منقضی گردید و این اراضی به خاک اردن بازگردانده شد.<br/><br/>الباقوره در شمال اردن و الغمر در جنوب این کشور واقع شده و اراضی اشغالی فلسطین در اطراف آنها واقع هستند، این دو منطقه جزء اراضی وادی عربه محسوب می‌شوند.<br/><br/> </p>
    </article>
  </body>
</html>