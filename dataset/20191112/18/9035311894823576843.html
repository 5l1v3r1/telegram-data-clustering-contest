<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/albayrak-hedef-alan-haberleri-yapanlara-hukuki-surec-baslatilmasina-ekonomistlerden-tepki"/>
    <meta property="og:site_name" content="euronews"/>
    <meta property="article:published_time" content="2019-11-12T18:37:35+00:00"/>
    <meta property="og:title" content="Bakanlık: Albayrak'ın açıklamalarını çarpıtanlara hukuki işlem"/>
    <meta property="og:description" content="Hazine ve Maliye Bakanlığı Bakan Berat Albayrak'ı hedef alan haberleri yapanlara karşı hukuki sürecin başlatıldığını duyurdu. Muhalif duruşlu iktisatçı-yazarlar gelişmeleri euronews'a değerlendirdi."/>
  </head>
  <body>
    <article>
      <h1>Bakanlık: Albayrak'ın açıklamalarını çarpıtanlara hukuki işlem</h1>
      <address><time datetime="2019-11-12T18:37:35+00:00">12 Nov 2019, 18:37</time> by <a rel="author">Sertaç Aktan</a></address>
      <p>Hazine ve Maliye Bakanlığı Bakan Berat Albayrak'ı hedef alan haberleri yapanlara karşı hukuki sürecin başlatıldığını duyurdu.</p>
      <p>7 Kasım Perşembe günü Bakan Berat Albayrak'ın Ordu Ticaret ve Sanayi Odası tarafından Ordu Kültür Sanat Merkezi'nde (OSKM) düzenlenen toplantıda yaptığı konuşmada şu ifadeleri kullanmıştı:</p>
      <p>"İsminin başında ekonomist, profesör vs. yazan ama bu ülkeye zarar vermeye çalışan, hangi tabloları çizerek milleti korkutmaya, Türkiye aleyhinde bir algı oluşturmaya çalışan bu kişilerin terör eylemlerinde gördüğümüz ekipten farkı yok. Türkiye teröre yönelik operasyon yapıyor, birileri ne diyor ‘Türkiye sivilleri öldürüyor’ diyor. İftira, operasyon, korkutma, Türkiye’yi uluslararası alanda baskılama."</p>
      <p>Tartışmalara ve eleştirilere neden olan bu ifadelerde bakanlık Albayrak'ın "Ekonomi aleyhinde algı oluşturmaya çalışanlar ile terör operasyonları sırasında algı oluşturmaya çalışanların birbirinden farksız olduğunu vurguladığı" belirtildi.</p>
      <p>Bakanlık 'eleştiri' ve 'terörizm' kıyaslaması yapıldığını reddeden bu açıklama içerisinde bakanı hedef alarak bu kıyaslamanın yapıldığını ileri sürenlere ve bakanın açıklamasını bu şekilde haberleştirenlere yönelik hukuki süreçlerin başlatıldığını da duyurdu.</p>
      <h3>İktisat biliminin fıtratında var</h3>
      <p>Konuya Euronews Türkçe'ye değerlendiren ekonomi uzmanı ve yazar Prof.Dr. Yalçın Karatepe "Ben terörist dedi demedi konusuna pek takılmıyorum ama açıklamada vurgulanan şeyin ekonomi politikasını eleştirmeyi sınırlandırmak olduğu açık şekilde görülüyor" şeklinde konuştu.</p>
      <p>Kendinizi Türkiye'de sıkışmış bir ekonomi analisti olarak hissediyor musunuz? sorusuna ise Karatepe şu yanıtı veriyor:</p>
      <p>"Anlıyoruz ki eleştiriler baskılanmak isteniyor. Ben şahsen kendimi sıkışmış olarak görmüyorum çünkü ben ekonomik verilerin bana ne söylediğini ekonomi kuramlar çerçevesinde analiz edip kamuoyu ile paylaşıyorum. Ancak bu durumdan çekinenlerin olmasını da anlayışla karşılarım çünkü Türkiye'de insanların başına ne gibi sorunlar açılabildiğini biliyoruz."</p>
      <p>Ekonominin bir sosyal bilim olduğunu hatırlatan Karatepe farklı görüşler olmasının normal olduğunu bunun iktisat biliminin fıtratında var olduğunu dile getirdi.</p>
      <h3>Kötü gidişatı algı ile mazur gösterme derdindeler</h3>
      <p>Konuya ilişkin olarak değerlendirme yapan ve muhalif duruşu ile tanınan bir başka iktisatçı-yazar Mustafa Sönmez de yaşananların anayasal haklara, ifade ve basın özgürlüğüne aykırı olduğunu belirterek şunları söyledi:</p>
      <p>"Ekonomideki kötü gidişi algı ile mazur gösterme derdindeler. Her gün yandaş medya yalan üretiyor, peki onlar ne olacak? Kendileri verileri çarpıtıp yanlış beklentiler yaratıyorlar, bunlar ne olacak? Tükenmişlik ve çaresizlik içerisinde ne yapacaklarını bilmez vaziyette yasaklara sığınıyorlar. Durum bundan ibaret."</p>
    </article>
  </body>
</html>