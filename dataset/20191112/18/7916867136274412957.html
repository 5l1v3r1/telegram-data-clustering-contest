<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134569-del-rinktines-apsisprendes-kalnietis-gavome-auksto-lygio-treneri.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-12T18:02:00+00:00"/>
    <meta property="og:title" content="Dėl rinktinės apsisprendęs Kalnietis: „Gavome aukšto lygio trenerį“"/>
    <meta property="og:description" content="Mantas Kalnietis buvo vienas iš kelių žmonių, kurie dar prieš LKF Vykdomojo komiteto posėdį žinojo, kad Arvydas Sabonis į rinktinės vyriausiojo trenerio postą teiks Dariaus Maskoliūno kandidatūrą. Švarcas, kaip Maskoliūną vadina artimiausi bičiuliai, yra geras Kalniečio draugas, ir vyrai dažnai bendrauja krepšinio bei gyvenimo temomis. Maskoliūnas prieš kelias dienas susirašė su Kalniečiu ir jam pranešė apie sprendimą priimti Sabonio kvietimą tapti rinktinės ..."/>
  </head>
  <body>
    <article>
      <h1>Dėl rinktinės apsisprendęs Kalnietis: „Gavome aukšto lygio trenerį“</h1>
      <address><time datetime="2019-11-12T18:02:00+00:00">12 Nov 2019, 18:02</time> by <a rel="author">https://www.facebook.com/jmiklovas</a></address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-199704-any1000x1000.jpg">
          <img src="https://www.basketnews.lt/paveikslelis-199704-any630x500.jpg"/>
        </a>
      </figure>
      <p>Nuotr. BNS</p>
      <p>Mantas Kalnietis buvo vienas iš kelių žmonių, kurie dar prieš LKF Vykdomojo komiteto posėdį žinojo, kad Arvydas Sabonis į rinktinės vyriausiojo trenerio postą teiks Dariaus Maskoliūno kandidatūrą. </p>
      <p>Švarcas, kaip Maskoliūną vadina artimiausi bičiuliai, yra geras Kalniečio draugas, ir vyrai dažnai bendrauja krepšinio bei gyvenimo temomis.</p>
      <p>Maskoliūnas prieš kelias dienas susirašė su Kalniečiu ir jam pranešė apie sprendimą priimti Sabonio kvietimą tapti rinktinės vyriausiuoju treneriu. Galite neabejoti, kad Lietuvos rinktinės kapitonui ši žinia labai patiko.</p>
      <p>„Aš 100 proc. pasitikiu šiuo sprendimu“, – tinklalapiui „<a href="https://www.basketnews.lt/">BasketNews.lt</a>“ sakė Kalnietis.</p>
      <p>Maskoliūno atėjimas į rinktinės vyriausiojo trenerio vietą išsklaidė ir bet kokias Kalniečio dvejones dėl galimo žaidimo ar nežaidimo nacionalinėje komandoje.</p>
      <p>Po pasaulio čempionato pareiškęs, kad dar nežino, ar tęs karjerą rinktinėje, dabar Kalnietis sako esąs dėl to apsisprendęs.</p>
      <p>„Norėjosi, kad turėtume aukšto lygio trenerį. Net neabejoju, kad dabar tokį gavome ir jo paskyrimas stipriai prisideda prie to, kad esu pasiruošęs atstovauti rinktinei“, – sakė Kalnietis.</p>
      <figure>
        <img src="https://www.basketnews.lt/paveikslelis-134820-any630x500.jpg"/>
      </figure>
      <p><b>Nuotr. BasketNews.lt/V.Mikaitis– Mantai, ko gali tikėtis rinktinė su Dariumi Maskoliūnu vyriausiojo trenerio poste?</b> – „<a href="https://www.basketnews.lt/">BasketNews.lt</a>“ paklausė Kalniečio.<br/>– Pirmas dalykas – jis turi autoritetą tarp žaidėjų, su juo bus tvarka. Jeigu daug kam atrodo, kad jis neturi patirties ar gali nesusitvarkyti su mūsų žvaigždėmis, daug kas labai klysta. Jis tai turi ir supranta krepšinį, paskutinius kelis metus patys žinote, kur dirbo ir su kuo. Manau, kad jo krepšinio supratimas jau anksčiau buvo gero lygio, o dabar dar patobulėjo ir žengė žingsnį į priekį. Visa tai jis galės realizuoti darbe.</p>
      <p><b>– Minėjote, kad daug kam Maskoliūnas gali būti nepažįstamas ar neįvertintas. Ar tai dėl to, kad klubinėse situacijose jis turėjo sudėtingus atvejus „Žalgiryje“ ir „Lietuvos ryte“?</b><br/>– Būtent. Žmonės nelabai įsivaizduoja, ką jis gali. Bet ir „Žalgiryje“ (prieš dešimtmetį) buvo neblogas žaidimas, tik patys žinote, kas buvo savininkas. Minčių ir idėjų jis ir tada turėjo, o nuo tada praėjo jau 10 metų. Visi turi suprasti, kad jis per tuos metus ne žvejojo ar medžiojo, o buvo prie geriausio trenerio ir jo žinių bagažas papilnėjo.</p>
      <p><b>– Treneris Maskoliūnas minėjo, kad rinktinėje bus taikomas „Žalgirio“ žaidimo modelis. Kiek, jūsų akimis, tai teisinga kryptis?</b><br/>– Teisingas toks požiūris, kuris atneša pergales. Kiekvienas treneris turi savo filosofiją ir stengiasi jos laikytis. Logiška, kad žaisime ant stiprybių ir silpnybių, ką akcentuoja ir „Žalgiryje“. Matysime, ar per trumpą laiką pavyks tai suprasti ir įsidėti į galvą.</p>
      <figure>
        <iframe src="https://www.youtube.com/embed/l3pyPX28xwk" width="630" height="354" data-service="Youtube" scrolling="no"/>
      </figure>
      <p><b>– Treneris taip pat minėjo, kad bent jau šiai dienai nemato Jono Valančiūno ir Domanto Sabonio žaidžiančių kartu. Kaip įvertintumėte jų žaidimą kartu šią vasarą ir ar turi šis duetas perspektyvų ateityje?</b><br/>– Nežinau dėl perspektyvų, bet nepasakyčiau, kad tas jų žaidimas buvo visai netikęs. Gal tik nebuvo iki galo gerai nusišlifavęs. Bet negaliu pasakyti, kad buvo blogai. Buvo gerų atkarpų, kur jie sutilpo, buvo blogesnių. Nuo trenerio ir jo filosofijos priklauso, kaip jis mato ir renkasi. Matyt, jis rinksis kitokį sprendimą.</p>
      <p><b>– Po pasaulio čempionato minėjote, kad dar nesate apsisprendęs dėl savo ateities rinktinėje. Ar dabar jau žinote savo planus dėl kitos vasaros?</b><br/>– Aš visą laiką sakiau, kad į rinktinę važiuoju ne dėl trenerio, o dėl to, kad patinka joje žaisti, tai – garbė ir malonumas. Įvertinus situaciją po čempionato, žinojau, kad treneris Adomaitis atsistatydina, įvertinau kokia situacija, kad yra karas tarp FIBA ir Eurolygos, neaišku, kas bus, kuria linkme viskas pakryps. </p>
      <p>Norėjosi, kad turėtume aukšto lygio trenerį. Net neabejoju, kad dabar tokį gavome ir jo paskyrimas stipriai prisideda prie to, kad esu pasiruošęs atstovauti rinktinei.</p>
      <p><b>– Kaip galvojate, ar gali keistis jūsų vaidmuo komandoje?</b><br/>– Visiškai apie tai negalvoju, man tas neįdomu. Kol būsiu rinktinėje, galiu priimti ir mažesnį vaidmenį, ir svarbesnį. Atsiranda ir nauji jauni žmonės, su metais vaidmuo smunka ir normalu, kad mažėja. Kol esu reikalingas komandai, priimu visus variantus.</p>
      <figure>
        <iframe src="https://www.youtube.com/embed/kJsSx32JM0Y" width="630" height="354" data-service="Youtube" scrolling="no"/>
      </figure>
      <h3>
        <a href="https://www.basketnews.lt/zaidejai/1850-mantas-kalnietis.html">Mantas Kalnietis</a>
      </h3>
      <figure>
        <img src="https://www.basketnews.lt/paveikslelis-201345-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/337-lietuvos-rinktine.html">Lietuvos rinktinė</a><br/><a href="https://www.basketnews.lt/komandos/511-krasnodaro-lokomotiv.html">Krasnodaro Lokomotiv</a></li>
        <li>Pozicija: PG</li>
        <li>Amžius: 33</li>
        <li>Ūgis: 196 cm</li>
        <li>Svoris: 89 kg</li>
        <li>Gimimo vieta: Kaunas, Lietuva</li>
      </ul>
    </article>
  </body>
</html>