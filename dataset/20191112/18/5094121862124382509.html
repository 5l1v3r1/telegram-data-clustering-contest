<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/nezadouci-rusko-zaradilo-cloveka-v-tisni-na-seznam-zakazanych-organizaci-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T18:13:00+00:00"/>
    <meta property="og:title" content="Nežádoucí. Rusko zařadilo Člověka v tísni na seznam zakázaných organizací"/>
    <meta property="og:description" content="Ruské ministerstvo spravedlnosti oznámilo, že českou humanitární organizaci Člověk v tísni zařadilo na seznam organizací, které jsou v Rusku nežádoucí. Informovala o tom tisková agentura TASS. V praxi to znamená zákaz činnosti. Člověk v tísni reagoval prohlášením, podle něhož tento krok není překvapením. Své ruské aktivity nyní organizace zastavuje, ale &quot;v žádném případě to neznamená, že by v Rusku přestala pracovat&quot;."/>
  </head>
  <body>
    <article>
      <h1>Nežádoucí. Rusko zařadilo Člověka v tísni na seznam zakázaných organizací</h1>
      <address><time datetime="2019-11-12T18:13:00+00:00">12 Nov 2019, 18:13</time> by <a rel="author">ČTK</a></address>
      <p>Na webu ruského ministerstva se s dnešním datem píše, že Člověk v tísni byl na seznam zařazen v souladu s federálním zákonem "O opatřeních proti osobám zapojeným do porušování základních lidských práv a svobod, práv a svobod občanů Ruské federace". Tento krok byl přitom učiněn na základě rozhodnutí náměstka ruského generálního prokurátora ze 7. listopadu.</p>
      <p>Mluvčí humanitární organizace Adriana Černá ve zveřejněné reakci poukázala na to, že Člověk v tísni v Rusku dlouhodobě podporuje občanskou společnost. Podporujeme "aktivisty, blogery, kriticky přemýšlející intelektuály, skupiny lidí, kteří jsou proti korupci, proti ničení životního prostředí, kteří bojují za práva menšin, chtějí větší transparentnost ruského státu, chtějí, aby Rusko dodržovalo mezinárodní závazky (…) jako je ochrana a dodržování lidských práv, nebo právo na sdružování a shromažďování, podporujeme skupiny, které jsou proti cenzuře a další."</p>
      <figure>
        <img src="https://g.denik.cz/1/83/praha-rozhovor-panek-03111_denik-150-3x2.jpg"/>
      </figure>
      <aside>
        <a href="https://www.denik.cz/z_domova/simon-panek-svobodu-a-prosperitu-nemame-navzdy-bojim-se-o-ne-20170722.html">Šimon Pánek: Svobodu a prosperitu nemáme navždy. Bojím se o ně Přečíst článek ›</a>
      </aside>
      <p>Zařazení Člověka v tísni na seznam nežádoucích organizací je podle ní samozřejmě nepříjemnost. "V tuto chvíli zastavujeme veškeré aktivity na podporu ruských partnerů a přátel, abychom je neohrožovali, a budeme si muset promyslet, jaké kroky podnikneme k tomu, abychom byli opatrnější, ale v žádném případě to neznamená, že bychom v Rusku přestali pracovat," sdělila mluvčí organizace.</p>
      <p>Člověk v tísni uvádí, že v Rusku se věnuje hlavně lidským právům. "Rusko je země s nevyjasněným politickým systémem, v každém případě velmi represivním. Země má stejně nízké hodnocení svobod jako Ázerbájdžán," stojí ve <a href="https://www.clovekvtisni.cz/kdo-jsme/vyrocni-zpravy">výroční zprávě</a> za rok 2018, podle které česká organizace například pomáhala obhájcům lidských práv v souvislosti s případem odsouzeného ředitele pobočky lidskoprávní organizace Memorial Ojuba Titijeva. Člověk v tísni se angažuje i kolem anektovaného Krymu.</p>
      <h3>Devatenáctá zakázaná organizace</h3>
      <p>Člověk v tísni na svém webu mimo jiné upozorňuje na tažení ruských úřadů proti nevládním organizacím a na alarmující situaci politických vězňů v zemi. Organizace také poukazuje na to, že lidská práva jsou "nezřídka porušována i v souvislosti s ruskou anexí Krymu a pokračujícím konfliktem na východní Ukrajině".</p>
      <p>Ruské úřady zrušily Člověku v tísni registraci pro práci v zemi už v létě 2005. Stalo se to po dlouhodobém tlaku bez udání důvodů. Organizace byla v té době čečenskými a ruskými úřady obviňována, že finančně podporuje protiruské teroristy. Registraci znovu získala po více než dvou letech.</p>
      <figure>
        <img src="https://g.denik.cz/1/29/pavla-d180424mt3bk1_denik-150-3x2.jpg"/>
      </figure>
      <aside>
        <a href="https://www.denik.cz/cestovani/v-gruzii-jsem-byla-vdana-a-mela-tradicni-rodinu-20180424.html">Pavla z Člověka v tísni: V Gruzii jsem byla vdaná a měla tradiční rodinu Přečíst článek ›</a>
      </aside>
      <p>Nynějším rozhodnutím ruského ministerstva spravedlnosti se Člověk v tísni stal devatenáctou zahraniční či mezinárodní organizací, jejíž působení bylo v Rusku zakázáno. Jejich seznam byl vytvořen po ruské anexi ukrajinského Krymu v roce 2014 a po vyhlášení protiruských sankcí. Je na něm například Nadace otevřené společnosti miliardáře a filantropa George Sorose, americká Nadace na podporu demokracie nebo Světový kongres Ukrajinců.</p>
      <p>Organizace zařazené na seznamu nesmějí v Rusku působit a ruští občané s nimi nesmějí spolupracovat pod hrozbou až šestiletého vězení.</p>
      <p>Mluvčí ruské generální prokuratury Alexej Žafjarov v září podle agentury RIA Novosti řekl, že v prvním letošním pololetí bylo zahájeno 199 správních řízení kvůli zapojení do činnosti nežádoucích organizací. "Dokonce se začalo s trestním stíháním, zahájena byla čtyři," dodal Žafjarov.</p>
    </article>
  </body>
</html>