<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-mzs-ukrayini-prokomentuvali-propoziciyu-nazarbayeva-schodo-zustrichi-zelenskogo-i-putina-329414_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T18:29:00+00:00"/>
    <meta property="og:title" content="У МЗС України прокоментували пропозицію Назарбаєва щодо зустрічі Зеленського і Путіна"/>
    <meta property="og:description" content="Це була загальна пропозиція без конкретики, зазначив Пристайко."/>
  </head>
  <body>
    <article>
      <h1>У МЗС України прокоментували пропозицію Назарбаєва щодо зустрічі Зеленського і Путіна</h1>
      <h2>Це була загальна пропозиція без конкретики, зазначив Пристайко.</h2>
      <address>
        <time datetime="2019-11-12T18:29:00+00:00">12 Nov 2019, 18:29</time>
      </address>
      <p>Міністр закордонних справ України Вадим Пристайко підтвердив пропозицію колишнього президента Казахстану Нурсултана Назарбаєва <a href="https://dt.ua/POLITICS/nazarbayev-zaproponuvav-provesti-zustrich-zelenskogo-i-putina-u-kazahstani-329322_.html"><b>допомогти в організації особистої зустрічі президентів України та РФ</b></a> Володимира Зеленського й Володимира Путіна. Однак, за словами очільника МЗС, це була загальна пропозиція без якоїсь конкретики.</p>
      <p>Пристайко зазначив, що це обговорювалося на зустрічі Назарбаєва із Зеленським у Японії.</p>
      <p>"Президент сказав те, що він каже і Меркель, і Макрону, що "безумовно, мені треба зустрічатися з Путіним, тому що ми не можемо без зустрічі зсунути процес з місця". Про те, що давайте ми замість чогось зробимо цю зустріч – такої розмови не було", - розповів міністр <a href="https://www.bbc.com/ukrainian/news-50393777">BBC Україна</a>.</p>
      <p>За його словами, на пропозицію Назарбаєва допомогти, Зеленський відповів: "Дякую, нам потрібна будь-яка допомога, давайте зустрічатися".</p>
      <p>Він нагадав, що у Казахстані вже пропонували проводити переговори щодо врегулювання ситуації в Донбасі у себе замість Мінська. Але туди "треба ще п'ять годин летіти", сказав Пристайко, зауваживши, що навряд чи зустріч може відбутися у Нур-Султані.</p>
      <p>Відповідаючи на питання щодо реальності такої зустрічі тет-а-тет поза "нормандським форматом", Пристайко зазначив, що також сьогодні зранку почув про те, що така зустріч можлива. Але для обговорення має бути підтвердження від РФ, додав очільник МЗС.</p>
      <p>"Тоді ми будемо ухвалювати рішення. Але ми залишаємся в нормандському форматі. Ми не просто поважаємо те, що було зроблено, але й, давайте не забувати, Франція та Німеччина є тими силами, які дозволяють нам вести переговори з трошки іншої позиції, ніж коли ми говоримо тет-а-тет", - підсумував Пристайко.</p>
      <p>Раніше Назарбаєв запропонував провести зустріч Зеленського і Путіна в Казахстані, зазначивши, що президент України вже погодився на зустріч тет-а-тет. Водночас у РФ заявили про те, що <a href="https://dt.ua/POLITICS/u-rf-vidreaguvali-na-propoziciyu-nazarbayeva-schodo-zustrichi-zelenskogo-i-putina-329355_.html"><b>така зустріч президентів України та РФ без "ретельної підготовки" не була б корисною</b></a> й Кремль наразі зосереджений на "нормандському форматі".</p>
      <p>Президент Володимир Зеленський заявляв про те, що дуже хоче провести зустріч у "нормандському форматі" та зустрітися із президентом Росії Володимиром Путіним. Зокрема, він <a href="https://dt.ua/POLITICS/mi-pogodilis-na-dvi-dati-zelenskiy-pro-zustrich-v-normandskomu-formati-325877_.html"><b>хоче провести й двосторонню зустріч із президентом РФ</b></a>.</p>
      <p>Як розповів міністр закордонних справ України Вадим Пристайко, спочатку існувало лише <a href="https://dt.ua/UKRAINE/rosiya-doruchila-dokumentalno-zakripiti-umovi-zustrichi-v-normandskomu-formati-pristayko-329288_.html"><b>дві умови для зустрічі президентів у "нормандському форматі"</b></a> – застосування "формули Штайнмаєра" і розведення військ на трьох ділянках у Донбасі, українська сторона на них погодилася.</p>
      <footer>За матеріалами: <a href="https://dt.ua/go/aHR0cDovL3d3dy5iYmMuY28udWsvdWtyYWluaWFu">BBC Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>