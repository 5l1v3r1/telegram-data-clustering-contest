<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Penya-ratxa-acostar-se-Top16-Eurocup_0_2342765867.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T18:20:41+00:00"/>
    <meta property="og:title" content="Una Penya en ratxa vol acostar-se al Top16 de l'Eurocup"/>
    <meta property="og:description" content="Els badalonins volen deixar gairebé enllestit el pas a la següent ronda davant el Brescia"/>
  </head>
  <body>
    <article>
      <h1>Una Penya en ratxa vol acostar-se al Top16 de l'Eurocup</h1>
      <h2>Els badalonins volen deixar gairebé enllestit el pas a la següent ronda davant el Brescia</h2>
      <address>
        <time datetime="2019-11-12T18:20:41+00:00">12 Nov 2019, 18:20</time>
      </address>
      <p>El Joventut de Badalona visitarà aquest dimecres (20.45 h, Dazn) la pista del Germani Brescia Leonessa, equip que ja va derrotar en el partit de la primera volta a l'Olímpic. De fet, els de Carles Duran encara no coneixen la derrota davant la seva afició en competició continental, i això els ha fet arribar al tram final de la fase regular en una situació privilegiada per classificar-se per a la ronda dels setze millors.</p>
      <p>De tota manera, els verd-i-negres no poden refiar-se, ja que tres dels últims quatre compromisos europeus seran lluny de Badalona, on han sumat dues derrotes (contra el Nanterre i l'Unics Kazan). El primer, demà contra el Brescia italià, que acumula un triomf menys que els catalans. Sobre el conjunt llombard, l'entrenador de la Penya, Carles Duran, ha destacat que " ho està fent molt bé a la Lega i ens plantejarà un partit difícil, amb un nivell físic molt alt. Estan jugant molt bé, especialment quan Luca Vitali té la pilota, alternen molts tipus de defenses i a casa estan forts”. </p>
      <p>A part de les baixes ja conegudes de Simon Birgander i Shawn Dawson, el tècnic no sabrà fins a última hora si podrà comptar amb Luke Harangody,  amb una sobrecàrrega al tendó del bíceps de la cama dreta, i Arturs Zagars, que pateix una petita afectació al turmell esquerre.</p>
      <h3>El Baxi Manresa vol mantenir la bona línia a Europa</h3>
      <p>Per la seva banda, el Baxi Manresa visita aquest dimecres l'Unet Holon israelià (20.00 h, Dazn) amb l'objectiu de continuar ferm en les posicions capdavanteres del seu grup en la Basketball Champions League. Els de Pedro Martínez arriben a la cita en unes circumstàncies força precàries, ja que a part de les lesions de Pere Tomàs, David Kravish i Eulis Baéz, tampoc podran comptar amb Deividas Dulkys, que serà pare en les pròximes hores, ni amb Frankie Ferrari, per culpa d'un procés gàstric.</p>
    </article>
  </body>
</html>