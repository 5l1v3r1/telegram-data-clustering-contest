<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/jdx2le/landslagskollegene-roser-haalands-mentalitet-selv-mener-han-det-handl"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T18:15:14+00:00"/>
    <meta property="og:title" content="Landslagskollegene roser Haalands mentalitet. Selv mener han det handler om å tenke enkelt."/>
    <meta property="og:description" content="Erling Braut Haaland (19) har tatt fotballverden med storm denne sesongen. Suksessoppskriften er ganske enkel, mener han selv."/>
  </head>
  <body>
    <article>
      <h1>Landslagskollegene roser Haalands mentalitet. Selv mener han det handler om å tenke enkelt.</h1>
      <h2>Erling Braut Haaland (19) har tatt fotballverden med storm denne sesongen. Suksessoppskriften er ganske enkel, mener han selv.</h2>
      <address><time datetime="2019-11-12T18:15:14+00:00">12 Nov 2019, 18:15</time> by <a rel="author">Sondre Moen Myhre</a></address>
      <p>26 mål på 18 kamper. Syv av dem i Champions League. Fem hat trick. Målstatistikken til den norske spissjuvelen denne sesongen er av det eksepsjonelle slaget.</p>
      <p>Med alle målene kommer en massiv medieoppmerksomhet. På tirsdagens trening og etterfølgende pressetreff var også svensk presse på plass for å få en bit av 19-åringen.</p>
      <p>Ryktene om hva som nå er Haalands neste stoppested, er mange.</p>
      <p>– Jeg forholder meg veldig bra til det, var svaret Haaland hadde på om hvordan han håndterer alt snakket om Juventus, Real Madrid og andre storklubber.</p>
      <p>
        <a href="https://www.bt.no/sport/i/y3J21r/oekende-interesse-for-landslaget-vi-ser-en-gjeng-som-elsker-aa-spille">Les også<br/>Økende interesse for landslaget: – Vi ser en gjeng som elsker å spille for Norge</a>
      </p>
      <details>
        <summary>Fakta<br/>Erling Braut Haaland</summary>
        <p>Født 21. juli 2000 i Leeds.</p>
        <p>Spiller for Red Bull Salzburg.</p>
        <p>Har scoret 26 mål på 18 kamper denne sesongen.</p>
        <p>Er toppscorer i Champions League med syv mål.</p>
        <p>Er blant de 20 nominerte til prisen «Golden Boy» (Årets unge spiller i Europa).</p>
        <p>Har to landskamper for Norge. Venter fortsatt på sitt første mål for A-landslaget.</p>
      </details>
      <h3>Imponert veteran og landslagssjef</h3>
      <p>Nesten skulder til skulder med Haaland sto landslagsveteran Rune Almenning Jarstein (35). Han har selv spurt Haaland hvordan han har opplevd det enorme medietrykket som har vært denne høsten.</p>
      <p>– Han sa at det gikk helt fint. Det inntrykket har jeg også, sier han.</p>
      <p>35-åringen er imponert over hvordan Haaland har taklet suksessen både på og utenfor banen.</p>
      <p>– Nå har det vært en god stund med mye media og mye trykk, men han leverer stadig vekk gode kamper både i ligaen og i Champions League. Han beviser at han er sterk mentalt, at han greier å levere og ikke tro at dette går av seg selv, sier han.</p>
      <p>Også landslagssjef Lars Lagerbäck har benyttet anledningen på de første dagene av landslagssamlingen til å sette seg ned med Haaland.</p>
      <p>– Det jeg har sagt til ham, er at jeg håper han beholder føttene på jorden. Han må regne med at det ikke går an å gjøre ett eller to mål i snitt per kamp i hele karrieren. Han må ikke bli misfornøyd med seg selv, men han gir et inntrykk av å være veldig realistisk, roser sjefen.</p>
      <figure>
        <img src="https://images.sacdn.no/v2/images/a0ccf530-9b08-4ab1-96a3-45481531a554?fit=crop&amp;h=1209&amp;w=1900&amp;s=b7e07902b97d486334a770748d52cbbe71cef95b"/>
        <figcaption>Landslagssjef Lars Lagerbäck sammenlignet Erling Braut Haaland med den svenske spisslegenden Henrik Larsson.<cite>Vidar Ruud/NTB scanpix</cite></figcaption>
      </figure>
      <h3>Samme tankegang som da han var liten</h3>
      <p>For Haaland selv, er oppskriften for fortsatt suksess like enkel som den er vanskelig.</p>
      <p>– Å jobbe hardt og holde hodet på rett plass. Det er det jeg gjør, sier han og forteller at han i Salzburg snakker med treneren om å fokusere på neste kamp, være seg selv og levere varene.</p>
      <p>For å nullstille til nye kamper, handler det også om å ha det gøy, mener han.</p>
      <p>– Det kjekkeste i verden er å score mål. Det er en enkel tankegang.</p>
      <p>Å score mål har han så definitivt gjort denne sesongen. Med sine fem hat trick har han også fått med seg fem baller til odel og eie.</p>
      <p>– De ligger hjemme i sengen. De sover jeg godt med og ser på hver dag, sier han.</p>
      <figure>
        <img src="https://images.sacdn.no/v2/images/c4d37738-cf90-479e-b977-a4598b56f1b7?fit=crop&amp;h=1179&amp;w=1900&amp;s=957d18282cf7cccd9a169c55466ac73669e48866"/>
        <figcaption>Haaland har bøttet inn mål denne sesongen. De fem ballene han har fått etter sine fem hat trick har han ifølge seg selv hjemme i sengen.<cite>Vidar Ruud/NTB scanpix</cite></figcaption>
      </figure>
      <p>Ifølge Lagerbäck har Haaland nærmest en medfødt målteft.</p>
      <p>– Han har et ganske klart syn på hva som skal til for å lykkes som spiss og hvordan man kommer til målsjanser. Jeg spurte ham hvor mye han har lært. Det beste er når han handler intuitivt, sier han, sa Lagerbäck.</p>
      <p>– Noen er født med spilleintelligens, og man forstår ikke hvorfor de er så bra som de er, fortsatte han.</p>
      <p>Han mener at Haalands evner foran mål kan minne om den gamle svenske storscoreren Henrik Larsson.</p>
      <p>– Noen spisser søker seg mot ball hele tiden, men han (Haaland) søker seg mot stedene hvor han tror han kan få mulighet til å score. Jeg pleier å dra frem Henrik Larsson som et eksempel på en av de beste jeg har sett i spillet uten ball.</p>
      <p>Når Aftenposten forteller Haaland om Lagerbäcks uttalelser svarer han følgende:</p>
      <p>– Jeg har alltid ønsket å score mest mulig mål. Det har jeg gjort hele livet. Helt siden jeg var seks–syv år. Det er fortsatt den tankegangen der.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/OpX9v1/shiraz-hoppet-ut-i-det-iskalde-vannet-for-aa-redde-mann-i-vaagen"/>
        <a href="https://www.bt.no/btmeninger/kommentar/i/qLxgyz/norges-akilleshael-blottlegges"/>
        <a href="https://www.bt.no/nyheter/okonomi/i/RRX02A/utslipp-gjoer-at-nho-vil-kutte-kraftig-i-cruisetrafikken"/>
        <a href="https://www.bt.no/btmeninger/debatt/i/kJxrkB/mammahjarte-meg-her-og-der-kvar-blei-mammahovudet-av-eigentleg"/>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
      </related>
      <ol>
        <li>
          <a href="https://www.bt.no/tag/Fotball">Fotball</a>
        </li>
        <li>
          <a href="https://www.bt.no/tag/Erling_Braut_Haaland">Erling Braut Haaland</a>
        </li>
        <li>
          <a href="https://www.bt.no/tag/Rune_Almenning_Jarstein">Rune Almenning Jarstein</a>
        </li>
        <li>
          <a href="https://www.bt.no/tag/Herrelandslaget_fotball">Herrelandslaget fotball</a>
        </li>
      </ol>
    </article>
  </body>
</html>