<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/fular-mutfak-robotuna-sikisan-kadin-bogularak-oldu"/>
    <meta property="og:site_name" content="euronews"/>
    <meta property="article:published_time" content="2019-11-12T18:59:53+00:00"/>
    <meta property="og:title" content="Fuları mutfak robotuna sıkışan kadın boğularak öldü"/>
    <meta property="og:description" content="Fransa'nın Saint-Etienne kentinde 58 yaşında bir kadın, boynundaki fuların mutfak robotuna sıkışması sonucu hayatını kaybetti."/>
  </head>
  <body>
    <article>
      <h1>Fuları mutfak robotuna sıkışan kadın boğularak öldü</h1>
      <address><time datetime="2019-11-12T18:59:53+00:00">12 Nov 2019, 18:59</time> by <a rel="author">Gizem Sade</a></address>
      <p>Fransa'nın Saint-Etienne kentinde 58 yaşında bir kadın, boynundaki fuların mutfak robotuna sıkışması sonucu hayatını kaybetti.</p>
      <p>Fransız polisi ve itfaiye tarafından yapılan açıklamada, kadının 15 yaşındaki oğlu için evinin mutfağında kek yaparken boğularak öldüğü bildirildi.</p>
      <p>Polisin açıklamalarına göre kaza, pazar günü sabah saatlerinde yaşandı. Kadının kaza esnasında dairede bulunan oğlu, ambulansı arayarak yardım istedi. İtfaiye ekiplerinin tavsiyesi üzerine mutfak robotunun elektrik bağlantısını kesen ve fuları çıkaran çocuğun müdahalesi annesini kurtarmak için yeterli olmadı. Olay yerine gelen itfaiye ve ambulans yetkililerinin kadını hayata döndürme çabaları sonuç vermedi.</p>
      <p>Yetkililer ilk belirlemelere göre kadının elektrikli mutfak robotu yardımıyla yemek yaparken fularının robota sıkışması sonucu boğularak hayatını kaybettiğini açıkladı. Kesin ölüm sebebini belirlemek üzere otopsi yapılacağı bildirildi.</p>
      <ul>
        <li>
          <a href="https://tr.euronews.com/2019/11/10/video-hizini-alamayan-porsche-binanin-2-katina-girdi-en-az-2-olu">Video: Hızını alamayan Porsche binanın 2. katına girdi: En az 2 ölü</a>
        </li>
        <li>
          <a href="https://tr.euronews.com/2019/10/24/kirmizi-isikta-hayat-kurtaran-kaza-bir-aile-olumden-dondu">Kırmızı ışıkta hayat kurtaran kaza: Bir aile ölümden döndü</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>