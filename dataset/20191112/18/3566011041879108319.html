<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546874.html/%D8%A2%D9%85%D8%B1%DB%8C%DA%A9%D8%A7-%D8%B3%D8%A7%D9%84-%DA%AF%D8%B0%D8%B4%D8%AA%D9%87-69-%D9%87%D8%B2%D8%A7%D8%B1-%DA%A9%D9%88%D8%AF%DA%A9-%D9%85%D9%87%D8%A7%D8%AC%D8%B1-%D8%B1%D8%A7-%D8%A8%D8%A7%D8%B2%D8%AF%D8%A7%D8%B4%D8%AA-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T18:24:00+00:00"/>
    <meta property="og:title" content="آمریکا سال گذشته 69 هزار کودک مهاجر را بازداشت کرد"/>
    <meta property="og:description" content="بنا بر آمارهای رسمی منتشر شده، طی یک سال گذشته بیش از 69 هزار کودک مهاجر در بازداشت آمریکا به سر می‌برند."/>
  </head>
  <body>
    <article>
      <h1>آمریکا سال گذشته 69 هزار کودک مهاجر را بازداشت کرد</h1>
      <address>
        <time datetime="2019-11-12T18:24:00+00:00">12 Nov 2019, 18:24</time>
      </address>
      <p>بنا بر آمارهای رسمی منتشر شده، طی یک سال گذشته بیش از 69 هزار کودک مهاجر در بازداشت آمریکا به سر می‌برند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اطلاعات جدید دولت آمریکا در ماه جاری نشان می‌دهد که طی یک سال گذشته 69 هزار و 550 کودک مهاجر در این کشور در بازداشت به سر می‌برند.</p>
      <p>در ماه‌های اخیر، موجی از اخبار در خصوص وضعیت اسفناک مهاجران در مرز آمریکا و مکزیک منتشر می‌شود و گزارش‌ها نشان می‌دهد که نوجوانان و کودکان مهاجر در بازداشت مأموران آمریکایی جان خود را از دست داده‌اند.</p>
      <p>در یکی از داستانهای مربوط به سرنوشت غم‌انگیز مهاجران در مرز آمریکا، آنطور که خبرگزاری آسوشیتدپرس گزارش کرده است، جسد «آلبرتو مارتینز رامیرز» مرد 25 ساله اهل «سالوادور» و دختر 23 ماهه وی به نام «والریا» در ساحل «ریو گراند» در «ماتاموروس» مکزیک در حالی پیدا شده است که سعی داشتند از این رود به سمت «براونسویل» ایالت «تگزاس» آمریکا بروند، اما غرق شدند. سر کودک همچنان در زیر لباس پدرش پنهان شده بود و دستان وی به دور گردن پدرش حلقه زده شده بود و برخی از تحلیلگران و گروه‌های حقوق بشری می‌گویند که این نشان می‌دهد این کودک تا آخرین لحظات، محکم پدرش را در آغوش گرفته بود.</p>
      <p>«دونالد ترامپ» رئیس‌جمهور آمریکا که با شعار مقابله با مهاجرین غیرقانونی و بستن مرزهای آمریکا روی کار آمد، بارها علیه مهاجرین موضع گرفته و آن‌ها را به اخراج تهدید کرده است. </p>
      <p>به گزارش فارس، وی ماههاست که دولت مکزیک را تهدید کرده که در صورتیکه اقدامی در خصوص جلوگیری از ورود مهاجران به آمریکا اتخاذ نکند، با تعرفه‌های سنگین واشنگتن مواجه می‌شود.</p>
      <p>در پی این تهدیدات آمریکا، در نهایت مکزیک با دولت ترامپ توافق کرد تا حدود 6 هزار گارد ملی به مرزهای جنوبی با گواتمالا اعزام کند و آمریکا نیز در مقابل قرار است که پناهجویان را به مکزیک برگرداند و در آنجا به درخواست پناهندگی این افراد رسیدگی شود.</p>
      <p>انتهای پیام/</p>
    </article>
  </body>
</html>