<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/budapesht-stolicya-samogubciv-novini-svitu-50052974.html"/>
    <meta property="og:site_name" content="НВ"/>
    <meta property="article:published_time" content="2019-11-12T18:00:00+00:00"/>
    <meta property="og:title" content="Угорський клуб самогубців. Чому після Першої світової Будапешт зажив слави столиці суїцидів"/>
    <meta property="og:description" content="Після закінчення Першої світової Угорщина стала окремою державою, але втратила дві третини історичних земель і зазнала ментальної депресії національного масштабу. А Будапешт зажив слави столиці суїцидів."/>
  </head>
  <body>
    <article>
      <h1>Угорський клуб самогубців. Чому після Першої світової Будапешт зажив слави столиці суїцидів</h1>
      <h2>Після закінчення Першої світової Угорщина стала окремою державою, але втратила дві третини історичних земель і зазнала ментальної депресії національного масштабу. А Будапешт зажив слави столиці суїцидів.</h2>
      <address><time datetime="2019-11-12T18:00:00+00:00">12 Nov 2019, 18:00</time> by <a rel="author">Олег Шама</a></address>
      <p>НВ продовжує публікацію матеріалів в межах серії <b><i>Історія з НВ.</i></b></p>
      <p>У жовтні 1937 року голландський таблоїд Het Leven вийшов із коротким матеріалом про Школу усмішки в Будапешті. Автор замітки закидав угорській столиці високий рівень самогубств через депресивну атмосферу міста. Тому якийсь професор Єнне та гіпнотизер Вінчі відкрили в місті курси, на яких можна було освоїти усмішки Мони Лізи, голлівудських зірок або американського президента Франкліна Рузвельта. Остання була найдорожчою — $500 за шість тижнів навчання. За даними Het Leven, від бажаючих пройти курси не було відбою. На підтвердження таблоїд супроводжував свій матеріал докладним фоторепортажем.</p>
      <p>Лише через багато років з’ясувалося, що журналісти вигадали будапештську Школу усмішки, а фото були постановочними. Єдиним достовірним фактом замітки Het Leven була підвищена депресивність Будапешта, який навіть зажив слави столиці самогубців.</p>
      <p>Увесь світ тоді наспівував романс Похмура неділя угорського шансоньє Реже Шереша, написаного в 1933 році. Вірші музикантові запропонував репортер кримінальної хроніки будапештських Восьмигодинних новин Ласло Явор. Дуже швидко виникла легенда, що Похмура неділя підштовхувала жителів Будапешта накласти на себе руки. У всякому разі в місцевій пресі повідомлялося про 17 випадків суїцидів, певним чином пов’язаних із піснею. Шереша одного разу навіть серйозно побили за це.</p>
      <p>Але міжвоєнну ментальну депресію угорців сучасники пояснювали рішеннями Паризької мирної конференції 1919−1920 років, яка завершила Першу світову війну.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/755/big/4c2f089f167565089d402e2a6acd9473.png?stamp=20191112103512&amp;q=85&amp;output=jpg&amp;bg=white"/>
        <figcaption>Клієнти вигаданої Школи усмішки в Будапешті освоюють міміку президента США Франкліна Рузвельта. Фото з голландського таблоїда Het Leven, 1937 рік / Фото: Agence Rol, Het Leven</figcaption>
      </figure>
      <h3>Калейдоскоп народів</h3>
      <p>З -поміж країн, що програли ту війну, Австро-Угорська імперія була однією з найбільш етнічно строкатих. Із 1867 року держава Габсбурґів була формально розділена між двома титульними юрисдикціями — Австрією й Угорщиною. До того ж остання офіційно закріпила за собою вихід до Адріатичного моря з портом Фіуме (Рієка). А Буда і Пешт, розділені Дунаєм, стали одним містом, і як друга столиця імперії воно почало архітектурне змагання з першою — Віднем. Безперечним фаворитом цих перегонів стала будівля Угорського парламенту, яку завершив зодчий Імре Штейндль 1904 року.</p>
      <p>Всі ці процеси відбувалися за царювання передостаннього Габсбурґа — Франца Йосипа. Він правив імперією майже 68 років, довше за всіх своїх пращурів, користувався любов’ю більшості підданих і пережив усіх прямих спадкоємців.</p>
      <p>У листопаді 1916-го Франц Йосиф залишив цей світ. І в розпал війни корона величезної імперії дісталася п’ятому на черзі на престол спадкоємцю — 29-річному Карлу з бічної гілки Габсбурґів. Він узагалі вважав себе чехом і був абсолютно невідомий народові.</p>
      <p>«[Імперія] має стати союзною державою, в якій кожен народ має створити на своїй території власну державу, — заявив новий монарх, ставши імператором Карлом I, в австро-угорському парламенті в жовтні 1918-го за місяць до кінця війни. — Національні ради повинні регулювати взаємні інтереси і здійснювати зв’язок із моїм урядом».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/757/big_portrait/8196b2003f6ae4fde28a5166eff096aa.png?stamp=20191112103555&amp;q=85&amp;output=jpg&amp;bg=white"/>
        <figcaption>Межі країн (жовтим), які б вони отримали, якби до них застосували ті самі умови, в яких опинилася Угорщина після Тріанона. Листівка 1920-х років / Фото: Agence Rol, Het Leven</figcaption>
      </figure>
      <p>«Фактично це була декларація про розпуск двоєдиної монархії та створення на її місці чогось нового, — згадував Оттокар Чернін, міністр закордонних справ Австро-Угорщини. — Але зупинити спонтанний парад суверенітетів було вже неможливо».</p>
      <p>У жовтні-листопаді 1918-го оголосили про свою незалежність усі слов’янські компоненти імперії, зокрема й українці, які проголосили Західно-Українську Народну Республіку (ЗУНР) із центром у Львові.</p>
      <p>Відтак вантаж післявоєнних стягнень ліг на плечі двох титульних монолітів імперії Габсбурґів — Австрію та Угорщину.</p>
      <p>13 листопада, через два дні після офіційного припинення війни, в Будапешті угорці проголосили свою республіку на чолі з Міхаєм Карої. Одним із перших його кроків на посаді став наказ про припинення вогню на італійському фронті, хоча бої там вже припинилися і без того. Над Карої почали підсміюватися в усій колишній імперії. Наприклад, психоаналітик Зиґмунд Фрейд, який жив тоді у Відні, записав у щоденнику: «Угорці мають багато розумних людей, але їм довелося обрати найдурнішого президента».</p>
      <p>У грудні Карої звернувся до народу з прокламацією, в якій повідомив, що румунські війська зайняли Трансильванію — цей регіон в імперії Габсбурґів перебував під юрисдикцією Будапешта. «Підкоріться вимушеному, бо будь-яке насильство може тільки погіршити нашу ситуацію перед майбутньою мирною конференцією», — звернувся до народу президент, якому такі капітулянтські настрої не пішли на користь.</p>
      <h3>Червоні не прижилися</h3>
      <p>Д о нового парламенту Угорщини потрапив і десант із більшовицької Росії на чолі з Белою Куном, вихідцем із єврейської трансильванської сім'ї. 21 березня 1919-го угорські соціалісти й комуністи об'єдналися в одну парламентську фракцію і проголосили Угорську радянську республіку. Кун отримав у ній посаду міністра закордонних справ, але швидко став головною особою в новому уряді.</p>
      <p>Лідер російських більшовиків Володимир Ленін говорив: «Кун своїм авторитетом, своєю впевненістю, що за ним стоять величезні маси, міг одразу провести закон про перехід у суспільну власність усіх промислових підприємств Угорщини, які велися капіталістично. Два дні минуло, і ми цілком переконалися, що угорська революція стала на комуністичні рейки».</p>
      <p>Кун до того ж шукав можливості почати перемовини з Антантою — союзом Франції та Великої Британії, які перемогли у війні.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/758/big/c909bf34e0156dff9299cc4cfdece033.png?stamp=20191112103707&amp;q=85&amp;output=jpg&amp;bg=white"/>
        <figcaption>Імператор Карл I після контрнаступу на східному фронті відвідав відвойовану в росіян Коломию, 1917 рік / Фото: Austro-Hungarian Official Photographer, fortepan.hu</figcaption>
      </figure>
      <p>«Я проти перемовин із більшовиками не тому, що це злочинці, а тому, що, давши їм зрозуміти, що вони гідні проводити з нами перемовини, ми підняли б їх до нашого рівня», — заявив Жорж Клемансо, президент Франції, на початку Паризької конференції, коли на ній щойно взялися визначати повоєнні кордони у світі.</p>
      <p>Із Клемансо були солідарні більшість учасників перемовин. Вони в подробицях чули з перших вуст, що діється у червоній Росії. Наприклад, Жозеф Нуланс, французький посол у Петрограді, повідомляв: «Розстрілюють не тільки чоловіків, а й жінок. […] А британський морський аташе капітан Кромі! Його вбито, коли він захищав англійське посольство, і тіло його виставляли у вікні протягом трьох днів».</p>
      <p>Тому спроби угорських комуністів зайняти місце за столом переговорів у Парижі закінчилися нічим.</p>
      <p>Російський історик Олександр Гогун пише про порядки в червоній Угорщині: «Як і в Росії, влада вчинила терор — за час правління ліворадикалів у невеликій Угорщині в середньому страчували двох людей на добу: брали заручників із „буржуїв“ та інакодумців і за довільним розсудом розстрілювали або вішали на деревах кожного десятого».</p>
      <p>Справжній шок жителі Будапешта пережили, коли до 1 травня влада задрапувала червоною тканиною колону Свободи і пам’ятники середньовічним королям. А на цьому тлі встановили гіпсові статуї комуністичних ідолів — Карла Маркса і Фрідріха Енгельса.</p>
      <p>Не дивно, що червона Угорщина проіснувала всього 133 дні, остаточно дискредитувавши країну на перемовинах у Парижі.</p>
      <h3>Адмірал без флоту</h3>
      <p>В игнанням червоних керував адмірал Міклош Горті, колишній головнокомандувач імперського флоту. До Будапешта він в'їхав на білому коні й оголосив, що прощає «грішну столицю, яка осквернила батьківщину».</p>
      <p>Політичні еліти й армія наполягали на відновленні монархії. Випробувавши упродовж пів року кілька варіантів, Національні збори поклали відповідальність за престол Угорського королівства на адмірала Горті, але тільки як регента.</p>
      <p>Тим часом у Парижі готували остаточне вирішення угорського питання. Французька сторона найрішучіше наполягала на позбавленні мадярів територій, щоб уникнути відновлення влади Габсбурґів.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/759/big/4a47d318c0b5c088ee5b0c48643095b0.png?stamp=20191112103731&amp;q=85&amp;output=jpg&amp;bg=white"/>
        <figcaption>Влада радянської Угорщини закриває пам'ятники на площі Свободи в Будапешті, щоб заховати їх за кумачем (на фото вгорі) / Фото: Austro-Hungarian Official Photographer, fortepan.hu</figcaption>
      </figure>
      <p>Умови, запропоновані в Парижі для Будапешта, були шокуючими: Угорщину позбавляли 2/3 її території. Стародавні міста Пожонь і Колошвар (сучасні Братислава й Клуж-Напока), які угорці вважали своїми історичними столицями, переходили до сусідів. Про флот тепер і думати не випадало — між морем і Угорщиною простягнулася Держава словенців, хорватів і сербів (ДСХС).</p>
      <p>Перша угорська делегація на чолі з графом Альбертом Аппоньї марно намагалася змінити ці умови. Мир підписали тільки з другої спроби. Та й тільки після того, як прем'єр-міністр Франції Олександр Мільєран, який головував тоді на Паризькій конференції, доповнив угоду власним листом. Він вважався додатком до договору й гарантував перегляд кордонів у неозначеному майбутньому.</p>
      <p>4 червня 1920 року державні прапори у всій Угорщині були приспущені — прийшла звістка про остаточне підписання миру, відомого як Тріанонський договір. Разом із землями країна втрачала 64% населення (зокрема і 3 млн етнічних угорців), 83% виробництва чавуну, 67% банківської системи.</p>
      <p>Масштаб трагедії описав історик Ласло Контлер: «Угорська національна самосвідомість була скроєна за зразком світовідчуття громадян середньої за розмірами держави з 20−30-мільйонним населенням… [Угорці] відчули жах ментальної клаустрофобії. Націю охопили почуття люті та жага помсти, спресовані в гасло Ні, ні! Ніколи!». Воно довго не сходило з плакатів, розклеєних у всій країні, ба навіть із коробок сірників та етикеток на харчах.</p>
      <p>У грудні 1925-го в Гаазі заарештовали угорського дипкур'єра за спробу обміняти фальшиву тисячафранкову купюру. Серед його речей знайшли валізу, набиту такими банкнотами. З’ясувалося, що їх надруквали в типографії Національного інституту картографії, яким керував Пал Телекі, перший прем'єр-міністр за Горті. Він був пов’язаний із секретною операцією, націленою на перегляд Тріанонського договору. Її готував група вищих угорських офіцерів. За цим грандіозним планом, передбачалося зчинити хаос в економіці Франції. Але вже наступного року координаторка підробників князя Лайоша Віндішгреца, шефа поліції Імре Надаші й ще кількох людей засудили до різних тюремних термінів.</p>
      <p>Тим часом угорські інтелектуали взялися за додаткові пошуки національної ідентичності.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/760/big/a5ecb3711aab3336af555df10ecca824.png?stamp=20191112103845&amp;q=85&amp;output=jpg&amp;bg=white"/>
        <figcaption>Права п’ясть Св. Іштвана — Jobb — національна святиня угорців, звідси назва сучасної радикальної партії Йоббік. На фото — вагон із цими мощами на станції в Домбоварі, серпень 1938 року / Фото: fortepan.hu</figcaption>
      </figure>
      <h3>Угорець, на схід!</h3>
      <p>Щ е на початку XIX століття угорці почувалися народом, який перебував у тіні німецької культури. Філософ Йоганн Гердер, непохитний у ті часи авторитет, писав: «Тут, між слов’янами, німцями, волохами й іншими народностями, угорці становлять меншу частину населення, тож за кілька століть, напевно, не можна буде знайти навіть і саму їхню мову».</p>
      <p>У 1841 році 22-річний вчений Антал Регулі вирушив до Петербурга отримати дозвіл на експедицію. Його завданням було встановити спорідненість між мовною та матеріальною культурою угорців і фінів. Зрештою Регулі дістався Уралу і встановив спільність коренів свого народу з тамтешніми автохтонами — ханти й манси.</p>
      <p>Згодом, на початку ХХ століття у середовищі угорських вчених розвинулася теорія Великого Турана — стародавньої держави, яка існувала в межах південного Уралу й Ірану. Звідти колись і прийшли угорці в Європу.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/761/big_portrait/61c3b37cb43f13cf14af361c2c312f4f.png?stamp=20191112103918&amp;q=85&amp;output=jpg&amp;bg=white"/>
        <figcaption>"Коли настане час — могили відкриються", — писав Аттіла Йожеф у 1922 році про відродження Угорщини в майбутньому. Його вірші були співзвучні плакату, який зображував реакцію угорців на Тріанонський мир / Фото: fortepan.hu</figcaption>
      </figure>
      <p>У 1910 році економіст Алайош Паїкерт заснував у Будапешті Туранську спільноту, чому посприяв віцекороль Угорщини Йозеф Авґуст. У статуті організації зазначалося: «Наша мета — вивчити, засвоїти й використати в інтересах Угорщини […] науку, мистецтво й господарство рідних нам азійських і європейських народів». В одній з промов Паїкерт закликав: «Пропагувати науково і практично Туран, нашу велику минулу і ще величнішу майбутню батьківщину».</p>
      <p>«Мадяр, на схід!» — закликав у статтях голава товариства тураністів Пал Телекі. Він стане першим прем'єр-міністром уряду епохи Горті. Але до цього дозволяв собі розмірковувати про «державу туранства від нашої батьківщини до Японії, від Середземного моря — до тундри».</p>
      <p>Сучасний історик Стівен Ухаллі пише: «Розчарування Європою, викликане зрадою Заходу в Тріаноні, і песимістичне відчуття самотності привели різні верстви суспільства до туранізму».</p>
      <p>Ось як описував у 1928 році носія туранських коренів — чабана з Хортобаді етнограф Іштван Ечеді: «Крислатий, засмальцьований капелюх, зав’язаний нижче підборіддя. Брудні, засмальцьовані штани надають йому екзотичного вигляду». Вчений-аристократ милувався: «Гладковиголені щоки й закручені вуса. Волосся зачесане на потилицю. Це людина стародавнього туранського типу».</p>
      <h3>Таки Захід</h3>
      <p>О дним із культових поетів Угорщини того часу став Аттіла Йожеф. Ні ні! Ніколи! — заголовок його вірша, якого він написав у 17-річному віці незабаром після ратифифікації Тріанонського миру.</p>
      <p>«Наш гнів здіймається до небес: Ми хочемо нашої країни! Або ми помремо за це», — гримить у ньому юнацька лють. І хоча за життя Йожефа вірш не опублікували, його рядки чітко артикулювали настрій тодішньої угорської молоді.</p>
      <p>Літераторів старшого віку об'єднував журнал Нюгат (Захід). Вони дещо інакше бачили стан країни, намагаючись по-новому осмислити її місце серед європейських народів. Міхай Бабич, один із головних редакторів Нюгата, писав про помітне прагнення угорців після Тріанона замкнутися, відвернутися від усього світу: «Одне зрозуміло: хоч би як відгородженою нездоланними засіками не була батьківщина, яку ми здобули собі, сховатися від решти світу все одно не вдасться».</p>
      <p>Бабич був основним літературним авторитетом того часу. Про протилежності в баченні майбутнього Угорщини він зауважив: «Однак до чого ж вона єдина, ця країна, відрізана, немов шматок хліба, від решти світу, до чого ж єдиний цей особливий угорський глобус!»</p>
      <p>1937 рік, той самий, коли в голландському таблоїді вийшов фейковий матеріал про депресивний Будапешт, став найтрагічнішим для угорської літератури. Тоді один за одним самовільно пішли з життя поети Дьюла Юхас і Аттіла Йожеф. І все це сталося точно не через пісню Похмура неділя.</p>
      <p>Угорщина піднялася духом, коли для неї з’явилася можливість реваншу за підтримки нацистської Німеччини. Союз двох країн оформився наприкінці 1930-х. Хоча Будапешт у цій парі виявився аутсайдером: вже в 1941-му німці розв’язали війну з Югославією, увійшовши на її землі через угорський кордон. Перед цим Пал Телекі, будучи вдруге прем'єром Угорщини, уклав із Бєлградом мир. Не витримавши нехтування угорськими інтересами з боку німецьких союзників, Телекі застрелився, навіть не подавши у відставку.</p>
      <p>У союзі з Третім рейхом Будапешт частково повернув собі історичні землі. Але в 1945 році Угорщина знову опинилася серед держав, які програли світову війну. Їй довелося повернутися у межі, визначені Тріанонським договором.</p>
      <p>
        <b>
          <i>Цей матеріал опубліковано в № 41 <a href="https://magazine.nv.ua/">журналу НВ</a> від 7 листопада 2019 року</i>
        </b>
      </p>
    </article>
  </body>
</html>