<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621073/%D9%85%DA%A9%D8%B2%DB%8C%DA%A9-%D8%A8%D9%87-%D9%85%D9%88%D8%B1%D8%A7%D9%84%D8%B3-%D9%BE%D9%86%D8%A7%D9%87%D9%86%D8%AF%DA%AF%DB%8C-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T01:19:00+00:00"/>
    <meta property="og:title" content="مکزیک به مورالس پناهندگی داد"/>
    <meta property="og:description" content=" «مارسلو ابرارد» وزیر خارجه مکزیک گفت که به «اوو مورالس» پناهندگی داده است."/>
  </head>
  <body>
    <article>
      <h1>مکزیک به مورالس پناهندگی داد</h1>
      <address>
        <time datetime="2019-11-12T01:19:00+00:00">12 Nov 2019, 01:19</time>
      </address>
      <p>
        <i> «مارسلو ابرارد» وزیر خارجه مکزیک گفت که به «اوو مورالس» پناهندگی داده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش بامداد سه‌شنبه رویترز، ابرارد گفت: ما فورا به وزارت خارجه بولیوی اعلام خواهیم کرد که طبق قوانین بین‌المللی باید زمینه خروج امن وی را فراهم کند.</p>
      <p>پیش از انتشار این خبر نیروهای مسلح بولیوی در بیانیه‌ای متعهد شد که از «بخش‌های حیاتی خدمات‌رسانی عمومی» حفاظت کند.</p>
      <figure>
        <img src="https://aftabnews.ir/files/fa/news/1398/8/21/358140_978.jpg"/>
      </figure>
      <p>نیروهای مسلح بولیوی یک روز بعد از اعلام استعفای «اوو مورالس» رئیس جمهوری چپگرای این کشور گفت که طرح‌هایی برای حفاظت از بخش‌های حیاتی خدمات‌رسانی عمومی به اجرا خواهد گذاشت.</p>
      <p>پس از اعلام نتایج نهایی انتخابات ریاست جمهوری در بولیوی و با وجود تایید «دادگاه عالی انتخابات»، مخالفان مورالس اعلام کردند که این نتایج را نمی‌پذیرند و از آن زمان تاکنون دست به اعتراض‌های خشونت‌آمیز زده‌اند.</p>
      <p>به دنبال تشدید بحران سیاسی در بولیوی، سازمان کشورهای آمریکایی (اواِی‌اس - OAS) از دولت لاپاز خواسته بود، نتایج انتخابات ریاست جمهوری برگزار شده در ۲۸ مهرماه (۲۰ اکتبر) را ملغی اعلام و انتخابات دوباره برگزار کند.</p>
      <p>سرانجام یکشنبه ۱۹ آبان‌ماه (۱۰ نوامبر) با دخالت ارتش بولیوی، مورالس مجبور به استعفا شد و در نطق تلویزیونی گفت: استعفای خود را تقدیم می‌کنیم تا برادران و خواهران کارمند دولت هدف حملات و تهدیدات قرار نگیرند.</p>
      <p>وی شرایط جاری در بولیوی را به کودتا علیه دولت تعبیر کرد و خطاب به مردم کشورش گفت: دوست دارم اعلام کنم، مبارزه ما پایان نیافته و تلاش برای تحقق برابری و صلح همچنان ادامه خواهد داشت.</p>
    </article>
  </body>
</html>