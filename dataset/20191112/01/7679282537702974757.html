<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-asian-shooting-championship-mein-saurabh-chaudhary-me-jeeta-silver-skeet-team-ko-mila-gold-2844792.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T01:34:45+00:00"/>
    <meta property="og:title" content="Shooting : सौरभ ने जीता सिल्वर, स्कीट टीम के हिस्से आया गोल्ड"/>
    <meta property="og:description" content="भारतीय निशानेबाज सौरभ चौधरी ने सोमवार को यहां जारी 14वीं एशियाई चैंपियनशिप की 10 मीटर एयर पिस्टल स्पर्धा में रजत पदक हासिल किया। वहीं भारत की पुरुष स्कीट जूनियर टीम ने स्वर्ण पदक हासिल कर भारत के..."/>
  </head>
  <body>
    <article>
      <h1>Shooting : सौरभ ने जीता सिल्वर, स्कीट टीम के हिस्से आया गोल्ड</h1>
      <address><time datetime="2019-11-12T01:34:45+00:00">12 Nov 2019, 01:34</time> by <a rel="author">एजेंसी,दोहा</a></address>
      <p>भारतीय निशानेबाज सौरभ चौधरी ने सोमवार को यहां जारी 14वीं एशियाई चैंपियनशिप की 10 मीटर एयर पिस्टल स्पर्धा में रजत पदक हासिल किया। वहीं भारत की पुरुष स्कीट जूनियर टीम ने स्वर्ण पदक हासिल कर भारत के स्वर्णिम सफर को जारी रखा है। 17 साल के चौधरी ने फाइनल में 224.5 अंक अर्जित किए और दूसरे पायदान पर रहे। उत्तर कोरिया के किम सोंग गुक ने लुसाइल शूटिंग कौम्पलेक्स में हुए मुकाबले में 246.5 अंक हासिल करते हुए वर्ल्ड रिकॉर्ड बनाया और स्वर्ण पदक जीता। </p>
      <p>आठ खिलाड़ियों के फाइनल में 181.5 अंकों के साथ भारत के अभिषेक वर्मा को पांचवें पायदान से ही संतोष करना पड़ा। चौधरी और वर्मा ने पहले ही 2020 टोक्यो ओलंपिक के लिए क्वालीफाई कर लिया है। उन्होंने सातवें और आठवें पायदान पर रहकर फाइनल के लिए क्वॉलिफाई किया। इस स्पर्धा से एयर पिस्टल का कोटा ईरान, उत्तर कोरिया और पाकिस्तान को मिला, क्योंकि भारत और चीन पहले ही अधिकतम दो-दो कोटा स्थान हासिल कर चुके थे।</p>
      <h3>
        <a href="https://www.livehindustan.com/sports/story-asian-shooting-championship-india-ne-ek-din-me-3-olympic-quota-haasil-kiye-2843157.html">Shooting: भारत ने एक दिन में हासिल किए तीन ओलंपिक कोटा</a>
      </h3>
      <h3>
        <a href="https://www.livehindustan.com/sports/story-la-liga-lionel-messi-ne-cristiano-ronaldo-ki-hat-trick-record-ki-barabri-ki-2843166.html">ला लिगा: मेसी ने रोनाल्डो के हैट्रिक रिकॉर्ड की बराबरी की</a>
      </h3>
      <p>निशानेबाजी में भारत को अब तक 15 ओलम्पिक कोटे मिल गए हैं। वहीं, श्रेय अग्रवाल और धानुष श्रीकांत ने 10 मीटर एयर राइफल मिश्रित टीम स्पर्धा में और गुरनिरहाल गाचार्, अभय सिंह शेखोन और आयुष रुद्राराजू ने पुरुषों की स्कीट जूनियर टीम ने स्वर्ण पदक हासिल किया। </p>
      <p>श्रेया और धानुष ने अपने चीनी विपक्षी को 16-14 से मात दे सोने का तमगा हासिल किया। गुरनिहाल ने एकल स्पर्धा में 50 के स्कोर के साथ रजत पदक जीता। क्वालीफिकेशन में 120 के स्कोर के साथ पहला स्थान हासिल करने वाले अभय शेखोन फाइनल में चौथे स्थान पर रहे। </p>
      <p>महिला स्कीट जूनियर टीम ने भी कुल 309 स्कोर के सात रजत पदक पर कब्जा जमाया। इस टीम में धालीवाल परीनाज, अरीबा खान, कार्तिकी सिंह शेखावत शामिल थीं। पुरुष 10 मीटर एयर पिस्टल जूनियर में टीम ने कांस्य पदक जीता। इस टीम में सरबजोत सिंह, आकाश और युवराज सिंह शमिल रहे।</p>
    </article>
  </body>
</html>