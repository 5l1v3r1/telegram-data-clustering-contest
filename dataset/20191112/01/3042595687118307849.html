<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/skulle-henrettes-for-grotesk-drap-dode-i-fengsel/71807627"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T01:08:24+00:00"/>
    <meta property="og:title" content="Skulle henrettes for grotesk drap. Døde i fengsel"/>
    <meta property="og:description" content="Ron Lafferty drepte niesen og svigerinnen i 1984, fordi svigerinnen var sterk motstander av polygami. Nå er han død, 74 år gammel."/>
  </head>
  <body>
    <article>
      <h1>Skulle henrettes for grotesk drap. Døde i fengsel</h1>
      <h2>Ron Lafferty drepte niesen og svigerinnen i 1984, fordi svigerinnen var sterk motstander av polygami. Nå er han død, 74 år gammel.</h2>
      <address><time datetime="2019-11-12T01:08:24+00:00">12 Nov 2019, 01:08</time> by <a rel="author">Lars Martin Gimse</a></address>
      <p>Siden 1985 har Ron Laffery ventet på døden. Da ble han dømt for drapet på niesen og svigerinnen. Lafferty ble dømt til døden for drapene, men før staten Utah fikk fullbyrdet straffen døde han i fengsel av naturlige årsaker, 78 år gammel, skriver <a href="https://apnews.com/8da15c717f2a49faa3ee124e0b5c1c3d">nyhetsbyrået AP.</a></p>
      <p>Laffertys sak er god kjent i USA, spesielt på grunn av den bestselgende boka «Under the Banner of Heaven», som omtaler hans sak.</p>
      <h3>Kastet ut av kirke</h3>
      <p>Lafferty vokste opp i Mormonerkirka «Church of Jesus Christ of Latter-day Saints», og oppførte seg lenge som et hvilket som helst annet medlem av kirka.</p>
      <p>Han var misjonær i Florida, før han flyttet tilbake til Utah, der han giftet seg, fikk barn og begynte å jobbe.</p>
      <p>
        <b>Alt ble snudd på hodet i 1982, da han begynte å bruke mer tid sammen med broren Dan, som mente sterkt at kirka aldri skulle ha gått bort fra polygami, som den gjorde for over et århundre siden.</b>
      </p>
      <p>Til slutt tok Ron til seg brorens polygami-overbevisning, og de to ble sparket ut av kirka i 1983. De meldte seg inn i en kult kalt «School of Prophets», som holdt fast ved polygami-praksisen mormon-kirka hadde forlatt.</p>
      <p>Dette ville ikke Ron Laffertys kone være med på, så hun skilte seg fra ham, tok med seg barna og flyttet til Florida.</p>
      <h3>Drepte svigerinne og niese</h3>
      <p>Året etter hadde de to brødrene bygd opp et voldsomt raseri mot kona til deres felles bror Allen, Brenda Lafferty. Hun hadde støttet Ron Laffertys kone da hun gikk fra ham.</p>
      <p>24. juli 1984 dro de to brødrene til hennes leilighet. Ron mente han hadde fått beskjed fra Gud om å drepe henne.</p>
      <p>Ifølge en venn av de to brødrene, som ventet i en bil på utsida av leiligheten, skal Breda Lafferty ha skreket:</p>
      <p>
        <b>«Ikke skad babyen min. Vær så snill, ikke skad babyen min».</b>
      </p>
      <p>Brenda Lafferty ble banket opp og kvalt med ledningen til en støvsuger. Hun og hennes 15 måneder gamle datter Erica døde etter at de fikk strupene skåret over.</p>
      <h3>Skulle henrettes ved skyting</h3>
      <p>For dobbeltdrapet ble Ron Lafferty dømt til døden. Broren Dan fikk «bare» livstidsstraff, et poeng den drapsdømtes forsvarere har brukt i de mange ankene i løpet av åra som er gått. De mener straffen er uproporsjonal sammenliknet med brorens.</p>
      <p>I tillegg har de argumentert for at han lider av en psykisk lidelse.</p>
      <p>Ron Lafferty ble opprinnelig dømt til døden i 1985, men den dommen ble forkastet av en domstol i 1991, fordi dommeren i den første saken ikke brukte riktige standarder når det skulle fastslås om Lafferty var tilregnelig.</p>
      <p>
        <b>Det hjalp ikke Lafferty. I 1996 ble han dømt til døden igjen. Han valgte da selv å bli henrettet av en eksekusjonspelotong, det vil si skyting, et valg dødsdømte i Utah hadde da.</b>
      </p>
      <p>I ettertid har reglene blitt endret, slik at en eksekusjonspelotong bare kan brukes dersom stoffene man bruker i giftsprøyta ikke er tilgjengelige.</p>
      <p>Lafferty skulle etter planen henrettes i løpet av 2020, etter at hans siste anke ble avvist i august, skriver <a href="https://eu.usatoday.com/story/news/nation/2019/08/14/utah-death-row-inmate-ron-lafferty-loses-appeal-closer-execution/2006367001/">nyhetsbyrået AP.</a></p>
      <p>- Dersom ting går som vi forventer, ville jeg ikke bli overrasket om henrettelse finner sted neste sommer, sa Andrew Peterson ved statsadvokatens kontor etter at anken hadde blitt avvist, ifølge<a href="https://www.nbcnews.com/news/us-news/ruling-pushes-death-row-inmate-ronald-watson-lafferty-closer-utah-n1041856"> NBC News.</a></p>
      <p>Lafferty hadde da blitt den første dødsdømte fangen som ble henrettet ved eksekusjonspelotong siden 2010.</p>
      <p>Slik gikk det ikke, og mandag døde Lafferty i fengsel, 78 år gammel.</p>
    </article>
  </body>
</html>