<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/genc-muhtarin-model-projesi-koy-genclerinden-gonullu-itfaiye-kurdu-15569yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-12T01:00:00+00:00"/>
    <meta property="og:title" content="Genç muhtarın model projesi: Köy gençlerinden gönüllü itfaiye kurdu"/>
    <meta property="og:description" content="Tarihsellik anlamında… Bursa’nın en yeni köyü olduğunu söylemek mümkün. Çünkü, çok eski bir geçmişi yok. İş ve gelecek..."/>
  </head>
  <body>
    <article>
      <h1>Genç muhtarın model projesi: Köy gençlerinden gönüllü itfaiye kurdu</h1>
      <address><time datetime="2019-11-12T01:00:00+00:00">12 Nov 2019, 01:00</time> by <a rel="author">Ahmet Emin Yılmaz</a></address>
      <p>Tarihsellik anlamında… <b>Bursa’nın</b> <b>en yeni</b> köyü olduğunu söylemek mümkün. Çünkü, çok eski bir geçmişi yok. İş ve gelecek kaygısıyla <b>Gümüşhane’</b>den göç eden birkaç aile, <b>Bademli’</b>ye 3 kilometre mesafede ve <b>Mürsel Köyü’</b>nün yanına yerleşerek 1975 yılında <b>Ülkü Köy’</b>ü kurmuşlar.</p>
      <p>Yani, 45 yıllık <b>gencecik</b> bir köy.</p>
      <p>İşte…</p>
      <p><b>Mudanya’</b>ya bağlı gencecik bir köy olan <b>Ülkü Köy’</b>ün gencecik de bir <b>muhtarı</b> var: <b>Taner Bayrak.</b></p>
      <p>31 Mart yerel seçimlerinde <b>Ülkü Köy Muhtarı</b> seçilen <b>Taner Bayrak </b>siyaset geçmişi olan biri. 2010-2014 yılları arasında <b>AK Parti Mudanya İlçe Gençlik Kolu Başkanı</b> olarak, ardından da ana kademe olan <b>AK Parti Mudanya İlçe’</b>de<b> Başkan Yardımcısı</b> olarak siyaset yaptı.</p>
      <p>Şimdiyse…</p>
      <figure>
        <img src="https://www.olay.com.tr/d/other/1.-yazi-icin-ulku-koy-muhtari-taner-bayrak.jpg"/>
      </figure>
      <p>Siyasette edindiği <b>üretkenliği</b> ve <b>çalışma azmini</b> genç köyün genç muhtarı olarak sergiliyor. Köyü de bir çırpıda özetledi:</p>
      <p>
        <b>“45 yıl önce Gümüşhane’den gelen birkaç ailenin kurduğu köyümüz hızlı büyüdü ve nüfusu bini aştı. Okulumuzda 195 öğrenci, ana sınıfımızda 26 çocuk var.”</b>
      </p>
      <p>Şuna dikkat çekti:</p>
      <p>
        <b>“Bursa’nın yeni gelişim bölgeleri içinde yer alıyoruz. Yanımızda Bademli ve Mürsel Köy var. Yapılaşmanın sürdüğü bu bölge artık kentin bir parçası.”</b>
      </p>
      <p>Önemsediği nokta şu:</p>
      <p>
        <b>“Yapılaşma artıp nüfus çoğalınca, bazı konularda da tedbirli olmak gerekiyor. Örneğin, Allah korusun köyde bir yangın olsa en yakın itfaiye Mudanya’da. Onun gelmesi gerekecek.”</b>
      </p>
      <p>Ardından…</p>
      <p><b>“Bana göre önemsenmesi gereken bir konu”</b> dedi ve şunu söyledi:</p>
      <p>
        <b>“En azından yangın başlangıcına müdahale edebileceğimiz bir sistem kurmaya karar verdik ve köyün gençlerinden gönüllü itfaiye timi kurduk.”</b>
      </p>
      <p>Doğrusu…</p>
      <p><b>Ülkü Köy’</b>ün <b>genç muhtarı Taner Bayrak’</b>ın köy gençlerinden kurduğu ve <b>Bursa’da ilk</b> olan <b>gönüllü itfaiye </b>alkışlanıp <b>model</b> alınması gereken bir proje.</p>
      <p><b>“Büyükşehir Belediye Başkanımız Alinur Aktaş ve Mudanya Belediye Başkanımız Hayri Türkyılmaz’dan büyük destek görüyorum. Kendilerine teşekkür ederim”</b> diyen genç muhtarın küçük bir isteği de var:</p>
      <p>
        <b>“Büyükşehir Belediyemizden gönüllü itfaiyeci gençlerimize eğitim, su tankı ve yangın dolabı bekliyoruz.”</b>
      </p>
      <p> </p>
      <p>
        <b>Lütfi Hoca artık Muradiye Camii’nde</b>
      </p>
      <p> </p>
      <figure>
        <img src="https://www.olay.com.tr/d/other/2.-yazi-icin-muradiye-camii-imami-lutfi-tasci.jpg"/>
      </figure>
      <p>
        <b>Tuna Camii’</b>
      </p>
      <p>nde başladı, <b>Şehreküstü Camii’</b>nde devam etti. <b>Bursa’</b>nın en sosyal din görevlisi olarak kabul edildi, derneklerde sosyal çalışmalar yaptı. 2018 seçimind dee <b>MHP’</b>den milletvekili adayı olup siyaseti denedi.</p>
      <p>Özellikle…</p>
      <p>Son dönem devlet erkânının katıldığı resmi törenlerde <b>Kur’an-ı Kerim </b>okuyup <b>duayı</b> yaptırması nedeniyle <b>protokol imamı</b> olarak anılmaya başlandı.</p>
      <p>33 yıllık <b>imam</b> olan <b>Lütfi Taşçı</b> artık <b>Muradiye Camii İmam Hatibi</b> olarak görev yapacak.</p>
      <p> </p>
      <p>
        <b>Diş Fakültesi’nde ilk resmi adım: BUÜ, 8 öğretim üyesi alımını başlattı</b>
      </p>
      <p> </p>
      <figure>
        <img src="https://www.olay.com.tr/d/other/3.-yazi-icin-bursa-uludag-universitesi-dis-hekimligi-fakultesi-icin-ilk-resmi-adim-ogretim-uyesi-alimi-ile-atildi.png"/>
      </figure>
      <p>Arşivimizi açıp baktık… <b>AK Parti Bursa</b> milletvekilleri <b>Dr. Mustafa Esgin, Refik Özen </b>ve <b>Zafer Işık’</b>ın önce <b>Sağlık Bakan Yardımcısı Muhammed Güven’</b>i, sonra <b>YÖK Genel Sekreteri Necati Akçeşme’</b>yi ziyaret edip <b>“Uludağ Üniversitesi’nde Diş Hekimliği Fakültesi açılmasını istediklerini”</b> 24 Kasım 2018 günü bu sütunlardan duyurduk.</p>
      <p>İki de <b>gelişme bilgisi</b> aktardık:</p>
      <p>Bir…</p>
      <p>
        <b>
          <i>Nilüfer’</i>
        </b>
        <i>de yapımı tamamlanan <b>Ağız ve Diş Sağlığı Hastanesi’</b>nin <b>Diş Hekimliği Fakültesi’</b>nin uygulama hastanesi olmasını <b>Sağlık Bakanlığı </b>kabul etti.</i>
      </p>
      <p>İki…</p>
      <p>
        <b>
          <i>YÖK Genel Sekreteri Süleyman Necati Akçeşme</i>
        </b>
        <i> görüşme sırasında <b>Uludağ Üniversitesi</b> ile bağlantı kurup, <b>Diş Hekimliği Fakültesi</b> kararını yaşama geçirebileceğinin teyidi aldı.</i>
      </p>
      <p>İşte…</p>
      <p>1 yıl önceki bu girişimden sonra ilk resmi adım <b>Bursa Uludağ Üniversitesi’</b>nin kurulacak<b> Diş Hekimliği Fakültesi</b> <b>için 8 öğretim üyesi</b> alımı yapılacağını duyurmasıyla resmen atıldı.</p>
      <p> </p>
      <p>
        <b>Üniversite’de Finlandiyalı en özel konuk</b>
      </p>
      <p> </p>
      <figure>
        <img src="https://www.olay.com.tr/d/other/4.-yazi-icin-prof.-dr.-pasi-reinikainen.jpg"/>
      </figure>
      <p>
        <b>Uludağ Üniversitesi Eğitim Fakültesi</b>
      </p>
      <p> tarafından <b>Öğretmenler Günü</b> etkinlikleri kapsamında bir dizi konferans düzenlendi.</p>
      <p>O konferanslardan birine, <b>Finlandiya Eğitim Enstitüsü Başkanı</b> ve bizdeki <b>ÖSYM’</b>nin karşılığı olan kurumun eski başkanı olan <b>Prof. Dr. Pasi Reinikainen</b> konuk oluyor.</p>
      <p>13 Kasım Çarşamba günü saat 14.30’da <b>Mete Cengiz Salonu’</b>nda gerçekleşecek konferansta, çok merak edilen ve zaman zaman <b>Türkiye’ye örnek</b> gösterilen <b>eğitimde Finlandiya modeli</b> açısından önem taşıyor.</p>
      <p> </p>
      <p>
        <b>Bu da ‘çevreci’ siyaset… MHP Osmangazi, nefes almak için fidan dikti</b>
      </p>
      <p> </p>
      <figure>
        <img src="https://www.olay.com.tr/d/other/5.-yazi-icin-mhp-osmangazi-ilce-baskani-seyfi-seyfioglu-fidan-dikim-toreni.jpg"/>
      </figure>
      <p>Kampanyayı… <b>Orman Genel Müdürlüğü </b>düzenledi. <b>Türkiye</b> genelinde <b>11 milyon fidan</b> dikimini hedefleyen kampanyanın tarihi de 11. ayın 11. günü, saat 11 olarak planlandı.</p>
      <p>İşte…</p>
      <p>Cayır cayır yanan ormanlarımızın içimizi de yaktığı yaz dönemi sonrası ruhumuzu ısıtan bu kampanyanın <b>Bursa</b> ayağında 300 bin fidan dikildi. Tören alanı olarak belirlenen <b>Başköy’</b>deki dikim sahasında da renkli görüntüler oluştu.</p>
      <p>Törende…</p>
      <p>Kurum ve kuruluşlar kendilerine ayrılan parsellerde fidan dikimi yaparken, <b>MHP Osmangazi İlçe Başkanı Seyfi Seyfioğlu</b> da yönetimiyle birlikte fidan dikip <b>çevreci siyaset</b> sergiledi.</p>
      <p>Aslında…</p>
      <p>Başta <b>çevre</b> olmak üzere <b>ağaç ve orman kampanyası</b> gibi konularda siyasetin harekete geçmesi, fidan dikimi törenine katılması yanında kendi kamuoyuna da fidan dikmeleri çağrı yapıp destek vermesi çok önemli.</p>
      <p>O bakımdan…</p>
      <p>Çevreye duyarlı, <b>gelecek için nefes</b> bırakmayı önemseyen siyasetçileri kutluyoruz.</p>
      <p> </p>
      <p>
        <b>İYİ Parti yolu açtı, 500 fidan dikti</b>
      </p>
      <p> </p>
      <figure>
        <img src="https://www.olay.com.tr/d/other/6.-yazi-icin-hasan-toktas,-iyi-parti-osmangazi-fidan-dikim.jpg"/>
      </figure>
      <p>Aslında… Gelecek için nefes olacak <b>fidan dikimi kampanyası</b> için ilk adımı <b>İYİ Parti Osmangazi İlçe Başkanı Dr. Mehmet Hasanoğlu</b> attı. Düzenledikleri kampanyada, <b>üye olacak herkes için fidan</b> dikileceğini duyurmuştu. Söylediğini de dünkü törende yerine getirdi.</p>
      <p>Tören sonrası sohbet ederken mutluydu. <b>İYİ Parti Osmangazi </b>teşkilatı olarak 500 civarı fidan diktiklerini, törene <b>Kurucular Kurulu Üyesi Hasan Toktaş’</b>ın da katıldığını söyledi.</p>
      <p>Biz de <b>Dr. Hasanoğlu’</b>nu kutladık.</p>
    </article>
  </body>
</html>