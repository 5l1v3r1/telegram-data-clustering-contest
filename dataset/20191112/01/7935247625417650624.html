<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/ruya-takim-15566yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-12T01:00:00+00:00"/>
    <meta property="og:title" content="Rüya Takım..."/>
    <meta property="og:description" content="Geçtiğimiz yaz Çin’de yapılan Dünya Şampiyonası’ndaki ABD basketbol takımının başarısızlığı sonrası..."/>
  </head>
  <body>
    <article>
      <h1>Rüya Takım...</h1>
      <address><time datetime="2019-11-12T01:00:00+00:00">12 Nov 2019, 01:00</time> by <a rel="author">Altan Kutucu</a></address>
      <p>Geçtiğimiz yaz <b>Çin</b>’de yapılan <b>Dünya Şampiyonası</b>’ndaki <b>ABD </b>basketbol takımının <b>başarısızlığı </b>sonrası herkesin aklına <b>27 yıl önceki 1992 Barcelona Yaz Olimpiyatları </b>gelmiştir. İnsanlığın sadece birkaç yüzyılda bir görebileceği türden bir <b>mucizeye </b>tanık olduğu ve basketbol tanrılarının  <b>Olympos</b>’ta kendi aralarında döndürdükleri şöleni biz <b>sıradan fanilere</b> bahşetmek üzere parkelere teşrif ettiği bu olay aynı zamanda olimpiyatlara katılan diğer takımlar için hayatları boyunca unutamayacakları bir deneyimin parçası olmuştu. <b>Amerika</b>’nın daha önce katılmış olduğu son olimpiyatta <b>genetiğine aykırı</b> şekilde <b>kupayı kaldıramaması</b> bu kadronun oluşumunda önemli bir rol oynamıştı. Yaşlı kurt <b>Chuck Daly</b> dünyadaki tüm <b>basketbol otoriteleri </b>tarafından kabul gören basketbol tarihinin <b>gelmiş geçmiş en iyi kadrosunu </b>sahaya sürdü. Ortaya çıkan sonuç ise <b>tam bir basketbol şöleniydi</b>. Hatta <b>Koç Daly </b>tüm turnuva boyunca <b>tek bir mola dahi alma ihtiyacı hissetmedi</b>. Oyuncular ise <b>25-30 sayı farka </b>ulaşamadıkları maçı kaybetmiş sayacak kadar kendilerinden emindi.       Oyunun kurallarını baştan yazan ilah <b>Michael Jordan</b>, basketbolu adeta bir sanata dönüştüren <b>Magic Johnson</b>, strateji ve zekanın beyaz laneti <b>Larry Bird</b>, sir unvanlı sivri dilli ribaund canavarı <b>Charles Barkley</b>, gölge kral <b>Scottie Pippen</b>, lafazan postacı <b>Karl Malone</b>, Georgetown Canavarı: <b>Patrick Ewing</b>, asist profesörü <b>John Stockton</b>, müthiş smaçların aktörü: <b>Clyde Drexler</b>, ikiz kulelerin amirali: <b>David Robinson</b>, buz torbası solak <b>Chris Mullin</b>, kolejin altın çocuğu <b>Christian Laettner</b>. Rüya Takımı kadrosu açıklandığında en çok <b>dikkat çeken eksiklik </b>ligin en iyi oyun kurucularından birisi olarak gösterilen <b>Detroit Pistons</b>’ın yıldızı <b>Isaiah Thomas</b>’tı. Bunun altında yatan sebep ise <b>Michael Jordan</b>’dan başkası değildi! Yıldız oyuncu o dönem bile bu <b>sorulara net bir yanıt vermezken </b>birçok röportajına başlamadan önce <b>Isaiah </b>ile ilgili soru sorulmasını yasakladı. Yakın arkadaşı <b>Pippen </b>ise yıllar sonra <b>Thomas</b>’ın <b>takımda istenmediğini </b>itiraf etti.</p>
      <p>Rüya Takım’ın koçluğunu <b>Chuck Daly</b>’nin yapacağı açıklandığında herkes onun <b>Jordan</b>’la ilişkisini merak ediyordu. NBA tarihinin <b>en acımasız </b>takımlarından biri olan <b>Pistons</b>’ın koçluğunu yapmıştı bu başarıları elde ederken aynı zamanda <b>NBA tarihinin en sorunlu </b>oyuncu kadrosuyla baş etmek zorunda kalmış ve <b>Jordan</b>’ın takımı ile çok <b>sert maçlar </b>oynamıştı. <b>Daly </b>ve <b>Jordan</b>’ın bir <b>bağ kurması </b>biraz zaman aldı. İkilinin ilişkisinin ilk başlarda <b>mesafeliydi </b>onları biraraya getiren ise basketbol değil bir başka spor dalı oldu; g<b>olf</b>! <b>Dream Team, </b>Olimpiyatlar öncesinde <b>Monte Carlo</b>’ya hazırlık kampına gittiğinde tecrübeli koçun kafasında <b>dahiyane </b>bir plan vardı. <b>Antrenman saatlerini </b>beraber oynadıkları <b>golf saatlerine göre ayarladı </b>ve <b>Jordan</b>’la neredeyse her gün <b>birkaç kez golf oynadı</b>. İkilinin ilişkisi burada gelişmeye başladı ve <b>Daly </b>sonunda <b>Jordan</b>’ın güvenini kazandı.</p>
      <p>İşte bu <b>muhteşem oyunculardan </b>oluşan kadro <b>bir daha hiç oluşmadı</b>. Basketbolseverler internet ortamında bu takımın <b>videolarını </b>izleyerek ne anlatmak istediğimi çok daha açık olarak görebilir ve böyle bir efsane takımın bir daha oluşmasının <b>imkansız </b>olduğunu anlayabilir. Bu takımı canlı izleyenlerden biri olarak kendimi <b>çok şanslı </b>ve <b>özel hissediyorum</b>.</p>
      <p>Tekrar  görüşmek üzere...</p>
    </article>
  </body>
</html>