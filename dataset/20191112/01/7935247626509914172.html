<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/ihracatci-yesil-pasaportu-sevdi-mi-15567yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-12T01:00:00+00:00"/>
    <meta property="og:title" content="İhracatçı yeşil pasaportu sevdi mi?"/>
    <meta property="og:description" content="Türk ihracatçısı zor günler geçiriyor.Bir yanda küresel ticaretteki yavaşlama, diğer yanda artan maliyetlerin rekabet gücünü törpülemesi.Bu..."/>
  </head>
  <body>
    <article>
      <h1>İhracatçı yeşil pasaportu sevdi mi?</h1>
      <address><time datetime="2019-11-12T01:00:00+00:00">12 Nov 2019, 01:00</time> by <a rel="author">Feridun Eyüpoğlu</a></address>
      <p>Türk ihracatçısı zor günler geçiriyor.</p>
      <p>Bir yanda küresel ticaretteki yavaşlama, diğer yanda artan maliyetlerin rekabet gücünü törpülemesi.</p>
      <p>Bu manzaraya <b>jeopolitik sıkıntılarla küresel piyasa istikrarsızlıklarını </b>eklediğimizde  ihracatçımızın niye performans kaybettiği gayet net anlaşılmakta.</p>
      <p>Neticede <b>parite oynaklığı ve fiyatlamadaki kayıplarla</b> birlikte miktar bazındaki artışın altında kalan ihracat gelir artışları karşımıza çıkıyor.</p>
      <p>Ekim ait en taze veriler 2018’in aynı dönemine göre <b>yüzde 1,5 </b>oranında ihracat gelirimizin azaldığını gösteriyor! </p>
      <p>
        <b>2019’un ilk on aylık dönemine baktığımızda ise sadece yüzde 2,1 artan bir ihracatla karşılaşıyoruz.</b>
      </p>
      <p>Son oniki ayın değişim hızı ise yüzde 2,6 artış olarak yansımış veri setlerine.</p>
      <p>Yılın son aylarındaki trend sinyalleri de ne yazık ki kayda değer bir yükselişe ait bir görüntü vermiyor!</p>
      <p>
        <b>Kısacası yerinde sayan ihracat tablosunu değiştirmek gibi bir zorunluluk var karşımızda!</b>
      </p>
      <p>Çünkü ülkenin başta birikmiş dış borç ödemeleri ve ithalat olmak üzere döviz gereksinimi hayli fazla.</p>
      <p>Ve ana döviz kapısı da ihracatla sağlanıyor.</p>
      <p>Bu çerçevede bir yandan üretime dönük destekler, diğer yandan da ihracat teşvikleriyle <b>ihracatçının dünya pazarlarında daha rahat at koşturması</b> için çaba sarf ediliyor.</p>
      <p>Mesela kamu eliyle dün devreye giren destekleyici iki adım; ihracatçıya nefes aldırma fonksiyonu taşıyor!</p>
      <p>
        <b>Türk Eximbank, ihracatçıların döviz kredilerini düşüren bir düzenlemeye imza attı.</b>
      </p>
      <p>Banka son kırk gün içinde iki kez indirim yaparak KOBİ'lere ve yüksek teknoloji ürün ihracatçılarına kullandırdığı lira bazlı kredi faizlerini <b>yüzde 8,79'a</b> çekmişti.</p>
      <p>
        <b>Eximbank, TL kredi faizlerinin ardından şimdi de döviz kredilerini ucuzlatma yoluna gitti.</b>
      </p>
      <p>Düzenleme çerçevesinde reeskont kredileri hariç kısa vadeli döviz kredilerinde 60 - 75 baz puanlık indirime gidildi!</p>
      <p>Ayrıca ihracatçılara kullandırılacak <b>işletme sermayesi ve yatırım kredilerinde de 50 - 90 baz puan aralığında indirim</b> yapıldı.</p>
      <p>Finansal anlamda nefeslenme fırsatı yaratan Ticaret Bakanlığı, bir de alternatif pazar arayışlarına güç katan pasaport uygulamasını genişletti.</p>
      <p> </p>
      <p>
        <b>Bursa’da ilgi zayıf</b>
      </p>
      <p> </p>
      <p>İhracatçı firma temsilcilerine tanınan yeşil pasaport hakkı için uygulanan <b>ihracat limiti</b> <b>1 milyon dolardan 500 bin dolara</b> indirildi.</p>
      <p>Yani son üç takvim yılı itibarıyla <b>yıllık ortalama ihracatı</b> <b>500 bin doların üzerinde</b> olan mal ihracatçısı firmaların temsilcileri de ihracat tutarlarına göre değişen sayıda yeşil pasaport sahibi olabilecek.</p>
      <p>Peki ihracatçılar bu haktan ne oranda yararlanmakta?</p>
      <p>İhracatçılar için ayrılan kontenjan çerçevesinde bugüne kadar 11 bin 952 yeşil pasaport verilmiş.</p>
      <p>
        <b>Yeni kararla birlikte yeşil pasaport alabilecek ihracatçı sayısı </b>
        <b>22 bin 325</b>
        <b>'e yükseldi!</b>
      </p>
      <p>
        <b>Ancak potansiyel hak sahiplerinin bu haklarını tam olarak kullandığını söylemek zor</b>
        <b>.</b>
      </p>
      <p>
        <b>Uludağ İhracatçı Birlikleri’nin merceğinden duruma bakıldığında bir milyon dolarlık sınır geçerliyken UİB üyesi firmaları temsil eden </b>
        <b>bin 247 kişinin yeşil pasaport hakkı</b>
        <b> olduğu görülmekte.</b>
      </p>
      <p>
        <b>Yararlanma sayısını dikkate aldığımızda ise karşımızda </b>
        <b>470 kişi</b>
        <b> olduğunu görüyoruz!    </b>
      </p>
      <p>
        <b>Hak sahiplerinin neredeyse üçte ikisi haklarını kullanmamış demek ki.</b>
      </p>
      <p>Yeni uygulama çerçevesinde yani sınırın 500 bin dolara inmesiyle ise <b>UİB üyeleri için 412 kişilik yeni hak</b> doğmuş durumda.</p>
      <p>Umarız ki; yararlanma oranı yükselir!</p>
    </article>
  </body>
</html>