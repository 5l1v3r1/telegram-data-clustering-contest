<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/nacbank-inflyaciya-u-zhovtni-spovilnilasya-do-65-639287.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T01:56:57+00:00"/>
    <meta property="og:title" content="Нацбанк: інфляція у жовтні сповільнилася до 6,5%"/>
    <meta property="og:description" content="Серед головних чинників подальшого уповільнення інфляції у НБУ назвали жорстку монетарну політику, здешевлення енергоносіїв та поліпшення інфляційних очікувань"/>
  </head>
  <body>
    <article>
      <h1>Нацбанк: інфляція у жовтні сповільнилася до 6,5%</h1>
      <address>
        <time datetime="2019-11-12T01:56:57+00:00">12 Nov 2019, 01:56</time>
      </address>
      <h4>Серед головних чинників подальшого уповільнення інфляції у НБУ назвали жорстку монетарну політику, здешевлення енергоносіїв та поліпшення інфляційних очікувань</h4>
      <p>За підсумками жовтня інфляція в Україні склала 6,5% в річному вимірі, що відповідає очікуванням Національного банку.</p>
      <p>Про це повідомляє пресслужба <a href="https://www.facebook.com/1486424778238356/posts/2413607765520048/">НБУ</a>.</p>
      <p>Серед головних чинників подальшого уповільнення інфляції у НБУ назвали жорстку монетарну  політику, яка підтримує сприятливу ситуацію на валютному ринку, здешевлення енергоносіїв на світових ринках, а також поліпшення інфляційних очікувань бізнесу і населення.</p>
      <p>У Нацбанку також зазначають, що ціни на непродовольчі товари знизилися порівняно з жовтнем минулого року. Зокрема, подешевшали автомобілі, одяг і взуття. Падіння цін на комп'ютери та побутову техніку також поглибилось, а ціни на меблі, фармацевтичну продукцію, товари для особистого догляду тощо зростали нижчими темпами.</p>
      <p>Водночас під тиском стійкого зростання споживчого попиту і підвищення витрат бізнесу, насамперед на оплату праці, досить швидко продовжує зростати вартість послуг в економіці: мобільного зв'язку, ремонтних робіт, освіти, оренди житла.</p>
      <p>У жовтні дещо прискорилося зростання цін на сирі продукти харчування. Зокрема, очікувано подорожчали гречка, яблука та картопля, враховуючи менший урожай цього року. В НБУ відзначають, що міцний курс гривні та падіння світових цін на енергоресурси сприяють подальшому уповільненню зростання цін до мети 5% в 2020 році.</p>
      <p>Нагадаємо, Європейський банк реконструкції і розвитку <a href="https://glavcom.ua/economics/finances/jebrr-prognozuje-zrostannya-ukrajinskoji-ekonomiki-na-35-u-2020-roci-638237.html">поліпшив прогноз для зростання економіки</a> України в 2019 році з 2,5% до 3,3%, а також з 3% до 3,5% в 2020 році.</p>
      <related>
        <a href="https://glavcom.ua/news/u-kabmini-sprognozuvali-riven-inflyaciji-na-kinec-2020-roku-634318.html"/>
        <a href="https://glavcom.ua/news/yakimi-budut-zarplati-i-skilki-groshey-otrimaje-oborona-ta-medicina-osnovni-pokazniki-derzhbyudzhetu-2020-633613.html"/>
        <a href="https://glavcom.ua/economics/finances/u-nacbanku-prokomentuvali-inflyaciyu-u-veresni-631800.html"/>
      </related>
    </article>
  </body>
</html>