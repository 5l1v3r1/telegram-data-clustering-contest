<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683651/voutsis-endynamosi-tou-proodeftikou-polou-me-kormo-ton-syriza"/>
    <meta property="og:site_name" content="enikos.gr"/>
    <meta property="article:published_time" content="2019-11-12T01:49:00+00:00"/>
    <meta property="og:title" content="Βούτσης: Ενδυνάμωση του προοδευτικού πόλου με κορμό τον ΣΥΡΙΖΑ"/>
    <meta property="og:description" content="Η τυπική και όσο περνάει ο χρόνος και ουσιαστική έξοδος της χώρας από τα μνημόνια, οριοθετεί μια νέα φάση, με ένα σαφή συσχετισμό..."/>
  </head>
  <body>
    <article>
      <h1>Βούτσης: Ενδυνάμωση του προοδευτικού πόλου με κορμό τον ΣΥΡΙΖΑ</h1>
      <address>
        <time datetime="2019-11-12T01:49:00+00:00">12 Nov 2019, 01:49</time>
      </address>
      <p>Η τυπική και όσο περνάει ο χρόνος και ουσιαστική έξοδος της χώρας από τα μνημόνια, οριοθετεί μια νέα φάση, με ένα σαφή συσχετισμό των πολιτικών δυνάμεων, ανέφερε <a href="http://www.enikos.gr/politics/681962/voutsis-gia-proanakritiki-den-aposyroume-tous-vouleftes-mas">ο βουλευτής του ΣΥΡΙΖΑ και πρώην πρόεδρος της Βουλής, Νίκος Βούτσης</a>, μιλώντας στην εκδήλωση του «Πράττω» με θέμα «Το μέλλον της προοδευτικής παράταξης».</p>
      <p>Στη νέα αυτή φάση «διαμορφώνεται ένας πολιτικός διπολισμός, που δεν είναι παγιωμένος, και που βεβαίως δεν είναι ο κλασικός δικομματισμός της μακράς μεταπολιτευτικής περιόδου» εκτίμησε ο κ. Βούτσης. Όσον δε αφορά την ενδεδειγμένη αντιπολίτευση, ανέφερε ότι «δεν υπάρχει έδαφος για τη στρατηγική του 'ώριμου φρούτου', δηλαδή την αναμονή για μια περίπου νομοτελειακή ενδοσυστημική εναλλαγή στη διακυβέρνηση».</p>
      <p>Ο κ. Βούτσης σημείωσε πως το «αντί-ΣΥΡΙΖΑ» μέτωπο κεφαλαιοποιήθηκε πολιτικά με την αυτοδυναμία της ΝΔ. Συνεχίζει όμως να τροφοδοτεί μια ιδιότυπη «αντιπολίτευση στην αντιπολίτευση», ως υπεράσπιση από το διαμορφούμενο μιντιακό τραστ, όλων των κυβερνητικών πολιτικών, αλλά και ως ακραία ομολογημένη άποψη μέσα στη ΝΔ για τη «θεσμική θωράκιση» απέναντι σε οποιοδήποτε ενδεχόμενο επανόδου της Αριστεράς στη διακυβέρνηση.</p>
      <p>Η συγκρότηση και ενδυνάμωση του προοδευτικού πόλου, με ραχοκοκαλιά το ΣΥΡΙΖΑ μέσα στην κοινωνία, στη Βουλή και στο πολιτικό σύστημα, εδράζεται προφανώς στη διαμόρφωση μίας προγραμματικής και κινηματικής ευρύτερης «αντινεοφιλελεύθερης συμμαχίας». Δεν περικλείεται στο στερεότυπο μιας γενικόλογης «αντιδεξιάς» ή «αντι-ΝΔ» πολιτικής και σύμπραξης.</p>
      <p>«Την ανασυγκρότηση, την ενδυνάμωση, τη μαζικοποίηση και την κοινωνική γείωση του ΣΥΡΙΖΑ, την αντιλαμβανόμαστε και την υπηρετούμε ως λαϊκή επιταγή και ως αναγκαία ωρίμανση των προϋποθέσεων στη νέα φάση που δεν χαρακτηρίζεται από το δίπολο μνημονιακές - αντιμνημονιακές δυνάμεις», ανέφερε ο κ. Βούτσης. Για τις διεργασίες στον ΣΥΡΙΖΑ είπε: «Εργαζόμαστε ώστε ο ΣΥΡΙΖΑ να είναι η 'καρδιά' της ευρύτερης αριστερής, της προοδευτικής δημοκρατικής παράταξης. Η διαδικασία αυτή, με το ισχυρό μάλιστα ενδεχόμενο να γίνουν οι επόμενες εκλογές με το σύστημα της απλής αναλογικής, προϋποθέτει ένα ευρύ πεδίο με συμπράξεις και συμπορεύσεις στους κοινωνικούς χώρους. Βεβαίως, καθιστά αναγκαία και την ωρίμανση συμμαχιών και συνεργασιών στο πολιτικό πεδίο, με δυνάμεις μέσα και έξω από τη Βουλή». Οι διεργασίες αυτές, συνέχισε, πρέπει να εξελιχθούν στο έδαφος μιας νέας ριζοσπαστικής και οικολογικής οπτικής, να δοκιμαστούν και να ωριμάσουν με συγκλίσεις και συνέργειες στο κορυφαίο «κοινωνικό ζήτημα», τα δικαιώματα και τις εγγυήσεις της εργασίας, που πρώτα έχουν μπει - όπως εκτίμησε ο πρώην πρόεδρος της Βουλής - στο στόχαστρο της νεοφιλελεύθερης και αυταρχικής διακυβέρνησης.</p>
      <p>Ο κ. Βούτσης έκλεισε με αναφορά στην Συμφωνία των Πρεσπών, λέγοντας ότι «έσπασε την υγειονομική ζώνη που το διευρυμένο, μέχρι τότε, αντι-ΣΥΡΙΖΑ μέτωπο επιχειρούσε να επιβάλει, και οδήγησε σε οριζόντιες ανασυνθέσεις το πολιτικό σκηνικό. Στη νέα φάση, μαζί και με τις εξελίξεις του προσφυγικού-μεταναστευτικού ζητήματος, επηρεάζει και συμπυκνώνει διακριτές και ενδεχομένως συγκρουσιακές για το μέλλον πολιτικές και στρατηγικές στο χώρο της Δεξιάς και της Κεντροδεξιάς. Η στάση της ηγεσίας του ΚΙΝΑΛ σε αυτό το ζήτημα, αποτελεί ιστορικό ατόπημα και ακραία υπονόμευση των προσπαθειών για προοδευτικές συγκλίσεις.</p>
      <p>Ταυτόχρονα η συμφωνία αυτή αποτελεί την πειστική απάντηση στο εσωτερικό της χώρας και διεθνώς, ότι η αριστερή, η προοδευτική διακυβέρνηση, όπως και με την αντιμετώπιση του μείζονος προσφυγικού - μεταναστευτικού ζητήματος λειτουργεί έξω και ενάντια από πολιτικούς καιροσκοπισμούς, ότι αναδεικνύεται σε πρωταγωνιστική δύναμη απέναντι στο δεξιό λαϊκισμό και τις τάσεις απομονωτισμού και ξενοφοβίας που ενδυναμώνονται στην Ευρώπη, και που προφανώς εγκλώβισαν και το πολιτικό σύστημα της Δεξιάς και της Κεντροδεξιάς στη χώρα μας σε ακροδεξιά στρατηγική».</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/683615/syriza-gia-asoee-katadikazoume-ton-aftarchiko-katiforo-tis-kyvern%0A%20%20%20%20%0A"/>
        <a href="http://www.enikos.gr/politics/683612/petsas-o-syriza-epilegei-kai-pali-na-taftistei-me-tous-bachalakid%0A%20%20%20%20%0A"/>
        <a href="http://www.enikos.gr/politics/683605/ragkousis-gia-ta-epeisodia-stin-asoee-mipos-telika-einai-o-k-mits%0A%20%20%20%20%0A"/>
        <a href="http://www.enikos.gr/politics/683540/syriza-gia-novartis-sto-archeio-to-skelos-gia-ton-samara-ochi-log%0A%20%20%20%20%0A"/>
        <a href="http://www.enikos.gr/politics/683538/ragkousis-syncharitiria-stin-antitromokratiki-gia-tin-exarthrosi-%0A%20%20%20%20%0A"/>
        <a href="http://www.enikos.gr/politics/683524/katrougkalos-ston-realfm-978-apenanti-stin-tromokratia-olo-to-pol%0A%20%20%20%20%0A"/>
        <a href="http://www.enikos.gr/politics/683510/nd-kata-syriza-gia-tin-tromokratia-giati-tosi-afonia%0A%20%20%20%20%0A"/>
        <a href="http://www.enikos.gr/politics/683366/syriza-gia-ti-synentefxi-mitsotaki-oute-kouventa-gia-salma%0A%20%20%20%20%0A"/>
        <a href="http://www.enikos.gr/politics/683270/filis-o-syriza-chreiazetai-ena-programmatiko-restart%0A%20%20%20%20%0A"/>
      </related>
    </article>
  </body>
</html>