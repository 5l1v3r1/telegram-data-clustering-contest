<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/skjulte-redselen-for-kona/71807878"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T01:05:53+00:00"/>
    <meta property="og:title" content="Skjulte redselen for kona"/>
    <meta property="og:description" content="Victor Nilsson Lindelöf snakker ut om de tøffe dagene før sønnen kom til verden."/>
  </head>
  <body>
    <article>
      <h1>Skjulte redselen for kona</h1>
      <h2>Victor Nilsson Lindelöf snakker ut om de tøffe dagene før sønnen kom til verden.</h2>
      <address><time datetime="2019-11-12T01:05:53+00:00">12 Nov 2019, 01:05</time> by <a rel="author">Marthe Ihle</a></address>
      <p>Manchester United-stjerna Victor Nilsson Lindelöf (25) vant mandag den svenske gullballen, som landets beste fotballspiller i året som gikk.</p>
      <p>I den forbindelse har han gjort et stort intervju med Aftonbladet, der han åpner opp om privatlivet.</p>
      <p>
        <b>I vår ble han og kona Maja foreldre til lille Ted Louie. Tiden før han kom til verden var imidlertid ikke enkel, noe kona var <a href="https://www.dagbladet.no/sport/fotballfrua-ut-mot-hets-og-rykter/70924905">åpen om i et personlig blogginnlegg</a>. Det oppsto komplikasjoner mot slutten av svangerskapet, og fødselen ble satt i gang før termindatoen.</b>
      </p>
      <p>Nå snakker også Lindelöf om de krevende dagene.</p>
      <p>- Jeg ville være en trygghet for Maja, en skulder hun kunne lene seg på. Samtidig var jeg veldig stresset og urolig. Det var veldig tøft, det skal jeg ikke lyve om. Hun var redd og lei seg, og visste ikke hva som skulle skje, sier Lindelöf til <a href="https://www.aftonbladet.se/sportbladet/fotboll/a/zGzjXr/lindelof-jag-ville-inte-visa-hur-orolig-jag-var">Aftonbladet</a>.</p>
      <figure>
        <img src="https://dbstatic.no/71807882.jpg?imageId=71807882&amp;width=1024&amp;height=615"/>
        <figcaption><b>GIFT:</b> Maja og Victor Nilsson Lindelöf. Foto: Sam Pollitt/REX Vis mer</figcaption>
      </figure>
      <h3>Redd</h3>
      <p>Lindelöf innrømmer at han var redd, men holdt maska for konas del.</p>
      <p>- Alt jeg kunne gjøre, var å gi henne så mye ro jeg greide. (...) Jeg ville ikke vise henne hvor redd jeg var. Men det gikk bra, sier Lindelöf.</p>
      <p>Det var imidlertid ikke bare komplikasjonene i seg selv som gjorde tiden før fødselen krevende.</p>
      <p>Lindelöf takket nemlig nei til landslagsspill på samme tidspunkt, nettopp for å være der for kona. Det var imidlertid ikke offentlig kjent akkurat da, og <a href="https://www.dagbladet.no/sport/svensk-utblasning-etter-hets---det-er-helt-sjukt/70915911">spekulasjonene raste vilt</a> i sosiale medier.</p>
      <p>United-stjerna og kona ble offer for både hets og rykter, noe Maja Nilsson Lindelöf tok et kraftig oppgjør med.</p>
      <p>
        <b>- Visse personer, og framfor alt mediene, har ødelagt en del av det man som menneske har rett til å få håndtere i fred, nemlig den lykken over å bli forelder. Man fortjener, fotballproff eller ei, å få håndtere det i fred. På en måte føler jeg meg frarøvet følelsen man skal ha som forelder dagene før barnet kommer til verden, og dagene etterpå. Lykkeønskningene har blitt blandet med hets, takket være mediene, skrev hun på egen <a href="https://majanilssonlindelof.com/2019/03/28/vi-mot-varlden/">blogg</a>.</b>
      </p>
      <h3>Populært par</h3>
      <p>Lindelöf innrømmer overfor Aftonbladet at han også ble forbanna.</p>
      <p>
        <b>- Jeg var veldig irritert. Det var en tid vi skulle være i vår boble, og så skjedde dette. Alle skrev om det, alle snakket, men så visste de jo ingenting. Det var en personlig greie, vi ville ikke dele det med hele Sverige. Jeg kommer aldri til å forstå hvorfor de skulle grave i det. De visste jo at hun var gravid.</b>
      </p>
      <p>Det var andre gang på rad at Lindelöf vant den svenske gullballen, etter at Zlatan Ibrahimovic i lengre tid</p>
      <p>Han og kona er et yndet par for pressen i Storbritannia, og må iblant håndtere en og annen paparazzi. Med det følger også en stor interesse fra fansen.</p>
      <p>Fansen - og tabloidpressen, for den saks skyld - har for lengst lagt sin elsk på henne. Det er mye på grunn av aktiviteten i sosiale medier.</p>
      <p>Det er ofte <a href="https://www.dagbladet.no/kjendis/fotballfrua-vitser-om-stjernekjaeresten-pa-nettet/67692401">humor på kjærestens bekostning</a> som kommer ut på Twitter-profilen hennes. Hun legger ofte ut skjermdump av tekstmeldingene de har sendt til hverandre, og framstiller ofte fotballtalentet som lat og dum.</p>
    </article>
  </body>
</html>