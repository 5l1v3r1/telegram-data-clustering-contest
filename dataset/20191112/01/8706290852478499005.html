<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683641/synigoroi-tis-oikogeneias-grigoropoulou-i-praxi-tou-eisangeleos-t"/>
    <meta property="og:site_name" content="enikos.gr"/>
    <meta property="article:published_time" content="2019-11-12T01:09:00+00:00"/>
    <meta property="og:title" content="Συνήγοροι της οικογένειας Γρηγορόπουλου: Η πράξη του Εισαγγελέως του Αρείου Πάγου συνιστά ενέργεια εκπλήρωσης υψηλού δικαστικού καθήκοντος"/>
    <meta property="og:description" content="«Η εμπεριστατωμένη αναίρεση που άσκησε ο Εισαγγελέας του Αρείου Πάγου κατά της Αποφάσεως του Μ.Ο.Ε. Λαμίας ως προς την αναγνώριση ελαφρυντικού στον δολοφόνο του Αλέξανδρου..."/>
  </head>
  <body>
    <article>
      <h1>Συνήγοροι της οικογένειας Γρηγορόπουλου: Η πράξη του Εισαγγελέως του Αρείου Πάγου συνιστά ενέργεια εκπλήρωσης υψηλού δικαστικού καθήκοντος</h1>
      <address>
        <time datetime="2019-11-12T01:09:00+00:00">12 Nov 2019, 01:09</time>
      </address>
      <p>«Η εμπεριστατωμένη αναίρεση που άσκησε ο Εισαγγελέας του Αρείου Πάγου κατά της Αποφάσεως του Μ.Ο.Ε. Λαμίας ως προς την αναγνώριση ελαφρυντικού <a href="http://www.enikos.gr/society/683616/dolofonia-grigoropoulou-o-eisangeleas-tou-areiou-pagou-zitei-tin-">στον δολοφόνο του Αλέξανδρου,Επαμεινώνδα Κορκονέα,</a> και την αποφυλάκισή του, δικαιώνει την εξ αρχής αντίδρασή μας σε αυτήν την προκλητική απόφαση, επιβράβευσης της δολοφονίας ενός αθώου 15χρονου παιδιού από ένοπλους αστυνομικούς. Η πράξη του Εισαγγελέως του Αρείου Πάγου συνιστά ενέργεια εκπλήρωσης υψηλού δικαστικού καθήκοντος και ουσιαστικής θεσμικής ευθύνης», αναφέρουν σε δήλωσή τους οι συνήγοροι πολιτικής αγωγής της οικογένειας του Αλέξανδρου Γρηγορόπουλου, Νίκος Κωνσταντόπουλος και Ζωή Κωνσταντοπούλου.</p>
      <p>Και προσθέσουν: «Στα 10 σχεδόν χρόνια που υπερασπιζόμαστε τη μνήμη του Αλέξανδρου κι εκπροσωπούμε την οικογένειά του, δεν έπαψαν να ενεργοποιούνται σκοτεινοί μηχανισμοί, που επιδιώκουν την συγκάλυψη του εγκλήματος και την υπόθαλψη των υπαιτίων. Τόσο η οικογένεια του Αλέξανδρου, όσο και εμείς ως εκπρόσωποί της, θα συνεχίσουμε τον αγώνα μας για να λάμψει η αλήθεια και να επιβληθεί δίκαιη τιμωρία για το έγκλημα. Για να μην υπάρξει άλλο αθώο παιδί δολοφονημένο από όπλο αστυνομικού, για να μην υπάρξει άλλη δικαστική επιβράβευση κρατικής δολοφονίας, που οπλίζει το χέρι κάθε επόμενου Κορκονέα κι αφήνει απροστάτευτο κάθε επόμενο Αλέξανδρο».</p>
      <p>Ως γνωστόν, τη Δευτέρα, στην άσκηση αναίρεσης της απόφασης του Μεικτού Ορκωτού Εφετείου Λαμίας , που αναγνώρισε στον πρώην ειδικό φρουρό Επαμεινώντα Κορκονέα το ελαφρυντικό του σύννομου βίου, με αποτέλεσμα να «σπάσουν» τα ισόβια που του είχαν επιβληθεί από το πρωτόδικο δικαστήριο, προχώρησε ο Εισαγγελέας του Αρείου Πάγου Βασίλης Πλιώτας.</p>
      <p>Μετά την καθαρογραφή της απόφασης ο ανώτατος εισαγγελικός λειτουργός αφού μελέτησε το σκεπτικό της έκρινε ότι υπάρχει εσφαλμένη ερμηνεία και μη επαρκή αιτιολογία για την αναγνώριση του ελαφρυντικού του σύννομου βίου στον καταδικασμένο για τη δολοφονία του Αλέξανδρου Γρηγορόπουλου.</p>
      <p>Τον τελευταίο λόγο για την αναίρεση ή μη της απόφασης έχει το αρμόδιο Ποινικό Τμήμα του Ανώτατου Δικαστηρίου που αν συμφωνήσει με τον Εισαγγελέα τότε ο Κορκονέας θα δικαστεί εκ νέου από το Μεικτό Ορκωτό Εφετείο.</p>
      <p>Υπενθυμίζεται ότι ο πρώην ειδικός φρουρός αποφυλακίστηκε μία ημέρα μετά την απόφαση του Δευτεροβάθμιου δικαστηρίου που του επέβαλλε κάθειρξη 13 ετών , καθώς του αναγνωρίστηκε το παραπάνω ελαφρυντικό.</p>
      <p>Ο Κορκονέας είχε ήδη συμπληρώσει 11 χρόνια στη φυλακή, ενώ στον χρόνο που είχε εκτίσει προσμετρήθηκαν και μεροκάματα που έκανε ως έγκλειστος.</p>
      <related>
        <h4>σχετικά άρθρα</h4>
        <a href="http://www.enikos.gr/society/683616/dolofonia-grigoropoulou-o-eisangeleas-tou-areiou-pagou-zitei-tin-%0A%20%20%20%20%0A"/>
        <a href="http://www.enikos.gr/society/683613/aprospelasto-to-kentro-tis-athinas-poioi-dromoi-einai-kleistoi-ph%0A%20%20%20%20%0A"/>
        <a href="http://www.enikos.gr/society/683609/elas-gia-ta-epeisodia-stin-asoee-dyo-astynomikoi-travmaties-treis%0A%20%20%20%20%0A"/>
        <a href="http://www.enikos.gr/society/683597/deka-syllipseis-gia-narkotika-se-kentro-diaskedasis-sto-gkazi%0A%20%20%20%20%0A"/>
        <a href="http://www.enikos.gr/society/683599/foititis-diekopse-tis-diloseis-fili-sta-mme-apaitoume-na-apochori%0A%20%20%20%20%0A"/>
        <a href="http://www.enikos.gr/society/683603/o-eisangeleas-tou-areiou-pagou-zitei-sygklisi-tis-olomeleias-efet%0A%20%20%20%20%0A"/>
        <a href="http://www.enikos.gr/society/683595/eikastiki-ekthesi-the-hour-of-greece%0A%20%20%20%20%0A"/>
        <a href="http://www.enikos.gr/society/683600/dothike-stin-kykloforia-i-patision%0A%20%20%20%20%0A"/>
        <a href="http://www.enikos.gr/society/683562/pelatis-o-drastis-tis-dolofonias-tou-idioktiti-kantinas-stin-kava%0A%20%20%20%20%0A"/>
      </related>
    </article>
  </body>
</html>