<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/e3bfdf260fe5a977/sapte-morti-si-zece-raniti-printre-care-patru-straini-intr-un-atac-la-kabul.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T16:32:05+00:00"/>
    <meta property="og:title" content="Şapte morţi şi zece răniţi, printre care patru străini, într-un atac la Kabul"/>
    <meta property="og:description" content="Cel puţin şapte persoane au fost ucise şi alte zece, printre care patru străini, au fost rănite în urma exploziei unei maşini-capcană la Kabul, miercuri dimineaţa, a anunţat un purtător de cuvânt al Ministerului de Interne afgan, Nasrat Rahimi, citat de Agerpres.ro."/>
  </head>
  <body>
    <article>
      <h1>Şapte morţi şi zece răniţi, printre care patru străini, într-un atac la Kabul</h1>
      <address><time datetime="2019-11-13T16:32:05+00:00">13 Nov 2019, 16:32</time> by <a rel="author">Jurnal.md</a></address>
      <p>
        <b>Cel puţin şapte persoane au fost ucise şi alte zece, printre care patru străini, au fost rănite în urma exploziei unei maşini-capcană la Kabul, miercuri dimineaţa, a anunţat un purtător de cuvânt al Ministerului de Interne afgan, Nasrat Rahimi, citat de Agerpres.ro.</b>
      </p>
      <p>Explozia a avut loc la orele locale 07:25 (02:55 GMT) în sectorul PD15 (nord), nu departe de sediul Ministerului de Interne, a spus acesta. El a precizat că atacul, comis cu ajutorul unui "microbus încărcat cu explozivi a vizat o firmă de securitate străină denumită GardaWorld".</p>
      <p>„Şapte dintre concetăţenii noştri au fost ucişi şi zece persoane, dintre care patru străini ai firmei de securitate, au fost răniţi", a spus el, fără a precizat naţionalitatea membrilor GardaWorld.</p>
      <p>Unul dintre cei ucişi era "un elev de 13 ani care se ducea la şcoală", a subliniat ministrul de interne în exerciţiu, Massoud Andarabi, în timpul unei conferinţe de presă.</p>
      <p>O altă sursă de la acelaşi minister a afirmat iniţial că maşina a vizat un convoi de vehicule guvernamentale pe o arteră principală.</p>
      <p>Atentatul, survenit la oră de vârf, nu a fost revendicat deocamdată.</p>
      <p>Acest atentat a survenit în condiţiile în care preşedintele afgan Ashraf Ghani a anunţat marţi eliberarea a trei prizonieri talibani de rang înalt într-un aparent schimb cu doi profesori străini reţinuţi ostatici de insurgenţi din 2016, gest care ar putea avea importante urmări pentru procesul de pace.</p>
      <p>Printre cei trei prizonieri talibani figurează Anas Haqqani, fiul fondatorului reţelei Jalaluddin Haqqani, o importantă ramură a rebeliunii talibane şi autorul a numeroase atacuri împotriva autorităţilor de la Kabul şi a aliaţilor săi din NATO.</p>
    </article>
  </body>
</html>