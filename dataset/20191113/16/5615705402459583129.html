<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204416-pributok-bankivskogo-sektoru-v-sichniveresni-cogo-roku-syagnuv-484-mlrd-grn"/>
    <meta property="og:site_name" content="Mind UA"/>
    <meta property="article:published_time" content="2019-11-13T16:45:00+00:00"/>
    <meta property="og:title" content="Прибуток банківського сектору в січні–вересні цього року сягнув 48,4 млрд грн"/>
    <meta property="og:description" content="Незмінною лишається вартість 12-місячних депозитів населення в доларі США – 3,2%"/>
  </head>
  <body>
    <article>
      <h1>Прибуток банківського сектору в січні–вересні цього року сягнув 48,4 млрд грн</h1>
      <h2>Незмінною лишається вартість 12-місячних депозитів населення в доларі США – 3,2%</h2>
      <address>
        <time datetime="2019-11-13T16:45:00+00:00">13 Nov 2019, 16:45</time>
      </address>
      <p>Прибуток банківського сектору в січні–вересні у 4,4 рази перевищив результат минулого року і сягнув 48,4 млрд грн, а з 76 діючих банків прибутковими було 66 установ. Про це йдеться в «Огляді банківського сектору», <a href="https://www.bank.gov.ua/news/all/banki-prodovjuyut-aktivno-kredituvati-naselennya-ta-otrimuvati-rekordni-pributki--oglyad-bankivskogo-sektoru">опублікованому</a> Національним банком.</p>
      <p>Такі результати банківського сектору пов’язані з високою маржею в роздрібному сегменті та високими комісійними доходами банків. Рентабельність капіталу сектору становить 38%. Сприятливі макроекономічні умови свідчать, що тенденція до високих прибутків сектору збережеться.</p>
      <figure>
        <img src="https://s.mind.ua/img/forall/i/2019/1573655852.jpg"/>
      </figure>
      <p>У липні-вересні активно зростав портфель кредитів населенню, у річному вимірі темпи його приросту лишаються на рівні майже 30%. Високі темпи видачі нових кредитів сприяли скороченню частки непрацюючих кредитів у сегменті кредитування фізичних осіб за ІІІ квартал на 2,9 в. п. до 38,1%.</p>
      <p>Водночас уповільнилось зростання кредитів корпоративних позичальників через залучення ними позик за кордоном. Загалом портфель чистих гривневих корпоративних кредитів за ІІІ квартал зріс на 1,9% у річному вимірі. Завдяки проведенню банками низки успішних реструктуризацій частка непрацюючих кредитів у цьому сегменті також скоротилась.</p>
      <figure>
        <img src="https://s.mind.ua/img/forall/i/2019/1573655896.jpg"/>
      </figure>
      <p>Кредити бізнесу упродовж ІІІ кварталу подешевшали: на 0,5 в. п. до 18,1% у гривнях та на 0,6 в. п. до 4,5% річних у валюті. Зміцнення гривні сприяло зниженню доларизації чистого кредитного портфеля бізнесу та населення, яка за квартал скоротилася на 2,7 та 1,3 в. п. до 44,8% та 4,4% відповідно.</p>
      <p>На кінець ІІІ кварталу продовжували зростати гривневі кошти населення та бізнесу в банках – на 12,7% та 14,3% у річному вимірі відповідно (хоча в квартальному вимірі обсяги гривневі вкладів населення скоротились на 1,1%).</p>
      <p>Водночас найвищими з 2014 року темпами зростали валютні вклади фізичних осіб. Незважаючи на послідовне зниження облікової ставки Національним банком до 15,5% у жовтні, висока конкуренція серед банків за вкладників призвела до збільшення ставок за 12-місячними депозитами населення на 0,3 в. п. до 15,8% річних.</p>
      <figure>
        <img src="https://s.mind.ua/img/forall/i/2019/1573655960.jpg"/>
      </figure>
      <p>Незмінною лишається вартість 12-місячних депозитів населення в доларі США – 3,2%. На цьому рівні вона перебуває вже декілька місяців через утримання державними банками одними з найвищих на ринку ставок. Водночас ставки за депозитами бізнесу знизились до 13% річних, повернувшись до рівня вересня 2018 року.</p>
      <p>Враховуючи заплановані Нацбанком заходи з посилення регуляторних вимог до достатності капіталу, період високої ефективності банків має бути використаний для створення запасу міцності, який дозволить виконати ці вимоги. Нагадаємо, від початку 2020 року активується буфер консервації капіталу – його значення зростатиме щороку на 0,625% до досягнення рівня 2,5% з 1 січня 2023 року. Додатково системно важливі банки повинні будуть утримувати буфер системної важливості (1-2%) від початку 2021 року.</p>
      <figure>
        <img src="https://s.mind.ua/img/forall/i/2019/1573656057.jpg"/>
      </figure>
      <p>Також до кінця року НБУ планує затвердити правила розрахунку капіталу на покриття операційних ризиків. Очікується, що ці правила почнуть діяти від початку 2022 року.</p>
      <p>З грудня мінімальне значення коефіцієнта покриття ліквідністю LCR зросте до 100% (на сьогодні – 90%). За очікуваннями НБУ, усі банки його виконають. До кінця року має бути затверджена методика розрахунку коефіцієнта чистого стабільного фінансування (NSFR). Він стане обов’язковим пруденційним нормативом від початку 2021 року.</p>
      <p>Нагадаємо: нещодавно НБУ <a href="https://mind.ua/news/20204243-nbu-proviv-stres-testuvannya-29-ukrayinskih-bankiv">провів стрес-тестування</a> 29 українських банків. </p>
      <related>
        <h4>Також читайте</h4>
        <a href="https://mind.ua/news/20204425-fgvfo-prodovzhiv-likvidaciyu-banku-boguslav-shche-na-rik"/>
        <a href="https://mind.ua/news/20204409-kolo-pidozryuvanih-u-spravi-viejbi-banku-zroslo-do-desyati-nabu"/>
        <a href="https://mind.ua/news/20204374-genprokuratura-pidgotuvala-pidozri-gontarevij-ta-rozhkovij-zmi"/>
      </related>
    </article>
  </body>
</html>