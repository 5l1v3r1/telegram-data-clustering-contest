<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/nyama-razgovori-za-upravlyavashcha-koalitsiya-v-sofiya-406645.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T16:03:35+00:00"/>
    <meta property="og:title" content="Няма разговори за управляваща коалиция в София"/>
    <meta property="og:description" content="Това обяви председателят на Столичния общински съвет Елен Герджиков"/>
  </head>
  <body>
    <article>
      <h1>Няма разговори за управляваща коалиция в София</h1>
      <address><time datetime="2019-11-13T16:03:35+00:00">13 Nov 2019, 16:03</time> by <a rel="author">Редактори</a></address>
      <p>Никакви разговори за коалиционно управление в рамките на Столичния общински съвет не се водят до момента, заяви председателят на Съвет Елен Герджиков в интервю за БНР.</p>
      <p>„В тези избори се видя, че много от идеите за развитието на града в различните сектори между различните политически формации имат общо сечение. По-скоро нашата идея е да търсим това сечение и да работим за осъществяването на конкретни проекти, конкретни идеи и конкретни неща с различните групи. За момента нямаме разговори за сформиране на някакви коалиционни формации или подписване на политически споразумения", обясни общинарят.</p>
      <p>Не бих казал, че Общинският съвет е „твърде шарен“. Той е доста по-нефрагментиран, отколкото досегашния. По-скоро виждаме в тази ситуация близостта си с различните политически групи в отделни аспекти от техните програми, каза още Елен Герджиков.</p>
      <p>Първият приоритет, който Герджиков обобщи, е подготовката на работата на Общинския съвет и конституирането на постоянните комисии, това трябва да се случи идната седмица.</p>
      <p>„Второто важно нещо, което сме обещали и се прави в началото на всеки Общински съвет - изработване на правилника, по който ще работи през следващите 4 години този съвет“. Новият правилник трябва да бъде създаден от специална работна група „в рамките на един разумен срок от месец - месец и половина“.</p>
      <p>
        <b>Необходими ли са оставки в Столичния електротранспорт заради инцидента вчера?</b>
      </p>
      <p>„Доколко вината е в ръководството на електротранспорта и има ли персонална вина, има ли техническа грешка и неизправност в контактната мрежа - това трябва да кажат разследващите. След като дойде докладът, бих могъл да кажа. Така или иначе всички дружества, чиито принципал е Общинският съвет, ще бъдат преразгледани от новия Общински съвет. Това също ще е тема, която новите комисии, щом започнат работа, също ще разглеждат… Щом изтекат сроковете за тези настоящи ръководства, ще се проведат нови конкурси“.</p>
      <p>
        <b>Общинската икономика се развива добре, категоричен е той.</b>
      </p>
      <p>„Разбира се, има отделни дружества и отделни параметри, които не са удовлетворителни… В „Топлофикация“ всички знаят, има проблеми, дори и в последния годишен финансов отчет е на загуба, така че там също трябва да се търи някакъв нов подход. Ние имаме в края на миналия мандат политическо решение -  на всички групи, които бяха представени -  да се започне конкурсна процедура, под ръководството на Европейската банка за възстановяване и развитие, за намиране на външен мениджмънт с ангажимент за инвестиции, така че това трябва да започне веднага да се осъществява, от първите дни на новия мандат“</p>
      <p><b>Предложенията за структурни промени на Йорданка Фандъкова още не са били официално представени в Общинския съвет</b>, допълни Герджиков:</p>
      <p>„Ще се съобразим с официалното становище на госпожа Фандъкова и ще изработим комисиите според нейните ресори, за да може Общинският съвет да изпълнява отново едно от основните си задължения - да контролира работата на администрацията. Ако има направление дигитализация, най-вероятно ще правим комисия на тази тема. В този смисъл очаквам официално тя да представи...".</p>
      <p>
        <b>Относно искането на Мая Манолова за касиране на изборите в София:</b>
      </p>
      <p>„Какво има в тези 14 папки доказателства, аз нямам представа. Административният съд е единственият орган, който може да разгледа дали в тях има истински доказателства или не са просто копия от съвсем нормални протоколи. На мен ми направи впечатление, когато се изреждаха мотивите, поради които се иска касиране, че липсваше конкретика, а там, където такава беше демонстрирана, а именно цитиране на протоколи, нашата проверка показа, че подобно нещо няма. За мен голяма част от тези аргументи, които бяха изтъкнати публично, са несъстоятелни“.</p>
      <p>
        <b>Проблемът с недостига на места в детските градини може да бъде разрешен скоро:</b>
      </p>
      <p>„Детските градини - това е нещо, за което се работи много активно през последните десет години и да, то е съвсем възможно в следващите години да бъде решен в такава степен, че да не се усеща като проблем от хората. Планирали сме през следващите години да се строят детски градини там, където такива липсват, за да се реши този проблем“</p>
      <p>
        <b>За чистотата на атмосферния въздух</b>
      </p>
      <p>„Това е проблем, няма как да бъде решен за няколко години, но неговото решаване и начинът, по който това може да се случи, е разписан в специална стратегия, която действа от две години, с повече от сто мерки. Резултатите са в положителната тенденция, която се проследява от последните години, включително и в доклада на Европейската сметна палата за намаляване на броя дни през годината със замърсяване над средното. Предвижда се много повече мерки да заработят през този мандат, включително и по-честото използване на „зелен билет“. Когато парламентът приеме мярката за стикиране на отделните автомобили според степента на тяхното замърсяване, това ще даде възможност на кмета да спира от движение в определени дни, в които се очаква замърсяване….“.</p>
    </article>
  </body>
</html>