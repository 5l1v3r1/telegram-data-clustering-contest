<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/currency-dollar-euro-rate-rial-gold-coin-price-iran-market"/>
    <meta property="og:site_name" content="euronews"/>
    <meta property="article:published_time" content="2019-11-13T16:05:31+00:00"/>
    <meta property="og:title" content="قیمت دلار به بالاترین سطح در ۳ ماه گذشته رسید"/>
    <meta property="og:description" content="در حالی که بانک مرکزی ایران روز چهارشنبه بهای عرضه ارز در سامانه رسمی صرافی‌ها را ثابت نگاه داشته بود، قیمت فروش دلار در بازار آزاد تهران به بالاترین سطح در ۳ ماه گذشته رسید."/>
  </head>
  <body>
    <article>
      <h1>قیمت دلار به بالاترین سطح در ۳ ماه گذشته رسید</h1>
      <address><time datetime="2019-11-13T16:05:31+00:00">13 Nov 2019, 16:05</time> by <a rel="author">یورونیوز فارسی </a></address>
      <p>در حالی که بانک مرکزی ایران روز چهارشنبه بهای عرضه ارز در سامانه رسمی صرافی‌ها را ثابت نگاه داشته بود، قیمت فروش دلار در بازار آزاد تهران به بالاترین سطح در ۳ ماه گذشته رسید.</p>
      <p>با آغاز معاملات روز چهارشنبه بازار ارز ایران و تحت تاثیر کمبود عرضه ارز توسط بانک مرکزی، نرخ فروش دلار در بازار آزاد با شتاب بیشتری به روند صعودی روزهای اخیر خود ادامه داد.</p>
      <p>با وجود تثبیت نرخ رسمی ۱۱ هزار و ۴۵۰ تومانی، قیمت آزاد دلار روز چهارشنبه از ۱۱ هزار ۶۰۰ تومان تا ۱۱ هزار و ۸۰۰ تومان صعود کرد.</p>
      <p>نرخ فروش دلار آزاد آخرین بار در هفته سوم مرداد ماه گذشته در نرخی بالاتر از ۱۱ هزار و ۸۰۰ تومان داد و ستد شده بود و از نیمه همان ماه به این سو پایین‌تر از ۱۲ هزار تومان رسیده بود.</p>
      <p>شکاف ۳۵۰ تومانی میان نرخ رسمی و آزاد دلار به مبادلات روز چهارشنبه یورو نیز سرایت کرد، چنان که با وجود ثبت نرخ ۱۲ هزار و ۶۵۰ تومانی یورو در بازار رسمی، هر یورو در بازار آزاد تهران تا ۱۳ هزار تومان معامله شد.</p>
      <p>رشد همزمان قیمت جهانی طلا و بهای دلار در بازار ایران موجب شد که در جریان خرید و فروش‌های روز چهارشنبه بازار سکه و طلای تهران، قیمت هر قطعه تمام سکه طلا به ۴ میلیون و ۴۰ هزارتومان افزایش یابد و هر گرم طلای ۱۸ عیار ۴۱۰ هزار تومان مبادله شود.</p>
      <p>قیمت هر اونس طلا در معاملات بازارجهانی با ۶ دلار و ۶۰ سنت افزایش به هزار و ۴۶۲ دلار رسید.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/12/currency-dollar-euro-rate-rial-gold-coin-price-iran-market">بازار صعودی ارز در آبان ماه؛ دلار هر روز کاری ۲۸.۵ تومان گران شد</a>
      </p>
    </article>
  </body>
</html>