<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197269/kykloma-me-peiragmenes-tameiakes-mixanes-entopise-i-aade"/>
    <meta property="og:site_name" content="CNN.gr"/>
    <meta property="article:published_time" content="2019-11-13T16:57:44+00:00"/>
    <meta property="og:title" content="Κύκλωμα με «πειραγμένες» ταμειακές μηχανές εντόπισε η ΑΑΔΕ"/>
    <meta property="og:description" content="Ένα μεγάλο κύκλωμα ανάπτυξης και χρήσης παράνομων λογισμικών εφαρμογών , που παρεμβαίνουν και αλλοιώνουν τα πραγματικά δεδομένα των συναλλαγών στους..."/>
  </head>
  <body>
    <article>
      <h1>Κύκλωμα με «πειραγμένες» ταμειακές μηχανές εντόπισε η ΑΑΔΕ</h1>
      <h2>Ένα μεγάλο κύκλωμα ανάπτυξης και χρήσης παράνομων λογισμικών εφαρμογών, που παρεμβαίνουν και αλλοιώνουν τα πραγματικά δεδομένα των συναλλαγών στους φορολογικούς μηχανισμούς και τις ταμειακές μηχανές, εντόπισαν οι υπηρεσίες ειδικών ερευνών της Ανεξάρτητης Αρχής Δημοσίων Εσόδων.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:57 , 13 November 2019</p>
      <p>Στο συγκεκριμένο κύκλωμα φέρεται να <b>εμπλέκονται γύρω στις 100 επιχειρήσεις</b>. Εκτιμάται ότι η συνολική καθαρή αποκρυβείσα φορολογητέα ύλη ανέρχεται σε 25 εκατ. ευρώ, ενώ ο αναλογών ΦΠΑ σε περίπου 6 εκατ. ευρώ. Οι σχετικές έρευνες είναι σε εξέλιξη στο πλαίσιο της παραγγελίας της Εισαγγελέως Οικονομικού Εγκλήματος.</p>
      <p>Σύμφωνα με τη σχετική ανακοίνωση, <b>ο έλεγχος έγινε σε οκτώ στάδια:</b></p>
      <p><b>Στάδιο 1:</b> Έγινε στοχευμένος επιτόπιος έλεγχος σε επιχείρηση εστίασης, κατά τον οποίο ελέγχθηκαν οι αποδείξεις, που είχαν εκδοθεί.</p>
      <p><b>Στάδιο 2:</b> Ζητήθηκε από την επιχείρηση να προσκομίσει τα φορολογικά της στοιχεία.</p>
      <p><b>Στάδιο 3:</b> Οι ελεγκτές προχώρησαν σε αντιπαραβολή απόδειξης, που είχαν από τον επιτόπιο έλεγχο (Στάδιο 1), με την αντίστοιχη απόδειξη, που είχε παραχθεί από το μηχανισμό σήμανσης. Τότε διαπίστωσαν την εξής αλλοίωση: Ο ίδιος αριθμός παραστατικού, με την ίδια ημερομηνία, ώρα, τραπέζι, χειριστή και αλγόριθμο ασφαλούς σήμανσης, εμφάνιζε στα ψηφιακά αρχεία της επιχείρησης, από τα οποία προκύπτουν τα φορολογικά αποτελέσματα, διαφορετικό είδος, τιμή ανά είδος και συνολική αξία.</p>
      <p><b>Στάδιο 4:</b> Την ίδια ημέρα, οι ελεγκτές επισκέφθηκαν ξανά την επιχείρηση, και κατάσχεσαν 2 ηλεκτρονικούς υπολογιστές και 2 μηχανισμούς σήμανσης.</p>
      <p><b>Στάδιο 5:</b> Από την επεξεργασία των κατασχεθέντων μηχανημάτων, εντοπίστηκε η εταιρεία μηχανογράφησης, στην οποία και έγινε αιφνιδιαστικός έλεγχος.</p>
      <p><b>Στάδιο 6:</b> Εκεί, κατασχέθηκαν ψηφιακά αρχεία με οικονομικά δεδομένα πελατών, καθώς και αρχεία, στα οποία περιλαμβάνονταν τροποποιημένα φορολογικά στοιχεία με «μειωμένες» αξίες.</p>
      <p><b>Στάδιο 7:</b> Ακολούθησε έλεγχος σε άλλη επιλεγμένη επιχείρηση από το πελατολόγιο της εταιρείας μηχανογράφησης προκειμένου να επαληθευτεί η ύπαρξη διασύνδεσης με τα κατασχεθέντα τροποποιημένα αρχεία.</p>
      <p><b>Στάδιο 8:</b> Αφού επαληθεύτηκε η παραπάνω σχέση, ακολούθησαν κοινές δράσεις με τη Διεύθυνση Εγκληματολογικών Ερευνών της Ελληνικής Αστυνομίας, κατά τις οποίες κατασχέθηκαν ψηφιακά πειστήρια, τόσο από την επιχείρηση μηχανογράφησης, όσο και από τις επιχειρήσεις του πελατολογίου της.</p>
      <p>Την επεξεργασία των ψηφιακών πειστηρίων ανέλαβε, στα εργαστήρια της, η Διεύθυνση Εγκληματολογικών Ερευνών, κατόπιν παραγγελίας από την Εισαγγελέα Οικονομικού Εγκλήματος.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197062/molis-enas-stoys-10-eforiakoys-metexei-stin-axiologisi-tis-aade">Μόλις ένας στους 10 εφοριακούς μετέχει στην αξιολόγηση της ΑΑΔΕ</a>
        </li>
        <li>
          <a href="https://www.cnn.gr/oikonomia/story/196719/lixiprothesmes-ofeiles-5-89-dis-eyro-entaxtikan-sti-rythmisi-ton-120-doseon">Ληξιπρόθεσμες οφειλές 5,89 δισ. ευρώ εντάχτηκαν στη ρύθμιση των 120 δόσεων</a>
        </li>
        <li>
          <a href="https://www.cnn.gr/oikonomia/story/196581/synexizontai-oi-sygxoneyseis-eforion-apo-tin-aade">Συνεχίζονται οι συγχωνεύσεις εφοριών από την ΑΑΔΕ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/28174/aade">ΑΑΔΕ</a>
        </li>
        <li>
          <a href="https://www.cnn.gr/eidhseis/tag/29587/tameiakes-mhxanes">ΤΑΜΕΙΑΚΕΣ ΜΗΧΑΝΕΣ</a>
        </li>
        <li>
          <a href="https://www.cnn.gr/eidhseis/tag/14788/kyklwma">ΚΥΚΛΩΜΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197325/snapshot/VST_3963.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197313/snapshot/adrian-dascal-j6gusXDBrBI-unsplash.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197311/snapshot/1477463.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197290/snapshot/2728062.jpg"/>
      </figure>
    </article>
  </body>
</html>