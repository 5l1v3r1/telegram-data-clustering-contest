<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/ford-sazi-na-technologii-3d-pleteni-potahy-sedacek-vam-uz-klidne-nabiji-telefon"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-13T16:00:00+00:00"/>
    <meta property="og:title" content="Ford sází na technologii 3D pletení. Potahy sedaček vám už klidně nabíjí telefon"/>
    <meta property="og:description" content="Rychlejší proces výroby, absence produkce odpadu a ještě širší možnosti v případě designu. U Fordu nyní pracují s technologií 3D pletení."/>
  </head>
  <body>
    <article>
      <h1>Ford sází na technologii 3D pletení. Potahy sedaček vám už klidně nabíjí telefon</h1>
      <h2>Rychlejší proces výroby, absence produkce odpadu a ještě širší možnosti v případě designu. U Fordu nyní pracují s technologií 3D pletení.</h2>
      <address><time datetime="2019-11-13T16:00:00+00:00">13 Nov 2019, 16:00</time> by <a rel="author">Daniel Fuglevič</a></address>
      <p>O 3D tisku už dnes slyšel asi každý. Co byste ale řekli na technologii 3D pletení? Právě tímto směrem se chce Ford ubírat v případě tvorby potahů sedaček a dalšího čalounění budoucích modelů. Technologie se již používá například ve výrobě běžeckých bot, nábytku či pružných obvazů a Ford ji chce z mnoha důvodu uvést také do automobilové produkce.</p>
      <related>
        <a href="https://www.autorevue.cz/mohli-bychom-ozivit-capri-rika-designer-fordu-musi-ale-reflektovat-dnesni-dobu"/>
      </related>
      <p>Výhodou například je, že 3D pletací stroje dokážou potah sedačky vyrobit jako jeden celistvý kus, s různými úrovněmi pružnosti, typy materiálů, záhyby a dalšími vlastnostmi. Odpadá tedy současné řezání a sešívání několika kusů potahů do výsledné formy pro sedačku. Na rozdíl od průmyslového šití se takto zrychluje celý proces výroby a navíc bez jakéhokoliv vedlejšího odpadu při produkci.  </p>
      <p>Absencí jednotlivě sešitých dílů se navíc zvyšuje odolnost potahů, čemuž může napomoci i zakomponování třeba karbonových vláken. Stejně tak ale lze při jediném procesu výroby potahu využít například kombinace vlny, hedvábí a vláken z recyklovaných zdrojů.</p>
      <related>
        <a href="https://www.autorevue.cz/prvni-test-ford-transit-phev-vazne-nekdo-potrebuje-dodavku-do-zasuvky"/>
      </related>
      <p>A především z pohledu zákazníka nabízí 3D pletení mnohem širší možnosti personalizace potahů pro jednotlivé modely a verze. 3D pletením je možné snadno vytvořit i potahy se zabudovanou konektivitou, takže může sedačka například obsahovat kapsu pro bezdrátové nabíjení telefonu, senzory a čidla hlídající zdravotní stav řidiče nebo ovladače pro další funkce vozu.</p>
      <p><i>„3D pletení nabízí nebývalé možnosti, které posunují hranice designu a zajistí řidiči a pasažérům ještě pohodlnější a snadnější cestování autem,“</i> uvedla Anais Castinel, designérka interiéru evropské divize Fordu. Určité možnosti technologie 3D pletení jsou ostatně ukázány na videu níže.</p>
      <figure>
        <iframe src="https://www.youtube.com/embed/x0G_SZO7vOI" width="640" height="360" data-service="Youtube" scrolling="no"/>
      </figure>
      <related>
        <h4>Určitě si přečtěte</h4>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.auto.cz/skoda-octavia-5e-2012-dosud-treti-generace-vyjelo-vice-nez-dva-a-pul-milionu-131974"/>
        <a href="https://www.autorevue.cz/slavny-navrhar-rozzuril-ferrari-stacila-jedna-nevinna-fotografie-se-supersportem"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
      </related>
    </article>
  </body>
</html>