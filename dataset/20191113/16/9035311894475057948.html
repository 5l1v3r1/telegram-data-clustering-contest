<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/anitkabirde-recep-tayyip-erdogan-sloganlari-atilmasi-nedeniyle-suc-duyurusu-yapildi"/>
    <meta property="og:site_name" content="euronews"/>
    <meta property="article:published_time" content="2019-11-13T16:51:54+00:00"/>
    <meta property="og:title" content="Anıtkabir'de 'Erdoğan' sloganları atılması hakkında suç duyurusu"/>
    <meta property="og:description" content="Anıtkabir'de 'Recep Tayyip Erdoğan' sloganları atılması hakkında bir vatandaş savcılığa suç duyurusunda bulundu. Anıtkabir yönetmeliğine aykırı hareket edildiğini belirten vatandaş TCK'nın da üç ayrı maddesi üzerinden dava açtı."/>
  </head>
  <body>
    <article>
      <h1>Anıtkabir'de 'Erdoğan' sloganları atılması hakkında suç duyurusu</h1>
      <address><time datetime="2019-11-13T16:51:54+00:00">13 Nov 2019, 16:51</time> by <a rel="author">Sertaç Aktan</a></address>
      <p>Anıtkabir'de 'Recep Tayyip Erdoğan' sloganları atılması hakkında savcılığa suç duyurusunda bulunuldu.</p>
      <p>Mehmet Avcı isimli vatandaş Cumhuriyet Başsavcılığına giderek olaydan duyduğu rahatsızlık nedeniyle slogan atanlar ve buna müsaade edenler hakkında suç duyurusunda bulunduğunu açıkladı.</p>
      <p>Cumhurbaşkanı ve AK Parti Genel Başkanı Recep Tayyip Erdoğan'ın 10 Kasım'da Anıtkabir ziyareti sırasında sevenleri tarafından sloganla karşılanması ve Anıtkabir girişinde Atatürk'ü anma gününde kendi ismiyle yapılan tezahüratların duyulması gündem olmuş ve tartışma yaratmıştı.</p>
      <h3>Anıtkabir yönetmeliğine aykırı</h3>
      <p>Kendisini videoya çeken Avcı başvurusunun nedenleri anlattı ve Erdoğan taraftarlarının özellikle bu iş için alana alındığını ve başka kimsenin alana sokulmadığını ileri sürerek şunları söyledi:</p>
      <p>"Anıtkabir yönetmeliğinin 12. maddesine göre orada slogan atmak yasak olduğu halde görevini yapmayanlar, görevini kötüye kullananlar ve o sloganları atanlar hakkında ve ayrıca halk kin ve nefrete sürüklendiğinden dolayı Cumhuriyet Savcılığı'na suç duyurusunda bulundum. Delilleriyle beraber gerekeni yaptım. "</p>
      <h3>TCK'nın üç maddesi üzerinden dava açıldı</h3>
      <p>Anıtkabir'in yas tutma ve saygı duyma yeri olduğunu belirten Avcı, Erdoğan'In taraftarlarının oraya gelip slogan atamayacağını, bağıramayacağını, Türk milletine ait olmayan işaretler yapamayacaklarını söyleyerek Türk Ceza Kanunu'nun üç maddesi üzerinden dava açtığını duyurdu.</p>
      <h3>"Türk milleti olarak bıktık"</h3>
      <p>Avcı Cumhurbaşkanı Erdoğan'a da seslenerek şunları söyledi:</p>
      <p>"Tayyip Bey sırf gündemi değiştirmek için ve gündemi başka yerlere çekmek için böyle özel günlerde bu ve benzeri açıklamalar yapıyorsunuz. Artık Türk milleti olarak bıktık. Ekonomi ile ilgilenin, iç ve dış politika ile ilgilenin, ABD başkanının size yazdığı mektuptaki hakaret ile ilgilenin, Atatürkçüleri rahatsız edecek şeyler artık yapmayın....."</p>
    </article>
  </body>
</html>