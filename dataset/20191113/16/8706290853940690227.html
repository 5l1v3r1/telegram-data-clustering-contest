<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684035/exarthrothike-megalo-kykloma-emporias-nothevmenon-narkotikon-sti-"/>
    <meta property="og:site_name" content="enikos.gr"/>
    <meta property="article:published_time" content="2019-11-13T16:35:00+00:00"/>
    <meta property="og:title" content="Εξαρθρώθηκε μεγάλο κύκλωμα εμπορίας νοθευμένων ναρκωτικών στη δυτική Αθήνα - Οι κωδικές ονομασίες και η επικοινωνία μέσω social media"/>
    <meta property="og:description" content="Ένα πολυδαίδαλο κύκλωμα που διακινούσε ναρκωτικά σε διάφορες περιοχές της Αττικής"/>
  </head>
  <body>
    <article>
      <h1>Εξαρθρώθηκε μεγάλο κύκλωμα εμπορίας νοθευμένων ναρκωτικών στη δυτική Αθήνα - Οι κωδικές ονομασίες και η επικοινωνία μέσω social media</h1>
      <address>
        <time datetime="2019-11-13T16:35:00+00:00">13 Nov 2019, 16:35</time>
      </address>
      <p>Ένα πολυδαίδαλο κύκλωμα που <a href="http://www.enikos.gr/society/683842/ekthesi-gia-ta-narkotika-stin-ellada-pano-apo-390-ekat-evro-i-axi">διακινούσε ναρκωτικά</a> σε διάφορες περιοχές της Αττικής εξάρθρωσαν οι <a href="http://www.enikos.gr/society/683992/pseftiko-to-oplo-pou-evgale-mathitis-se-scholeio-stin-kriti">αστυνομικές αρχές</a>, έπειτα από συντονισμένη επιχείρηση που πραγματοποίησαν, κατά τη διάρκεια της οποίας έγιναν 20 έρευνες σε κατοικίες σε Αχαρνές, Νέα Φιλαδέλφεια, Μεταμόρφωση και Νέο Φάληρο και συνελήφθησαν 22 άτομα.</p>
      <p>Όπως εξήγησε ο διευθυντής της Διεύθυνσης Ασφάλειας Αττικής, Πέτρος Τζεφέρης, το κύκλωμα αποτελείτο από δύο εγκληματικές οργανώσεις και επτά συμμορίες και δρούσε κυρίως στην περιοχή των Δήμων Αχαρνών και της Φυλής, αλλά και σε άλλες περιοχές της Αττικής.</p>
      <p>Στο πλαίσιο των ερευνών κατασχέθηκαν ποσότητες κοκαΐνης, ηρωίνης, κάνναβης, 42.150 ευρώ, έξι αυτοκίνητα, πιστόλι, φυσίγγια καθώς και μηχανήματα και εργαλεία που αποτελούσαν πλήρες εργαστήριο περαιτέρω διαδικασίας τυποποίησης - νόθευσης κοκαΐνης.</p>
      <p>Κύριο χαρακτηριστικό του κυκλώματος, είναι ότι έκαναν υψηλή νόθευση των ναρκωτικών, καταφέρνοντας έτσι να τα πωλούν σε χαμηλές - δελεαστικές τιμές. Ενδεικτικά, η τιμή μια δόσης ηρωίνης (0,5) γραμμάριων πωλούνταν κατά μέσο όρο σε τιμή από 7 έως 8 ευρώ, τιμή ιδιαίτερα ανταγωνιστική σε σχέση με αυτή έτερων αγορών ναρκωτικών σε άλλες περιοχές της Αττικής.</p>
      <p>Το χρονικό της εξάρθρωσης του κυκλώματος, εξήγησε ο εκπρόσωπος Τύπου της Ελληνικής Αστυνομίας, Θεόδωρος Χρονόπουλος. Όπως είπε, από τα μέσα του Νοεμβρίου του 2018 το Τμήμα Ασφαλείας Αχαρνών ξεκίνησε έρευνα, σχετικά με τη δράση ατόμων, τα οποία λειτουργούν ως διακινητές ναρκωτικών ουσιών στην ευρύτερη περιοχή των Αχαρνών. Από την πορεία των ερευνών διαπιστώθηκε η ύπαρξη ενός ευρύτερου εγκληματικού δικτύου, τα μέλη του οποίου δραστηριοποιούνταν κυρίως στους καταυλισμούς των Αχαρνών (Αυλίζα, Αγία Σωτήρα, Πλάτωνας και Σαράντα Μάρτυρες), καθώς και σε γειτονικές περιοχές όπως στο Ζεφύρι και στα Άνω Λιόσια.</p>
      <figure>
        <img src="http://media.enikos.gr/data/photos/684035_cdb75aabb4-9e6d2d3b514a8a01.jpg"/>
      </figure>
      <p>Όπως προέκυψε τα άτομα αυτά συνέστησαν εγκληματικές ομάδες, είτε με τη μορφή της εγκληματικής οργάνωσης, είτε με τη μορφή ομάδας- συμμορίας, με απώτερο σκοπό την εξασφάλιση μια πλήρους ανταγωνιστικής αγοράς ναρκωτικών – ψυχοτρόπων ουσιών (ηρωίνη, κοκαΐνη και κάνναβη) και την εμπορία τους σε ιδιαίτερα δελεαστικές τιμές, σε χρήστες ναρκωτικών από την ευρύτερη περιοχή της Αττικής αλλά και από την επαρχεία.</p>
      <p>Από τη διενεργηθείσα έρευνα, προέκυψε η στενή συνεργασία των μελών των ομάδων αυτών μεταξύ τους, με κοινό σκοπό την μεγιστοποίηση των κερδών τους. Χαρακτηριστικό αποτελεί η συνήθης τακτική της εξυπηρέτησης πελατών από τη μια ομάδα στην άλλη, με σκοπό ο πελάτης να παραμένει εντός της αγοράς αυτής, αποκτώντας εναλλακτικούς πωλητές, όταν και εφόσον ο βασικός προμηθευτής του για διάφορους λόγους, δεν μπορούσε να τον εξυπηρετήσει. Επίσης είναι χαρακτηριστικό ότι τα μέλη της κάθε ομάδας, έφερναν σε επαφή με προμηθευτές άτομα άλλων ομάδων.</p>
      <p>Η πρώτη εγκληματική οργάνωση αποτελεί βασικό διακινητή στην περιοχή της Αυλίζας και στην περιοχή του Πλάτωνα στις Αχαρνές, τα τελευταία χρόνια. Είναι χαρακτηριστικό ότι τα άτομα της οργάνωσης, είναι πάρα πολλά και όταν κάποιο εξ’ αυτών οδηγείται στη φυλακή, τη δράση της οργάνωσης συνεχίζουν τα υπόλοιπα μέλη. Αποτελούν αδιαμφισβήτητα από τους μεγαλύτερους εμπόρους ναρκωτικών στην περιοχή των Αχαρνών, με την προσέλευση των χρηστών να ξεπερνάει τους 100 χρήστες τη μέρα και να αποκομίζουν όφελος από 1.300 έως 1.500 ευρώ, τόνισε ο εκπρόσωπος.</p>
      <figure>
        <img src="http://media.enikos.gr/data/photos/684035_63f5703119-b7ec2bcdfb982853.jpg"/>
      </figure>
      <p>Η δεύτερη εγκληματική οργάνωση αποτελεί ιδιάζουσας μορφής ομάδα, όπου τα τέσσερα μέλη της διακινούν ναρκωτικές ουσίες σε διάφορες περιοχές της Αττικής. Είχαν αποκτήσει σταθερό πελατολόγιο χρηστών κοκαΐνης και κάνναβης, έχοντας ορίσει την τιμή πώλησης της κοκαΐνης στα -100- ευρώ το γραμμάριο.</p>
      <p>Οι περιοχές που δραστηριοποιούνταν, περιελάμβαναν κυρίως τις Αχαρνές και τα Άνω Λιόσια, αλλά εκτείνονται και πέραν αυτών στη Νέα Φιλαδέλφεια, Μαρούσι, Ψυχικό, Φιλοθέη, Σπάτα, Κέντρο Αθήνας, Πειραιά, Γλυφάδα, Βάρη, Σπάτα κ.α. Διατηρούσαν στενή επαφή με μέλη της πρώτης εγκληματικής οργάνωσης, ενώ όπως διαπιστώθηκε με το πέρας των ερευνών, διέθεταν σε δύο οικίες των μελών της, πλήρως εξοπλισμένα εργαστήρια τυποποίησης και νόθευσης ναρκωτικών ουσιών.</p>
      <p>Οι περιφερειακές ομάδες - συμμορίες, αποτελούσαν βασικές ομάδες διακίνησης ναρκωτικών ουσιών στις Αχαρνές, στις περιοχές Αγία Σωτήρα, Λόφου Αυλίζας και Σαράντα Μαρτύρων. Συνδέονταν στενά μεταξύ τους και είχαν προαποφασίσει να τηρούν σταθερή τιμή πώλησης των ναρκωτικών ουσιών, προκειμένου να μεγιστοποιούν τα κέρδη τους.</p>
      <p>Τα μέλη συγκεκριμένης υποομάδας, μετέφεραν συστηματικά ποσότητες κάνναβης από χώρα των Βαλκανίων στην χώρα μας, με βασικό διακινητή έναν 35χρονο αλλοδαπό, ο οποίος είναι έγκλειστος σε σωφρονιστικό κατάστημα της χώρας και άμεσο βοηθό του μία 37χρονη Ελληνίδα. Τα μέλη της συγκεκριμένης υποομάδας, προμήθευαν συστηματικά διακινητές, κυρίως στην περιοχή των Αχαρνών και των Άνω Λιοσίων.</p>
      <figure>
        <img src="http://media.enikos.gr/data/photos/684035_1022391c60-bb807b7dd869bffc.jpg"/>
      </figure>
      <p>Σημειώνεται ότι, ο 35χρονος αλλοδαπός, συνελήφθη στα τέλη του περασμένου Δεκέμβρη από αστυνομικούς του Τμήματος Δίωξης Λαθρομεταναστών στην περιοχή της Θεσπρωτίας, ενώ μετέφερε 105 κιλά κάνναβης. Επίσης ο ίδιος οργάνωσε και κανόνισε μεταφορά ποσότητας κάνναβης όντας έγκλειστος, με συνεργούς του τέσσερα άτομα αλλοδαπούς ένας εκ των οποίων συνελήφθη από αστυνομικούς της ίδιας υπηρεσίας για μεταφορά 117 κιλών.</p>
      <p>
        <b>Επικοινωνούσαν μέσω social media - Οι κωδικές ονομασίες</b>
      </p>
      <p>Ενδεικτικό των μέτρων προφύλαξης που λάμβαναν τα μέλη του εγκληματικού δικτύου ήταν ότι χρησιμοποιούσαν διάφορα μέσα κοινωνικής δικτύωσης και διαδικτυακές εφαρμογές, προκειμένου να αποφεύγουν να επικοινωνούν μέσω τηλεφώνων. Επίσης, κατά τις συνομιλίες τους, χρησιμοποιούσαν ειδικό φρασεολόγιο και κωδικούς, για να μην γίνονται αντιληπτοί από τις Αρχές.</p>
      <p>Ενδεικτικά :</p>
      <p>Ως «πράσινα», «πρασινάδα» ή «πράσα», το χασίς λόγω του πράσινου χρώματος της συσκευασίας τους, καθώς και «λάστιχα».</p>
      <p>Τα ναρκωτικά δισκία τα ονόμαζαν «καραμέλες», λόγω του σχήματος και του λευκού χρώματός τους.</p>
      <p>Την ηρωίνη την αποκαλούσαν «κογιανή» ή «κουγιανή». Επίσης την ανέφεραν ως «κρέας», «σόδα, «θέμα», «κάστανα» , «καφέ», λόγω του καφέ σκούρου χρώματος που έχει.</p>
      <p>Την κοκαΐνη την ονόμαζαν «άσπρη» ή «χιόνι», λόγω του λευκού χρώματος της ουσίας. Πολλές φορές την αποκαλούσαν «κοκορέτσι».</p>
      <p>Το ένα κιλό ναρκωτικής ουσίας ως «αμάξι».</p>
      <p>Την αστυνομική επιχείρηση ως «πέσιμο» ή «γάμο» ή «πανηγύρι».</p>
      <p>Για τις ποσότητες χρησιμοποιούσαν τον όρο «γραμμές», η οποία υποδήλωνε τα γραμμάρια (1 γραμμή=1 γραμμάριο).</p>
      <p>Τα χρήματα τα αποκαλούν "χαρτιά", λόγω της χάρτινης υφής τους και "λοβέ"</p>
      <p>Κατά τη διάρκεια των ερευνών σε κατοικίες, εντοπίσθηκαν και κατασχέθηκαν:</p>
      <p>200 γρ. κοκαΐνης,</p>
      <p>500 γρ. κάνναβης,</p>
      <p>1.035 γρ. χημικής ουσίας νόθευσης ναρκωτικών ουσιών,</p>
      <p>20 γρ. ηρωίνης,</p>
      <p>2 γρ. κάνναβης, σε μορφή σοκολάτας,</p>
      <p>9 στιπόχαρτα LSD (τρυπάκια)</p>
      <p>3 Ι.Χ.Ε.</p>
      <p>πιστόλι,</p>
      <p>49 φυσίγγια,</p>
      <p>το χρηματικό ποσό των 28.950 ευρώ,</p>
      <p>μηχανήματα και εργαλεία που αποτελούσαν μέρος του εργαστηρίου τυποποίησης και νόθευσης κοκαΐνης (κομπρεσέρ, πρέσα, καλούπι μηχανικό, υδάτινο διάλυμα αμμωνίας, κόσκινο, ταψιά, κουτάλες, αντιασφυξιογόνος μάρκα).</p>
      <p>Σε βάρος των συλληφθέντων σχηματίσθηκε δικογραφία για τα κατά περίπτωση αδικήματα της εγκληματικής οργάνωσης, καθώς και για παραβάσεις των νομοθεσιών για τις εξαρτησιογόνες ουσίες και τα όπλα και οδηγήθηκαν στον Εισαγγελέα Πρωτοδικών Αθηνών.</p>
      <related>
        <h4>σχετικά άρθρα</h4>
        <a href="http://www.enikos.gr/society/683992/pseftiko-to-oplo-pou-evgale-mathitis-se-scholeio-stin-kriti%0A%20%20%20%20%0A"/>
        <a href="http://www.enikos.gr/society/683926/chardalias-ston-realfm-978-stin-kerkyra-kai-tin-kefalonia-to-vrad%0A%20%20%20%20%0A"/>
        <a href="http://www.enikos.gr/society/683922/kykloforiako-komfouzio-stin-athina-deite-poioi-dromoi-einai-botil%0A%20%20%20%20%0A"/>
        <a href="http://www.enikos.gr/society/683910/i-viktoria-deichnei-ta-dontia-tis-ischyres-vroches-plittoun-tin-a%0A%20%20%20%20%0A"/>
        <a href="http://www.enikos.gr/society/683842/ekthesi-gia-ta-narkotika-stin-ellada-pano-apo-390-ekat-evro-i-axi%0A%20%20%20%20%0A"/>
        <a href="http://www.enikos.gr/society/683817/elas-aftoi-einai-oi-dyo-katigoroumenoi-gia-viasmo-sti-salamina-ph%0A%20%20%20%20%0A"/>
        <a href="http://www.enikos.gr/society/683779/video-ntokoumento-i-stigmi-tis-syllipsis-enos-diarrikti-pou-eiche%0A%20%20%20%20%0A"/>
        <a href="http://www.enikos.gr/society/683784/afti-einai-i-katalipsi-sta-exarcheia-pou-ekkenothike-apo-tin-asty%0A%20%20%20%20%0A"/>
        <a href="http://www.enikos.gr/society/683722/oloklirothike-i-astynomiki-epicheirisi-gia-tin-ekkenosi-ktiriou-s%0A%20%20%20%20%0A"/>
      </related>
    </article>
  </body>
</html>