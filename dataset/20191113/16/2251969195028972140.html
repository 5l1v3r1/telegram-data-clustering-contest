<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/13/coppa-italia-tolentino-ai-quarti-6-gol-nella-ripresa-mezzolara-battuto/1324502/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-13T16:52:01+00:00"/>
    <meta property="og:title" content="Coppa Italia, Tolentino ai quarti: 6 gol nella ripresa, Mezzolara battuto"/>
    <meta property="og:description" content="SERIE D - I crèmisi vincono 4 a 2: si portano sul doppio vantaggio ad inizio secondo tempo, poi le due reti degli ospiti. Nel finale chiudono i giochi Minnozzi e Mastromonaco"/>
  </head>
  <body>
    <article>
      <h1>Coppa Italia, Tolentino ai quarti: 6 gol nella ripresa, Mezzolara battuto</h1>
      <h2>SERIE D - I crèmisi vincono 4 a 2: si portano sul doppio vantaggio ad inizio secondo tempo, poi le due reti degli ospiti. Nel finale chiudono i giochi Minnozzi e Mastromonaco</h2>
      <address><time datetime="2019-11-13T16:52:01+00:00">13 Nov 2019, 16:52</time> by <a rel="author">Michele Carbonari</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F13%2Fcoppa-italia-tolentino-ai-quarti-6-gol-nella-ripresa-mezzolara-battuto%2F1324502%2F">Condividi18</a><a href="https://twitter.com/intent/tweet?text=Coppa+Italia%2C+Tolentino+ai+quarti%3A+6+gol+nella+ripresa%2C++Mezzolara+battuto&amp;url=https%3A%2F%2Fwww.cronachemaceratesi.it%2F2019%2F11%2F13%2Fcoppa-italia-tolentino-ai-quarti-6-gol-nella-ripresa-mezzolara-battuto%2F1324502%2F">Tweet</a>Email18 Condivisioni</p>
      <p> </p>
      <p><b>Il grande cuore crèmisi trascina il Tolentino ai quarti di finale di Coppa Italia di Serie D, eliminando il Mezzolara nella partita unica del Della Vittoria (4-2). Succede tutto in una ripresa dalle mille emozioni. I ragazzi di Mosconi si portano sul doppio vantaggio grazie ai gol di Di Domenicantonio e Palmieri (per lui anche una traversa in precedenza). Poi la rimonta ospite con Iannello e Sala. Superato il momento di amnesia, i crèmisi si riportano avanti con Minnozzi e chiudono i giochi con Mastromonaco</b>. Un risultato che permette al Tolentino di continuare il percorso in Coppa, ma anche di risollevare il morale in vista della delicata sfida di domenica prossima, sempre al Della Vittoria, contro l’Olympia Agnonese.<b>La cronaca</b>. Dopo pochissimi secondi il Tolentino mette i brividi alla retroguardia locale, salvata da Albertazzi sul tiro ravvicinato di Palmieri e sul seguente colpo di testa di Kamana, sugli sviluppi di un corner. Sono le uniche emozioni di un noioso primo tempo. La partita entra nel vivo nella ripresa. Passa appena un minuto di gioco e Di Domenicantonio sguscia via sulla sinistra, da posizione defilata deposita la sfera all’altezza del secondo palo per il vantaggio crèmisi. Il Tolentino legittima il vantaggio e qualche giro di lancetta dopo colpisce la traversa con Palmieri, che al 10′ timbra il raddoppio su rigore. Sempre dagli undici metri inizia la rimonta del Mezzolara. Al 26′ Iannello dimezza lo svantaggio e al 31′ Sala, di piatto sotto la traversa, firma il 2-2. Superato il blackout, il Tolentino si riporta avanti al 40′ con il neoentrato Minnozzi, che trasforma in oro un preciso cross dalla destra di Laborie, dopo aver triangolato con Tortelli. In pieno recupero cala il poker Mastromonaco: supera di slancio due avversari, la palla bacia la traversa ed entra in porta per il definitivo 4-2.</p>
      <p>
        <b>Il tabellino:</b>
      </p>
      <p><b>TOLENTINO</b>: Bucosse, Kamana (Labriola), Ruggeri, Lupo, Tortelli, Bonacchi, Tirabassi (Di Domenicantonio), Laborie, Palmieri (Minnozzi), Tizi (Capezzani), Cicconetti (Mastromonaco). A disp.: Giorgi, Massaroni, Marcantoni, Raponi. All.: Mosconi.</p>
      <p><b>MEZZOLARA</b>: Albertazzi, Pierantozzi, De Lucca, Rossi, El Bouhali, Salcuni, Kharmoud, Roselli, Rizzi, Sala, Negri. A disp.: Malagoli, Ferrari, Aguiari, Boschini, Monebugnoli, Sereni, Mazzoni, Grieco. All.: Togni.</p>
      <p><b>TERNA ARBITRALE</b>: Marchioni della sezione di Rieti (Barcherini della sezione di Terni – Lauri della sezione di Gubbio)</p>
      <p><b>RETI</b>: 1′ s.t. Di Domenicantonio, 10′ s.t. Palmieri, 26′ s.t. Iannello, 31′ Sala, 40′ s.t. Minnozzi, 47′ s.t. Mastromonaco.</p>
      <p><b>NOTE</b>: spettatori 250 circa (un pullman da Mezzolara).</p>
    </article>
  </body>
</html>