<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191113_04714337"/>
    <meta property="og:site_name" content="De Standaard"/>
    <meta property="article:published_time" content="2019-11-13T16:36:00+00:00"/>
    <meta property="og:title" content="Greta Thunberg met catamaran naar Madrid, nog geen oplossing voor Anuna De Wever"/>
    <meta property="og:description" content="De Zweedse klimaatactiviste heeft een plek aangeboden gekregen op een catamaran, die haar terug naar Europa zal brengen om de internationale klimaatconfere..."/>
  </head>
  <body>
    <article>
      <h1>Greta Thunberg met catamaran naar Madrid, nog geen oplossing voor Anuna De Wever</h1>
      <address>
        <time datetime="2019-11-13T16:36:00+00:00">13 Nov 2019, 16:36</time>
      </address>
      <p>
        <b>De Zweedse klimaatactiviste heeft een plek aangeboden gekregen op een catamaran, die haar terug naar Europa zal brengen om de internationale klimaatconferentie in Madrid bij te wonen. Dat heeft ze op sociale media bekendgemaakt. De Belgische klimaatactiviste Anuna De Wever heeft nog geen oplossing gevonden.</b>
      </p>
      <p>‘Zo blij om te zeggen dat ik hopelijk de COP25 in Madrid zal halen’, tweette Thunberg. ‘Ik kreeg een lift aangeboden vanuit Virginia, VS, op de zeilcatamaran ‘La Vagabonde’.’</p>
      <figure>
        <iframe data-src="https://twitter.com/GretaThunberg/status/1194389911639642115?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ze zal de Atlantische Oceaan oversteken met de Australische Youtubers Riley Whitelum en Elayna Carausu en de Engelse schipper Nikki Henderson. Ze documenteren hun reis rond de wereld om de aandacht te vestigen op het belang van de oceaan. Het gezelschap zal woensdag vertrekken.</p>
      <p>De internationale klimaatconferentie zou normaal in Chili doorgaan maar door de protesten in dat land wordt ze nu gehouden in Madrid vanaf 2 december. ‘De COP25 is erg belangrijk, en ik zal mijn best doen om er op tijd te geraken. Maar het maakt natuurlijk niet echt uit of ik er op tijd geraak of niet’, zei Thunberg. ‘Er zijn talloze andere activisten die er zullen spreken en dezelfde boodschap zullen brengen als ik zou doen.’</p>
      <p>De tiener zei ook blij te zijn om weer tijd op de oceaan te kunnen doorbrengen. <a href="https://www.standaard.be/cnt/dmf20190829_04581397">In augustus zeilde ze vanuit Europa naar de Verenigde Staten om de Algemene Vergadering van de Verenigde Naties bij te wonen</a>. Met die vijftiendaagse reis wilde ze aandacht vragen voor de klimaatcrisis.</p>
      <p>
        <b>Anuna De Wever</b>
      </p>
      <p>De Belgische klimaatactivistes Anuna De Wever en Adélaïde Charlier van Youth for Climate zullen de klimaattop in Madrid hoogstwaarschijnlijk niet bijwonen. Ook zij hadden op sociale media een oproep geplaatst. 'We geraken niet op de COP zonder te vliegen. Daarom zijn we momenteel bezig om een delegatie van Youth for Climate uit België op te stellen die dan aanwezig kan zijn op de COP in Madrid. Het is nog niet 100 procent zeker dat we er niet geraken, maar zeer waarschijnlijk niet.'</p>
      <p>Intussen trekken de de klimaatactivisten van Youth for Climate wel nog het Amazonewoud in naar Altamira. Daarna is het tijd om terug te keren. 'Terugkomen naar Europa doen we sowieso met een zeilschip of cargoschip. Vliegen is geen optie', verduidelijkt De Wever.<br/> </p>
    </article>
  </body>
</html>