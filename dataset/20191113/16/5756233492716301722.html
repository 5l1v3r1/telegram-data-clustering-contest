<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621382/%DA%A9%D8%B4%D9%86%D8%AF%D9%87%E2%80%8C%D8%AA%D8%B1%DB%8C%D9%86-%D8%A8%DB%8C%D9%85%D8%A7%D8%B1%DB%8C-%D8%B9%D9%81%D9%88%D9%86%DB%8C-%D8%B1%D8%A7-%D8%A8%D8%B4%D9%86%D8%A7%D8%B3%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T16:10:00+00:00"/>
    <meta property="og:title" content="کشنده‌ترین بیماری عفونی را بشناسیم"/>
    <meta property="og:description" content="طبق آمار سازمان بهداشت جهانی، «پنومونی» اولین بیماری عفونی کشنده در سراسر دنیا است و سالانه بیش از یک میلیون کودک زیر ۵ سال بر اثر ابتلا به این بیماری جان خود را از دست می دهند."/>
  </head>
  <body>
    <article>
      <h1>کشنده‌ترین بیماری عفونی را بشناسیم</h1>
      <address>
        <time datetime="2019-11-13T16:10:00+00:00">13 Nov 2019, 16:10</time>
      </address>
      <p>
        <i>طبق آمار سازمان بهداشت جهانی، «پنومونی» اولین بیماری عفونی کشنده در سراسر دنیا است و سالانه بیش از یک میلیون کودک زیر ۵ سال بر اثر ابتلا به این بیماری جان خود را از دست می دهند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بیماری پنومونی یا عفونت ریه و یا ذات الریه، به عنوان بیماری عفونی کشنده در کودکان زیر ۵ سال و افراد بالای ۶۵ سال شناخته می شود که هر ساله منجر به مرگ عده زیادی از افراد می شود، از این رو سازمان بهداشت جهانی و یونیسف ۱۲نوامبر مصادف با ۲۱ آبان ماه را به عنوان روز جهانی پنومونی نامگذاری کرده اند.</p>
      <p>مریم السادات میرعنایت فوق تخصص ریه، با عنوان این مطلب که پنومونی به معنای عفونت پارانشیم ریه است که علل مهم مرگ و میر و ناتوانی محسوب می شود، گفت: افراد مبتلا به پنومونی عفونی اغلب سرفه همراه با خلط، تب همراه با لرز شدید، تنگی نفس، درد قفسه سینه در حین نفس کشیدن، و افزایش تعداد تنفس را تجربه می‌کنند و در افراد مسن، ممکن است گیجی مشهودترین علامت باشد.</p>
      <figure>
        <img src="https://aftabnews.ir/files/fa/news/1398/8/22/358957_253.jpg"/>
      </figure>
      <p>استادیار دانشگاه علوم پزشکی شهید بهشتی، افزود: علائم و نشانه‌های متداول بیماری پنومونی در کودکان زیر پنج سال عبارتند تب، سرفه و تنفس سریع یا اشکال در تنفس است.</p>
      <p>میر عنایت با بیان اینکه در پنومونی، تب خیلی تعیین‌کننده بیماری نیست، اظهار داشت: معمولا تب در بسیاری از بیماری‌های شایع دیگر نیز رخ می‌دهد و ممکن است در کسانی که مبتلا به بیماری شدید و سوء تغذیه هستند، مشاهده نشود.</p>
      <p>وی گفت: سرفه اغلب در کودکان کمتر از دو ماه مشاهده نمی‌شود وعلائم و نشانه‌های شدیدتر ممکن است شامل کبودی پوست، کاهش تشنگی، تشنج، استفراغ مداوم، افزایش یا کاهش شدید دمای بدن و یا کاهش سطح هوشیاری باشد.</p>
      <p>عضو هیئت علمی دانشگاه علوم پزشکی شهید بهشتی درباره پیشگیری از پنومونی، اظهار داشت: با رعایت نکات بهداشتی در محیط زندگی و عدم تماس فرد آلوده با دیگران می توان از بروز پنومونی پیشگیری کرد.</p>
      <p>وی افزود: تزریق واکسن آنفلوانزا برای افراد در معرض خطر در هنگام شیوع پنومونی، می تواند احتمال مبتلا شدن را کاهش دهد.</p>
      <p>به گفته میرعنایت، رژیم غذایی کامل وسرشار از ویتامین ها از جمله ویتامینC می تواند به مقدار قابل توجهی قدرت دستگاه ایمنی بدن را بالا ببرد.</p>
      <p>این فوق تخصص ریه افزود: تشخیص پنومونی از طریق علایم بالینی، معاینه و عکسبرداری از ریه صورت می گیرد، همچنین با آزمایش خلط یا خون می توان عامل عفونت را مشخص کرد تا درمان مناسب از طریق آنتی بیوتیک موثر براساس نوع میکروارگانیسم باکتری، قارچ و یا ویروس صورت پذیرد.</p>
      <p>میرعنایت در ادامه گفت: برخی از مبتلایان به پنومونی به خصوص افراد مسن و بچه ها نیاز به بستر دارند که با مراجعه به موقع این افراد به پزشک و مراکز درمانی ضمن این که درمان مناسب و به موقع این افراد انجام خواهد شد، امکان سرایت عفونت به نزدیکان بیمار نیز کمتر می شود.</p>
      <p>این فوق تخصص بیماری های ریوی، با بیان اینکه استراحت مناسب و رژیم غذایی سرشار از میوه و سبزیجات تازه و دریافت مایعات به میزان کافی و مصرف به موقع و صحیح آنتی بیوتیک های تجویز شده، امکان بهبودی این بیماران را هر چه سریعتر فراهم می کند تصریح کرد: در فصول سرد و زمان آلودگی هوا و همچنین با شیوع آنفلوانزا شیوع پنومونی افزایش می یابد، بنابراین در این زمان ها مراقبت بیشتر توصیه می شود.</p>
    </article>
  </body>
</html>