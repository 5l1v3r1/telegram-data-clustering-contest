<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/torregrotta-il-pte-ancora-a-rischio-si-chiedono-chiarezza-e-certezze.html"/>
    <meta property="og:site_name" content="Tempostretto"/>
    <meta property="article:published_time" content="2019-11-13T16:36:48+00:00"/>
    <meta property="og:title" content="Torregrotta, il PTE ancora a rischio? Si chiedono chiarezza e certezze"/>
    <meta property="og:description" content="Ancora al centro del dibattito il PTE di Torregrotta. A fronte di una riduzione delle ore di servizio per i medici, scattano le prime reazioni e iniziative."/>
  </head>
  <body>
    <article>
      <h1>Torregrotta, il PTE ancora a rischio? Si chiedono chiarezza e certezze</h1>
      <address><time datetime="2019-11-13T16:36:48+00:00">13 Nov 2019, 16:36</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Ancora al centro del dibattito il PTE di Torregrotta. A fronte di una riduzione delle ore di servizio per i medici, scattano le prime reazioni e iniziative.</i>
      </p>
      <p>Ancora a rischio la piena operatività del PTE <b>(Presidio Territoriale d’Emergenza)</b> di <b>Torregrotta</b>? Al centro del dibattito i tagli alla sanità.</p>
      <h3>A rischio la continuità del servizio?</h3>
      <p>Le recenti disposizioni del dirigente generale dell’Asp Messina dello scorso 8 novembre, infatti, prevedono per i medici solo <b>38 ore di servizio settimanali</b>. Le disposizioni, inoltre, prevedono che sia principalmente garantito il servizio ambulanza, destinando solo le restanti ore al servizio medico del presidio.</p>
      <p>Una situazione che non garantirebbe la piena operatività del presidio, generando diverse criticità. Risultano inoltre all’attivo, al momento, solo 5 medici a fronte dei 7 necessari.</p>
      <h3>Le dichiarazioni del comitato</h3>
      <p>Non si sono fatte attendere le prime reazioni in merito. Già attivo da tempo, il <b>comitato “Uniamoci in difesa del 118 di Torregrotta”</b> ha espresso la volontà di coinvolgere l’intero territorio, che si era già più volte mostrato compatto sul tema.</p>
      <p><i>“La nostra lotta per il mantenimento del PTE di Torregrotta, va avanti già da qualche anno</i> –spiega Raffaele Nastasi, portavoce del comitato- <i>Nonostante le rassicurazioni, purtroppo, l’ipotesi attuale è quella di una riduzione delle ore di servizio dei medici. Situazione, questa, che aprirebbe la strada ad un servizio discontinuo e non tempestivo. Risulta inoltre indispensabile </i>–ha aggiunto- <i>la presenza del medico a bordo, che in molti casi può fare la differenza tra la vita e la morte. Sottolineiamo, inoltre, che la presenza sul territorio del PTE garantisce assistenza a diversi comuni e concorre a decongestionare i vicini ospedali. A breve –ha concluso- organizzeremo delle riunioni per discutere dell’argomento, coinvolgendo tutti gli attori territoriali interessati a prescindere dai colori politici. La nostra è una lotta apartitica”</i>.</p>
      <h3>L’amministrazione chiede chiarezza</h3>
      <p>Sulla questione è intervenuta nuovamente anche l’amministrazione torrese. Il sindaco, <b>Corrado Ximone</b>, ha infatti predisposto una nota indirizzata all’assessorato regionale alla salute, al direttore generale dell’Asp Messina, al comitato consultivo dell’Asp Messina e alla VI° commissione Ars.</p>
      <p>Nel documento viene sottolineato come “<i>la piena funzionalità del PTE decongestiona gli ospedali di Milazzo e Messina, quanto ai servizi di emergenza-urgenza ed alle attività dei pronto soccorso”</i>. Viene inoltre ricordato come sia stato più volte manifestato dal comune <i>“ferma contrarietà alla chiusura del PTE di Torregrotta, di cui ha chiesto il mantenimento e il potenziamento”</i>. Una posizione condivisa anche dalle amministrazioni e dalla cittadinanza dei comuni limitrofi, scaturita anche in una raccolta firme.</p>
      <p>Dall’amministrazione, dunque, la richiesta di maggiori rassicurazioni sul futuro del presidio torrese, della <b>piena operatività h24</b> e di un<b> incremento dell’organico</b>, sottolineando come vi sia il rischio di un funzionamento discontinuo del servizio.</p>
    </article>
  </body>
</html>