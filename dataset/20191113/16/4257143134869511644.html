<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bulvar/2019/11/13/orak-ota-kiabalt-segitsegert-a-ferfi-mire-meghallottak"/>
    <meta property="og:site_name" content="infostart"/>
    <meta property="article:published_time" content="2019-11-13T16:19:00+00:00"/>
    <meta property="og:title" content="Órák óta kiabált segítségért a férfi, mire meghallották"/>
    <meta property="og:description" content="Kutyáját szerette volna megetetni az az idős úr, aki mezőkövesdi háza udvarán elesett és nagyon megütötte magát."/>
  </head>
  <body>
    <article>
      <h1>Órák óta kiabált segítségért a férfi, mire meghallották</h1>
      <address><time datetime="2019-11-13T16:19:00+00:00">13 Nov 2019, 16:19</time> by <a rel="author">Infostart</a></address>
      <h3>Kutyáját szerette volna megetetni az az idős úr, aki mezőkövesdi háza udvarán elesett és nagyon megütötte magát.</h3>
      <p>A Mezőkövesdi Rendőrkapitányság járőrei november 11-én 22 óra 20 perckor szolgálatellátásuk során Mezőkövesden, a Margit utcán haladtak gépjárművükkel, amikor hangos segélykiáltásokra lettek figyelmesek - olvasható a <a href="https://www.blikk.hu/aktualis/belfold/orakon-at-kiabalt-segitsegert-a-94-eves-mezokovesdi-ferfi-vegul-a-zsaruk-mentettek/tbp38g0">police.hu</a> oldalon.</p>
      <p>A járőrpár azonnal a hang irányába indult, amikor egy családi ház udvarán egy idős férfit pillantottak meg, aki egy széken ülve segítségért kiabált.</p>
      <p>A 94 éves férfi elmondta a hozzá siető rendőröknek, hogy még világosban jött ki az udvarára a kutyáját megetetni, azonban elesett és nagyon megütötte fejét és karját.</p>
      <blockquote>A székre ugyan még fel tudott ülni, de a házba nem volt már ereje bemenni, órák óta segítségért kiabált és már nagyon fázott is.</blockquote>
      <p>Gál Klaudia r. őrmester és Bukó László r. őrmester a bajbajutott férfit felsegítette, majd bekísérte házába, ahol meleg plédekkel betakarták.</p>
      <p>A járőrök értesítették a mentőszolgálat munkatársait is, akik az átfázott idős férfit további ellátás céljából az egri kórházba szállították.</p>
    </article>
  </body>
</html>