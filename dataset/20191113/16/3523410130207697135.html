<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639835/%D8%B1%DA%A9%D9%88%D8%AF-%D8%B3%D8%A7%D8%AE%D8%AA-%D9%88-%D8%B3%D8%A7%D8%B2-%D9%88%D8%A7%D9%82%D8%B9%DB%8C%D8%AA-%D8%A7%D9%86%DA%A9%D8%A7%D8%B1%D9%86%D8%A7%D9%BE%D8%B0%DB%8C%D8%B1-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T16:52:00+00:00"/>
    <meta property="og:title" content="رکود ساخت و ساز واقعیت انکارناپذیر است"/>
    <meta property="og:description" content="معاون وزارت راه و شهرسازی و مدیرعامل شرکت عمران شهرهای جدید، حاکم بودن رکود در بخش ساخت و ساز را واقعیت انکار ناپذیر کشور دانست."/>
  </head>
  <body>
    <article>
      <h1>
        <a href="https://www.bultannews.com/fa/news/639835/%D8%B1%DA%A9%D9%88%D8%AF-%D8%B3%D8%A7%D8%AE%D8%AA-%D9%88-%D8%B3%D8%A7%D8%B2-%D9%88%D8%A7%D9%82%D8%B9%DB%8C%D8%AA-%D8%A7%D9%86%DA%A9%D8%A7%D8%B1%D9%86%D8%A7%D9%BE%D8%B0%DB%8C%D8%B1-%D8%A7%D8%B3%D8%AA">رکود ساخت و ساز واقعیت انکارناپذیر است</a>
      </h1>
      <h2>معاون وزارت راه و شهرسازی و مدیرعامل شرکت عمران شهرهای جدید، حاکم بودن رکود در بخش ساخت و ساز را واقعیت انکار ناپذیر کشور دانست.</h2>
      <address><time datetime="2019-11-13T16:52:00+00:00">13 Nov 2019, 16:52</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حبیب‌الله طاهرخانی چهارشنبه 22 آبان در اجلاس مدیران <b>صنعت ساختمان</b> جنوب کشور، خاطرنشان کرد: دولت به تنهایی قادر به تامین مسکن مورد نیاز کشور نیست اما در این شرایط رکود ساخت و ساز دولت می‌تواند با استفاده از ابزارهای قانونی در این بخش تحرک ایجاد کند.</p>
      <p>معاون وزارت راه و شهرسازی تاکید کرد که سیاست‌های تسهیلاتی، حمایتی و مالیاتی در حوزه مسکن باید به عرضه مناسب و متناسب مسکن با شرایط متقاضیان بینجامد.</p>
      <p>او با بیان اینکه در تمام اقتصادها، مسکن اصلی‌ترین دارایی خانوار محسوب می‌شود، خاطرنشان کرد که در ایران این وجه از اقتصاد خانوار به دلیل شرایط ناپایدار و نوسان‌های اقتصادی پررنگتر است.</p>
      <p>معاون وزارت راه و شهرسازی که هدف از ورود دولت به اجرای طرح اقدام ملی مسکن را ایجاد تحرک در این حوزه می‌داند، اجرای طرح اقدام ملی مسکن را تسهیل کننده ساخت و ساز دانست و گفت: نکته مثبت این طرح تقاضا محور بودن آن است؛ هیچ طرحی در کشور اجرا نمی‌شود مگر متقاضی موثر در آن نقطه وجود داشته باشد.</p>
      <p>طاهرخانی همکاری استانداران در موفقیت این طرح را بسیار اثرگذار ارزیابی و خاطرنشان کرد: استانداری‌ها با ایجاد هماهنگی بین بخشی اثرگذار است.</p>
      <p>او اجرای طرحی مانند مسکن مهر را به دلیل اتکا به تسهیلات بانکی و بدون توجه به اثرگذاری متقاضی را یادآور شد و با بیان اینکه سال 92 بالغ بر 90 هزار واحد مسکونی در شهرهای جدید احداث شد که فاقد متقاضی بود، گفت: یکی از شاخص‌های اثرگذار در موفقیت طرح اقدام ملی مسکن، توجه به مکان یابی مناسب و متقاضی موثر است.</p>
      <p>طاهرخانی همچنین از کم توجهی به نوآوری در صنعت ساختمان را از عوامل رکود بخش مسکن برشمرد و تاکید کرد که در کنار کمیت و سرعت ساخت باید کیفیت و نوآوری را مد نظر قرار داد.</p>
      <p>اجلاس مدیران صنعت ساختمان جنوب کشور از صبح چهارشنبه 22 آبان در شیراز آغاز به کار کرد و تا پنجشنبه 23 آبان ادامه دارد.</p>
    </article>
  </body>
</html>