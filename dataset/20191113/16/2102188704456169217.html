<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/13/653675/"/>
    <meta property="og:site_name" content="Економічна правда"/>
    <meta property="article:published_time" content="2019-11-13T16:08:00+00:00"/>
    <meta property="og:title" content="У разі зупинки транзиту газу економіка України може &quot;піти у мінус&quot; — Вітренко"/>
    <meta property="og:description" content="У разі припинення транзиту російського газу територією України падіння української економіки за результатами 2020 року може становити до 0,7%."/>
  </head>
  <body>
    <article>
      <h1>У разі зупинки транзиту газу економіка України може "піти у мінус" — Вітренко</h1>
      <address>
        <time datetime="2019-11-13T16:08:00+00:00">13 Nov 2019, 16:08</time>
      </address>
      <p>У разі припинення транзиту російського газу територією України падіння української економіки за результатами 2020 року може становити до 0,7%.</p>
      <p>Про це в інтерв'ю <a href="https://www.ukrinform.ua/rubric-economy/2817348-ekonomika-ukraini-moze-piti-v-minus-u-razi-zupinki-rosieu-tranzitu-vitrenko.html">"Укрінформу"</a> заявив виконавчий директор "Нафтогазу" Юрій Вітренко.</p>
      <p>"Щомісяця ми отримували від транзиту 200-250 млн доларів, і ось у січні буде фактично остання проплата за грудень 2019-го, але вже в лютому це припиниться. І уряд відчує ефект негайно", - підкреслив він.</p>
      <p>Вітренко додав, що, за розрахунками НАК, у випадку припинення транзиту, "падіння економіки за найбільш песимістичним сценарієм може становити до 0,7 відсотка з урахуванням ефекту мультиплікатора" замість прогнозованого зростання на 3,3%.</p>
      <p>
        <b>Нагадаємо:</b>
      </p>
      <p>
        <i>У НАК Нафтогаз <a href="https://www.epravda.com.ua/news/2019/11/12/653605/">заявляють,</a> що найвірогідніше Газпром не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах.</i>
      </p>
      <p>
        <i>7 листопада Укртрансгаз модернізував газовимірювальну станції "Гребеники" на кордоні з Молдовою, відтепер станція <a href="https://www.epravda.com.ua/news/2019/11/7/653434/">готова до реверсного трансбалканського транспортування газу у випадку припинення транзиту з РФ. </a></i>
        <br/>
        <br/>
        <i>5 листопада глава "Нафтогазу" Андрій Коболєв <a href="https://www.epravda.com.ua/news/2019/11/5/653361/">відмовився "понять и простить" 22 мільярди</a> доларів Газпрому</i>
      </p>
      <p>
        <i>Перед цим президент Росії Володимир Путін </i>
        <a href="https://www.epravda.com.ua/news/2019/10/31/653167/">
          <i>закликав обнулити всі вимоги</i>
        </a>
        <i> як зі сторони "Нафтогазу", так і з боку "Газпрому" у газовій суперечці.</i>
      </p>
      <p>
        <i>Раніше в Брюсселі відбулися тристоронні газові переговори між Україною, Росією та ЄС про новий довгостроковий контракт на транзит російського газу через Україну, після яких віцепрезидент Єврокомісії Марош Шефчович висловив розчарування.</i>
      </p>
      <p>
        <i>Шефчович зазначив, що </i>
        <a href="https://www.eurointegration.com.ua/news/2019/10/28/7102377/">
          <i>не вдалося домовитись</i>
        </a>
        <i> щодо тривалості контракту, обсягів та тарифів. За його словами, параметри, які він представив, були прийнятні для українських партнерів, але росіяни на них не погоджувалися</i>
      </p>
    </article>
  </body>
</html>