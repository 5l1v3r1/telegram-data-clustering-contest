<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ministur-Vulchev-1085-lv-minimum-za-uchitelite-dogodina-913600"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T16:31:00+00:00"/>
    <meta property="og:title" content="Министър Вълчев: 1085 лв. минимум за учителите догодина"/>
    <meta property="og:description" content="За 2020 г. средствата за увеличение на учителските заплати са повече и са 360 милиона лева, но средн..."/>
  </head>
  <body>
    <article>
      <h1>Министър Вълчев: 1085 лв. минимум за учителите догодина</h1>
      <address>
        <time datetime="2019-11-13T16:31:00+00:00">13 Nov 2019, 16:31</time>
      </address>
      <p>За 2020 г. средствата за увеличение на учителските заплати са повече и са 360 милиона лева, но средното увеличение на учителските заплати догодина ще е със 17,5 или с 18 процента, а не с 20-21 процента, както беше през тази година.</p>
      <p>Минималната учителска заплата, която през тази година е 920 лева, ще бъде 1085 лева през 2020 г. и тя е увеличена приблизително с 18 процента, каза пред журналисти министърът на образованието и науката <a href="https://www.plovdiv24.bg/novini/persons/5189.html">Красимир Вълчев</a> преди да участва в дискусия за висшето образование в Софийския университет "Св. Климент Охридски".</p>
      <p>Сега заплата от 920 лв. получават младите учители, които нямат трудов стаж и започват работа след завършването на висшето си образование. Близо две трети от учителите са на минималната заплата, като минималните заплати са увеличени от 17,3 до 17,9 процента. Затова средно ще има увеличение към 17,5 процента, но задължителното увеличение ще бъде 17 процента.</p>
      <p>В Колективния трудов договор за образованието записахме, че където останат средства на училищата, ще се използват за за допълнителни възнаграждения, обясни Вълчев. Той добави, че със 17-18 процента са повишени и т.нар. лекторски часове, които са допълнителни часове и те се плащат над нормата, има и допълнително възнаграждение за класните ръководители.</p>
      <p>Заплата от 1085 лв. за млад учител не е достатъчна, но никога средствата за образованието не са били толкова много, коментира министър Вълчев. Той отбеляза, че ангажиментът, заявен през 2017 г., е за двукратно увеличение на средствата за възнаграждения на учителите, като това включва допълнителни възнаграждения и осигурителните плащания.</p>
      <p>"През 2021 г. ще има 1 милиард и 380 милиона лв. повече спрямо 2017 г. за възнаграждения на учителите", обобщи образователният министър. Той поясни, че училищата и детските градини се финансират не на заплати и на численост на персонала, а със стандарта за брой на ученици и деца, със стандарта за паралелка или група и със стандарта за институция. Затова някои училища, в които са намалели учениците, но персоналът е същият, са били в по-недобро финансово състояние. Затова направихме промяна във формулата за финансиране на училищата, които са с по-малко ученици, обясни министър Вълчев.</p>
      <p>Той каза, че младите учители до 30-33 години са около 13,4 процента, но този процент е по-висок от предходните години. През 2015 г. беше достигната най-високата средна възраст на учителите - 51,5 години, а след като се пенсионираха много учители, средната възраст "падна" на 49 години.</p>
      <p>Тя ще продължи да намалява, защото още учители ще се пенсионират и те трябва да бъдат заместени от млади учители, обясни министър Вълчев.</p>
      <p>За 2020 г. почти двойно е увеличението на средствата за защитените училища и детските градини, които не трябва да се закриват, защото се намират над 14 и над 20 километра от следващото училище и детска градина, съобщи министърът.</p>
      <p>Допълнително са увеличени и средствата за гимназиалния етап, защото в учебния план за него има повече часове и се плаща на повече учители. Увеличат се и средствата за професионалното образование, има и пари за ремонт на ученическите общежития на професионалните гимназии. Ще се финансира и транспортът до професионалните гимназии, ако обучават ученици в специалности с очакван бъдещ недостиг на пазара на труда, или в защитени специалности, каза Вълчев, цитиран от БТА.</p>
    </article>
  </body>
</html>