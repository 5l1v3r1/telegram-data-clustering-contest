<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/13/jobbik-a-szigoritas-biztosan-alkotmanyellenes"/>
    <meta property="og:site_name" content="infostart"/>
    <meta property="article:published_time" content="2019-11-13T16:39:00+00:00"/>
    <meta property="og:title" content="Jobbik: a szigorítás biztosan alkotmányellenes"/>
    <meta property="og:description" content="Közös ellenzéki fellépést kezdeményez a Jobbik a Fidesz-KDNP által az országgyűlési törvény módosítására előterjesztett, a véleménynyilvánítás szabadságát sárba tipró, az ellenzéki képviselők ellehetetlenítésére irányuló javaslata miatt."/>
  </head>
  <body>
    <article>
      <h1>Jobbik: a szigorítás biztosan alkotmányellenes</h1>
      <address><time datetime="2019-11-13T16:39:00+00:00">13 Nov 2019, 16:39</time> by <a rel="author">Infostart / MTI</a></address>
      <h3>Közös ellenzéki fellépést kezdeményez a Jobbik a Fidesz-KDNP által az országgyűlési törvény módosítására előterjesztett, a "véleménynyilvánítás szabadságát sárba tipró, az ellenzéki képviselők ellehetetlenítésére irányuló" javaslata miatt.</h3>
      <p>Lukács László György arra reagálva, hogy a Fidesz-KDNP által az országgyűlési törvény módosítására <a href="https://infostart.hu/belfold/2019/11/13/a-peldatlan-durvasagok-miatt-szigoritanak-a-parlamentben">előterjesztett javaslat</a> a parlamenti képviselőkre vonatkozó fegyelmi szabályok megsértésével járó szankciók szigorítását tartalmazza, közleményében azt írta: a Jobbik hétfőre összellenzéki egyeztetést kezdeményez.</p>
      <p>Az ellenzéki párt értékelése szerint az országgyűlési törvényhez benyújtott fideszes indítvány "minden bizonnyal alaptörvény-ellenes, elfogadhatatlan egy jogállamban, és a kemény diktatúrákat idézi." Hangsúlyozta, hogy az országgyűlési képviselők munkáját és véleménynyilvánítási jogát nem lehet korlátozni és gátolni, a parlamenttől való el- és kitiltás pedig szerinte ezt jelentené.</p>
      <p>Lukács László György úgy fogalmazott: "Orbán Viktor és a Fidesz nagyon megijedhetett az önkormányzati választások eredményétől, ezért most erővel és diktatórikus jogalkotással próbálja csorbítani a nem őket támogató képviselők jogait, és befogni nemcsak az ellenzéki honatyák száját, hanem rajtuk keresztül minden magyar emberét, akinek elege van Orbánék korrupt és diktatórikus rendszeréből."</p>
    </article>
  </body>
</html>