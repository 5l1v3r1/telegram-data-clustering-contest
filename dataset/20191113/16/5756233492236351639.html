<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621387/%D8%A8%D8%A7%D8%B2%DA%AF%D8%B4%D8%AA-%D8%AE%D8%B4%DA%A9%D8%B3%D8%A7%D9%84%DB%8C-%D8%A8%D9%87-%D8%A7%DB%8C%D8%B1%D8%A7%D9%86-%D8%A8%D8%A7%D8%B1%D8%B4-%D9%86%D8%B3%D8%A8%D8%AA-%D8%A8%D9%87-%D8%B3%D8%A7%D9%84-%DA%AF%D8%B0%D8%B4%D8%AA%D9%87-%DA%A9%D8%A7%D9%87%D8%B4-%DB%B3%DB%B6-%D8%AF%D8%B1%D8%B5%D8%AF%DB%8C-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T16:33:00+00:00"/>
    <meta property="og:title" content="بازگشت خشکسالی به ایران؟ بارش نسبت به سال گذشته کاهش ۳۶ درصدی دارد"/>
    <meta property="og:description" content="کارشناس آب‌های سطحی شرکت مدیریت منابع آب از ثبت ۲۳.۹ میلی متر بارش از ابتدای سال آبی ۹۹-۹۸ تا امروز در کشور خبر داد."/>
  </head>
  <body>
    <article>
      <h1>بازگشت خشکسالی به ایران؟ بارش نسبت به سال گذشته کاهش ۳۶ درصدی دارد</h1>
      <address>
        <time datetime="2019-11-13T16:33:00+00:00">13 Nov 2019, 16:33</time>
      </address>
      <p>
        <i>کارشناس آب‌های سطحی شرکت مدیریت منابع آب از ثبت ۲۳.۹ میلی متر بارش از ابتدای سال آبی ۹۹-۹۸ تا امروز در کشور خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسین خلیل شایان افزود: ارتفاع بارش‌ها از ابتدای سال آبی ۹۹-۹۸ تا ۲۲ آبان به ۲۳.۹ میلی متر رسیده که این رقم در مدت مشابه سال گذشته ۳۷.۲ میلی متر و در بلندمدت معادل ۲۲.۲ میلی متر بوده است که این میزان بارش نسبت به مدت مشابه سال گذشته ۳۶ درصد کاهش و نسبت به بلند مدت ۸ درصد افزایش را نشان می‌دهد.</p>
      <p>وی با بیان اینکه از شش حوضه آبریز اصلی کشور متوسط بارش در حوضه‌های آبریز دریای خزر، خلیج فارس، دریای عمان و دریاچه ارومیه تا ۲۲ آبان کمتر از نرمال بوده است، افزود: متوسط بارندگی در حوضه‌های آبریز فلات مرکزی، مرزی شرقی و قره قوم بیشتر از نرمال بوده است.</p>
      <figure>
        <img src="https://aftabnews.ir/files/fa/news/1398/8/22/358972_193.jpg"/>
      </figure>
      <p>کارشناس آب‌های سطحی دفتر مطالعات پایه شرکت مدیریت منابع آب ادامه داد: از مجموعه ۱۰۴ ایستگاه مبنای باران سنجی تحت عملکرد وزارت نیرو، بیشترین میزان بارش ثبت شده از ابتدای سال آبی تا تاریخ ۲۲ آبان مربوط به ایستگاه رامسر صفارود استان مازندران و معادل ۳۴۴ میلی متر و کمترین آن مربوط به ایستگاه محمد آباد یزد و فاقد بارندگی بوده است.</p>
      <p>خلیل شایان گفت: میانگین بارندگی‌های استان تهران منتهی به ۲۲ آبان، ​معادل ۷۰.۲ میلی متر است که نسبت به متوسط بلند مدت ۱۱۴ درصد و نسبت به مدت مشابه سال گذشته ۱۲ درصد افزایش داشته است.</p>
    </article>
  </body>
</html>