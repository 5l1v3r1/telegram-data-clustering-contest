<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89516"/>
    <meta property="og:site_name" content="Denník politika"/>
    <meta property="article:published_time" content="2019-11-13T16:35:02+00:00"/>
    <meta property="og:title" content="SaS má svoju kandidátku do parlamentných volieb 2020 schválenú, v Smere-SD bude rozhodovať Fico"/>
    <meta property="og:description" content="13.11.2019 (Webnoviny.sk) – Strana Sloboda a Solidarita (SaS) má svoju kandidačnú listinu do parlamentných volieb 2020 už schválenú. Jednotkou je predseda Richard Sulík, dvojkou europoslankyňa Lucia Ďuriš Nicholsonová a tretie miesto patrí odborníkovi na školstvo Branislavovi Gröhlingovi. Viaceré strany kandidátku ešte len predstavia."/>
  </head>
  <body>
    <article>
      <h1>SaS má svoju kandidátku do parlamentných volieb 2020 schválenú, v Smere-SD bude rozhodovať Fico</h1>
      <address><time datetime="2019-11-13T16:35:02+00:00">13 Nov 2019, 16:35</time> by <a rel="author">Webnoviny</a></address>
      <p>13.11.2019 (Webnoviny.sk) – Strana Sloboda a Solidarita (SaS) má svoju kandidačnú listinu do parlamentných volieb 2020 už schválenú. Jednotkou je predseda Richard Sulík, dvojkou europoslankyňa Lucia Ďuriš Nicholsonová a tretie miesto patrí odborníkovi na školstvo Branislavovi Gröhlingovi. Viaceré strany kandidátku ešte len predstavia.</p>
      <p>Koaličný Most-Híd tak podľa slov hovorkyne Kláry Magdeme urobí po republikovej rade strany, ktorá zasadne 23. novembra. Politické strany, hnutia a koalície musia podať návrh kandidačnej listiny do parlamentných volieb najneskôr do 1. decembra. Voľby budú 29. februára 2020.</p>
      <h3>Lídrami bude Kotleba aj Kollár</h3>
      <p>Podpredseda Ľudovej strany Naše Slovensko (ĽSNS) Martin Beluský pre agentúru SITA uviedol, že kandidátka sa bude skladať zo zástupcov ĽSNS, osobností z národného hnutia a tiež vytvorili priestor pre iné pronárodné strany.</p>
      <p>„<i>O niektorých miestach bude rozhodovať predsedníctvo strany napríklad podľa kritérií zásluhovosti, niektoré miesta boli pridelené krajským štruktúram, ktoré si tam navrhnú zástupov podľa vlastných predstáv. Lídrom je náš predseda Marian Kotleba,</i>“ uviedol Beluský.</p>
      <p>Predsedníctvo hnutia Sme rodina v najbližších dňoch schváli definitívne poradie ľudí na kandidátke. „<i>Na našej kandidátke majú miesta tí ľudia, ktorí po celý čas existencie Sme rodina pracovali pre naše hnutie a pomáhali mu. V týchto dňoch už máme pripravených 150 mien zo všetkých krajov Slovenska, ktorými chceme obsadiť všetky pozície kandidátky. Lídrom našej kandidátky bude predseda hnutia Boris Kollár</i>,“ uviedol tlačový odbor hnutia.</p>
      <h3>Matovič na poslednom mieste</h3>
      <p>Hovorca Smeru-SD Ján Mažgút zopakoval, že tvorba kandidátky je plne v kompetencii predsedu strany Roberta Fica. Lídrom bude premiér Peter Pellegrini.</p>
      <p>Na kandidačnej listine hnutia Obyčajní ľudia a nezávislé osobnosti (OĽaNO) do parlamentných volieb 2020 bude Kresťanská únia. Mimoparlamentná strana by mala dostať 15 miest. Predsedníčke Kresťanskej únie Anne Záborskej ponúkol líder OĽaNO Igor Matovič štvrté miesto.</p>
      <p>OĽaNO s Kresťanskou úniou ponúkli Kresťanskodemokratickému hnutiu (KDH) polovicu miest na kandidátke. Predseda Alojz Hlina mal byť trojkou kandidátky, ten však odmietol. Matovič už niekoľkokrát povedal, že bude na poslednom 150. mieste kandidátky.</p>
      <h3>Nové tváre v Progresívnom Slovensku</h3>
      <p>Lídrom kandidátky koalície Progresívne Slovensko/Spolu bude predseda PS Michal Truban. Ako pre agentúru SITA uviedla hovorkyňa koalície Silvia Hudáčková, strana Spolu ponúkne ľudí, ktorí vo svojom živote ukázali odvahu robiť zásadné zmeny a majú vysoký odborný a morálny kredit.</p>
      <p>„<i>Prihliadli sme aj na osobnú aktivitu, dôležitosť presadzovaných riešení a veľkosť komunity, ktorú tieto osobnosti oslovujú ako aj na regionálne a rodové hľadisko</i>,“ povedala Hudáčková.</p>
      <p>PS ponúkne ľudí, ktorí v živote niečo dokázali, sú lídrami vo svojich odboroch a majú energiu, odhodlanie a dravosť, aby priniesli zásadné zmeny. „<i>Voliči si budú môcť vybrať z množstva nových tvárí</i>,“ dodala hovorkyňa koalície.</p>
      <h3>Moduly v KDH</h3>
      <p>Kandidačná listina KDH sa bude skladať z modulov. „<i>Máme modul s názvom Sila kresťanského a konzervatívneho sveta, modul tvorený z tridsiatich primátorov a starostov, zdravotnícky, školský a mládežnícky modul,</i>“ vysvetlil pre agentúru SITA hovorca hnutia Stano Župa.</p>
      <p>Poslanci NR SR, ktorí budú kandidovať za KDH, by mali byť podľa Župu v prvej dvadsiatke. Lídrom bude predseda Alojz Hlina.</p>
      <p>Agentúra SITA oslovila všetky parlamentné strany a strany, ktoré by sa podľa posledného prieskumu dostali do NR SR s otázkou, podľa akého kľúča budú zostavovať svoje kandidačné listiny. Slovenská národná strana a Za ľudí zatiaľ nereagovali.</p>
      <p>Viac k témam: <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a><br/>Zdroj: Webnoviny.sk – <a href="https://www.webnoviny.sk/sas-ma-svoju-kandidatku-do-parlamentnych-volieb-2020-schvalenu-v-smere-sd-bude-rozhodovat-fico/"><u>SaS má svoju kandidátku do parlamentných volieb 2020 schválenú, v Smere-SD bude rozhodovať Fico</u></a> © SITA Všetky práva vyhradené.</p>
    </article>
  </body>
</html>