<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/novy-16-macbook-pro-laka-na-vylepsenou-klavesnici-lepsi-chlazeni-a-64gb-ram-39431"/>
    <meta property="og:site_name" content="mobilenet.cz"/>
    <meta property="article:published_time" content="2019-11-13T16:05:00+00:00"/>
    <meta property="og:title" content="Nový 16&quot; MacBook Pro láká na vylepšenou klávesnici, lepší chlazení a 64GB RAM"/>
    <meta property="og:description" content="Cena startuje na 69 990 Kč i s DPH Uvnitř najdeme procesor Intel i7 a i9 deváté generace MacBook lze osadit až 64GB RAM a 8TB SSD Klávesnice spoléhá na nůžkový mechanismus"/>
  </head>
  <body>
    <article>
      <h1>Nový 16" MacBook Pro láká na vylepšenou klávesnici, lepší chlazení a 64GB RAM</h1>
      <address><time datetime="2019-11-13T16:05:00+00:00">13 Nov 2019, 16:05</time> by <a rel="author" href="https://mobilenet.cz/uzivatele/ioannis" target="_blank">Ioannis Papadopoulos</a></address>
      <p>
        <b>   •  Cena startuje na 69 990 Kč i s DPH <br/>   •  Uvnitř najdeme procesor Intel i7 a i9 deváté generace <br/>   •  MacBook lze osadit až 64GB RAM a 8TB SSD <br/>   •  Klávesnice spoléhá na nůžkový mechanismus</b>
      </p>
      <p>Ještě dnes ráno jsme vás <a href="https://mobilenet.cz/clanky/beta-macos-catalina-10151-potvrzuje-brzky-prichod-16-macbooku-pro-39215">informovali </a>o velmi pravděpodobném představení nového 16" MacBooku Pro zítra ve čtvrtek 14. 11., nakonec si však Apple pospíšil a novinku odhalil již dnes.</p>
      <figure>
        <img src="https://cdn.24net.cz/1/obrazek/16-macbook-pro-308621/614w"/>
      </figure>
      <p>Všichni, kteří zaslechli o motýlkové klávesnici předchozího modelu, si jistě oddechnou při zjištění, že Apple tuto technologii tentokrát (naštěstí) vynechal a vrátil se zpátky k osvědčeným „nůžkovým“ klávesám.</p>
      <p>Podle prvních dojmů redaktorů <a href="https://www.theverge.com/2019/11/13/20962380/apples-16-inch-macbook-pro-keyboard-screen-speakers-processor">theverge.com</a> je nová klávesnice velmi tichá, avšak nikoliv až do takové míry, jako je tomu u <a href="https://mobilenet.cz/clanky/pixelbook-go-od-googlu-se-chlubi-ultratichou-klavesnici-a-tloustkou-pouhych-13-mm-39175">Pixelbooku Go</a>. Velmi příjemným zjištěním je přítomnost klávesy Esc v levém horním rohu, což však neznamená, že by zde již nebyl Touch Bar, který je nově o trochu kratší a stále zde najdeme i čtečku otisků prstů. Další vítanou „inovací“ je návrat ke klasickému uspořádání šipek v podobě otočeného písmena „T“.</p>
      <figure>
        <img src="https://cdn.24net.cz/1/obrazek/16-macbook-pro-308619/614w"/>
      </figure>
      <p>Vylepšením oproti 15" modelu si prošlo rovněž chlazení a uživatelé by se nyní neměli v takové míře setkávat s throttlingem. Podle Applu zvládnou nové větráčky zajistit o 28 % větší cirkulaci vzduchu.</p>
      <figure>
        <iframe data-src="https://twitter.com/tim_cook/status/1194614812195442688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nový MacBook Pro bude nabízen ve dvou konfiguracích, a to s 6jádrovým procesorem Intel Core i7 deváté generace, půlterabajtovým SSD a grafickou kartou AMD Radeon Pro 5300M. Druhá verze se chlubí osmijádrovým procesorem i9, 1GB SSD a grafikou AMD Radeon Pro 5500M. U obou variant pak najdeme v základu 16 GB DDR4 operační paměti s taktem 2 666 MHz, kterou lze rozšířit až na 64 GB. Stejně tak úložiště může mít velikost až 8 TB.</p>
      <slideshow>
        <figure>
          <img src="https://cdn.24net.cz/1/obrazek/16-macbook-pro-308622/630w"/>
        </figure>
        <figure>
          <img src="https://cdn.24net.cz/1/obrazek/16-macbook-pro-308623/630w"/>
        </figure>
        <figure>
          <img src="https://cdn.24net.cz/1/obrazek/16-macbook-pro-308624/630w"/>
        </figure>
        <figure>
          <img src="https://cdn.24net.cz/1/obrazek/16-macbook-pro-308625/630w"/>
        </figure>
      </slideshow>
      <p>Uvnitř je baterie s kapacitou 100 Wh. Podle výrobce zvládnou nové modely až 11 hodin prohlížení internetu, což by mělo být přibližně o hodinu déle, než tomu bylo u předchůdce. Vylepšením prošel i zvukový systém, který má být podle prvních dojmů theverge.com velmi povedený. Webová kamera má však bohužel stále klasicky bídné rozlišení 720p.</p>
      <figure>
        <iframe data-src="https://twitter.com/tim_cook/status/1194607635590332416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Samotná obrazovka dostala rozlišení 3 072 × 1 920 pixelů a podporuje barevný gamut DCI-P3, technologii True Tone a svítivost až 500 nitů. Na HDR se již bohužel nedostalo. Větší displej se navíc vlezl do těla 15" verze MacBooku Pro z roku 2015. Z další výbavy můžeme zmínit čtyři porty Thunderbolt 3 či 3,5mm jack. V České republice slibuje oficiální <a href="https://www.apple.com/cz/shop/buy-mac/macbook-pro?product=MVVJ2CZ/A&amp;step=config#">Apple obchod</a> doručení 26. až 28. listopadu. Pro úplnost doplňme, že s nástupem nového 16" modelu bude ukončen prodej předchozí 15palcové varianty.</p>
      <h3>Technické parametry Apple MacBook Pro 16 (2019)</h3>
      <p>
        <a href="https://mobilenet.cz/katalog/apple-macbook-pro-16-2019/specifikace">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>245 × 357 × 16 mm, 2 000 g, konstrukce: klasická, odolnost: ne</td>
        </tr>
        <tr>
          <th>Displej</th>
          <td>TFT IPS, 16" (3 072 × 1 920 px)</td>
        </tr>
        <tr>
          <th>Chipset</th>
          <td>Intel Core i7 8650U,</td>
        </tr>
        <tr>
          <th>Paměť</th>
          <td>RAM: 8 GB, disk: 1 000 000 GB (SSD), paměťové karty: ne</td>
        </tr>
        <tr>
          <th>Konektory</th>
          <td>4× USB 3.0, ?× USB 2.0, video: ?, další: Thunderbolt</td>
        </tr>
        <tr>
          <th>Datové funkce</th>
          <td>modem: ne, Wi-Fi: 802.11a/b/g/n/ac, Bluetooth: 5.0, NFC: ne</td>
        </tr>
        <tr>
          <th>Operační systém</th>
          <td>macOS X</td>
        </tr>
        <tr>
          <th>Akumulátor</th>
          <td>100 Wh, udávaná výdrž: ? hodin</td>
        </tr>
        <tr>
          <th>Dostupnost</th>
          <td>listopad 2019, <a href="https://mobilenet.cz/katalog/apple-macbook-pro-16-2019/kde-koupit">69 990 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/vyvojarska-konference-wwdc-2019-od-applu-klepe-na-dvere-jake-novinky-nas-cekaji-38004"/>
        <a href="https://mobilenet.cz/clanky/apple-rozesila-originalni-pozvanky-na-wwdc-2019-na-co-se-vlastne-muzeme-tesit-37937"/>
        <a href="https://mobilenet.cz/clanky/apple-na-podzim-nasadi-nove-emoji-pribudou-dalsi-zviratka-ci-obleceni-38410"/>
        <a href="https://mobilenet.cz/clanky/apple-nezahali-jiz-vypustil-prvni-beta-verzi-ios-13-ipados-a-macos-catalina-38208"/>
        <a href="https://mobilenet.cz/clanky/twitter-se-vrati-na-macos-38161"/>
        <a href="https://mobilenet.cz/clanky/nejnovejsi-macos-catalina-prinasi-podporu-ipad-aplikaci-a-posila-itunes-ke-dnu-38037"/>
      </related>
    </article>
  </body>
</html>