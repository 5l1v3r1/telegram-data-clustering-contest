<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621381/%D8%AD%D9%82%DB%8C%D9%82%D8%AA%E2%80%8C%D9%BE%D9%88%D8%B1-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%DB%B1%DB%B4%DB%B0%DB%B0-%D8%B8%D8%B1%D9%81%DB%8C%D8%AA-%D8%A8%D8%A7%D9%84%D8%A7%DB%8C%DB%8C-%D8%AF%D8%A7%D8%B1%D8%AF-%D8%A7%D8%B5%D9%88%D9%84%DA%AF%D8%B1%D8%A7%DB%8C%D8%A7%D9%86-%D9%88%D8%B2%D9%86-%D8%A7%D9%88-%D8%B1%D8%A7-%D8%AF%D8%B1-%D9%86%D8%B8%D8%B1-%D9%86%D9%85%DB%8C%E2%80%8C%DA%AF%DB%8C%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T16:09:00+00:00"/>
    <meta property="og:title" content="حقیقت‌پور: لاریجانی برای انتخابات ۱۴۰۰ ظرفیت بالایی دارد/ اصولگرایان وزن او را در نظر نمی‌گیرند"/>
    <meta property="og:description" content="منصور حقیقت‌پور گفت‌: آقای لاریجانی در چند سال اخیر نشان داده که یکی از سرمایه‌های تاثیرگذار نظام است. به همین دلیل باید اذعان داشت خلاء ایشان در مجلس به راحتی پر نمی‌شود. پس تاکید دارم نظام باید از ظرفیت و قابلیت‌های لاریجانی بهره ببرد."/>
  </head>
  <body>
    <article>
      <h1>حقیقت‌پور: لاریجانی برای انتخابات ۱۴۰۰ ظرفیت بالایی دارد/ اصولگرایان وزن او را در نظر نمی‌گیرند</h1>
      <address>
        <time datetime="2019-11-13T16:09:00+00:00">13 Nov 2019, 16:09</time>
      </address>
      <p>
        <i>منصور حقیقت‌پور گفت‌: آقای لاریجانی در چند سال اخیر نشان داده که یکی از سرمایه‌های تاثیرگذار نظام است. به همین دلیل باید اذعان داشت خلاء ایشان در مجلس به راحتی پر نمی‌شود. پس تاکید دارم نظام باید از ظرفیت و قابلیت‌های لاریجانی بهره ببرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبر اعلام انصراف احتمالی علی لاریجانی از شرکت در انتخابات مجلس یازدهم یکی از مهم‌ترین مسائلی است که در ماه‌های اخیر درباره انتخابات دوم اسفند منتشر شده است. با تصمیم جبهه پایداری برای عدم همراهی انتخاباتی با لاریجانی و اعلام رسمی حزب کارگزاران سازندگی مبنی بر اینکه با رئیس مجلس دهم هیچ مناسباتی در انتخابات نخواهند داشت، به نظر می‌رسد بار دیگر علی لاریجانی در فضای سیاسی چهره‌ای مستقل شناخته خواهد شد.</p>
      <p>منصور حقیقت‌پور در همین رابطه گفت: آقای لاریجانی در چند سال اخیر نشان داده که یکی از سرمایه‌های تاثیرگذار نظام است. به همین دلیل باید اذعان داشت خلاء ایشان در مجلس به راحتی پر نمی‌شود. پس تاکید دارم نظام باید از ظرفیت و قابلیت‌های لاریجانی بهره ببرد.</p>
      <p>این فعال اصولگرا با اشاره به اختلاف جمعی از اصولگرایان با علی لاریجانی گفت: متاسفانه بعضاً دیده‌ایم که رفتارهای منصفانه‌ای با لاریجانی صورت نمی‌گیرد. گروه‌های سیاسی باید شأن لاریجانی را رعایت کنند. با این حال شاهدیم که وزن لاریجانی در رفتارها رعایت نمی‌شود. آقای لاریجانی رویکردی کاملاً مستقل دارد و در واقع فراتر از گروه‌گرایی است. به همین دلیل گروه‌ها و چهره‌هایی بنا را بر مقابله می‌گذارند که چنین رفتاری در قبال یکی از چهره‌های شاخص نظام نمی‌تواند منطقی باشد.</p>
      <p>حقیقت‌پور ادامه داد: علی لاریجانی برای انتخابات ۱۴۰۰ هم از ظرفیت بالایی برخوردار است و به همین دلیل می‌تواند یکی از کاندیداهای بالفعل انتخابات ریاست‌جمهوری باشد. به هر حال نظام جمهوری اسلامی برای گذر از شرایط سخت به تمام مهره‌های موثر خود احتیاج دارد که قطعاً لاریجانی یکی از آنهاست.</p>
      <p>نماینده ادوار مجلس تاکید کرد: علی لاریجانی در رفتارهایش نشان داده منافع ملی را نسبت به هر مساله دیگری در اولویت می‌داند و به همین دلیل به گروه‌ها توصیه می‌شود شأن او را در هر شرایطی حفظ کنند.</p>
      <p>منصور حقیقت‌پور در پایان سخنانش گفت: انتخابات مهمی را در پیش رو داریم. به همین دلیل نه تنها فقط لاریجانی بلکه باید تلاش شود از توانایی‌ها و جایگاه افراد تاثیرگذار و مقبول در کشور استفاده کنیم تا شاید از این طریق بتوانیم موانع موجود را از مسیر توسعه و پیشرفت برداریم.</p>
    </article>
  </body>
</html>