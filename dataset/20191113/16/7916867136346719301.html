<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134598-lkl-dominuojantis-velicka-mano-jau-dabar-galintis-keltis-i-zalgiri.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-13T16:35:00+00:00"/>
    <meta property="og:title" content="LKL dominuojantis Velička mano jau dabar galintis keltis į „Žalgirį“"/>
    <meta property="og:description" content="14,3 taško, 5,2 rezultatyvaus perdavimo, 3,8 atkovoto kamuolio, 18,3 naudingumo balai ir net 8,4 išprovokuojamos pražangos – tai Lietuvos krepšinio lygos („Betsafe-LKL“) vidurkiai, kuriuos šiemet demonstruoja 19-metis Arnas Velička. Taip Velička yra pirmas lygoj pagal naudingumą ir išprovokuotas pražangas bei trečias pagal pelnomus taškus ir atliekamus rezultatyvius perdavimus. 2018-ųjų vasarą ilgalaikį kontraktą su Kauno „Žalgiriu“ sudaręs ..."/>
  </head>
  <body>
    <article>
      <h1>LKL dominuojantis Velička mano jau dabar galintis keltis į „Žalgirį“</h1>
      <address>
        <time datetime="2019-11-13T16:35:00+00:00">13 Nov 2019, 16:35</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-206601-any1000x1000.jpg">
          <img src="https://www.basketnews.lt/paveikslelis-206601-any630x500.jpg"/>
        </a>
      </figure>
      <p>Nuotr. BNS</p>
      <p>14,3 taško, 5,2 rezultatyvaus perdavimo, 3,8 atkovoto kamuolio, 18,3 naudingumo balai ir net 8,4 išprovokuojamos pražangos – tai Lietuvos krepšinio lygos („Betsafe-LKL“) vidurkiai, kuriuos šiemet demonstruoja 19-metis <a href="https://www.basketnews.lt/zaidejai/13681-arnas-velicka/naujienos.html#1">Arnas Velička</a>.</p>
      <p>Taip Velička yra pirmas lygoj pagal naudingumą ir išprovokuotas pražangas bei trečias pagal pelnomus taškus ir atliekamus rezultatyvius perdavimus.</p>
      <p>2018-ųjų vasarą ilgalaikį kontraktą su Kauno „Žalgiriu“ sudaręs gynėjas praėjusį sezoną buvo skolinamas Tartu „Ulikool“ klubui, o šiais metais tokiu pačiu principu persikėlė į Prienus, kur užsivilko naują pavadinimą įgavusios „CBet“ ekipos marškinėlius.</p>
      <p>Dabar Velička džiaugiasi – išvykimas į trečią pagal dydį Baltijos regiono valstybę jam suteikė galimybę susigrąžinti prarastą pasitikėjimą savimi po to, kai šis išblėso „Barcelonos“ dublerių ir Panevėžio „Lietkabelio“ komandose.</p>
      <p>„Tikslas ten buvo atgauti pasitikėjimą savo jėgomis, gauti kuo daugiau žaidybinio laiko, – tinklalapiui „<a href="https://www.basketnews.lt/">BasketNews.lt</a>“ teigė Velička. – Tai buvo žaidimo ten pagrindas ir tą, manau, pavyko padaryti. Grįžau daug labiau pasitikintis savo galimybėmis, žaidžiau prieš geras komandas. Kai padarai kažkokius judesius ir dėl jų jautiesi užtikrintas, tai didini savo pasitikėjimą. Tas buvo svarbiausia.“</p>
      <p>Kad sezono pradžioje jam sekasi gerai mato ir jaunasis „CBet“ talentas. Visgi žaidimo lygis, pasak jo, šiuo metu dar nėra maksimalus, todėl tobulėti dar tikrai yra kur.</p>
      <figure>
        <img src="https://www.basketnews.lt/paveikslelis-180318-any630x500.jpg"/>
      </figure>
      <p>Nuotr. basket.ut.ee</p>
      <p>„Sezono pradžia buvo tikrai nebloga. Komandai sekėsi gerai, laimėjome ketverias rungtynes iš eilės. Dabar esame menkoje duobelėje, bet stengiamės iš jos išlipti. Asmeniškai turėjau keletą gerų rungtynių, porą prastesnių, manau, kad galiu dar geriau žaisti“, – startą nacionalinėse pirmenybėse įvertino Velička.</p>
      <p>Į akis bet kuriam krepšinio fanui tikriausiai kristų itin aukštas Veličkos išprovokuojamų pražangų vidurkis (8,4), stipriai lenkiantis kitų lygos krepšininkų rezultatus. Artimiausias „CBet“ atakų organizatoriaus persekiotojas <a href="https://www.basketnews.lt/zaidejai/18432-georgios-kalaitzakis.html">Georgios Kalaitzakis</a> fiksuoja po 4,9 per susitikimą išprovokuojamas pražangas.</p>
      <p>„Tai gaunasi natūraliai, – paklaustas, kaip tai pavyksta padaryti, paaiškino Velička. – Stengiuosi būti agresyvus, veržtis. Būna, kad kartais mane stabdo, prasižengia vidury aikštelės, kad sustabdytų greitą ataką. Kažko specialaus nedarau, tai gaunasi automatiškai.“</p>
      <p>Nors vasarą Prienų komanda išgyveno revoliuciją, o prie ekipos vairo stojo naujas vyriausiasis treneris <a href="https://www.basketnews.lt/personalas/167-mantas-sernius.html">Mantas Šernius</a>, klubo krepšininkai jau perprato stratego užduotis ir sistemą. Ne išimtis ir Velička.</p>
      <p>„Treneris labai tiksliai pasako, ko nori iš manęs. Pagrindinis dalykas yra detalės gynyboje – jis nenori, kad kartočiau blogų dalykų, kuriuos atsinešiau iš senų komandų. Puolime treneris nori, kad kontroliuočiau komandą“, – atsakymą išbėrė Velička.</p>
      <p>Paklaustas, ar tikėjosi lyderio vaidmens naujojoje komandoje, Velička nebuvo dėl to tikras, tačiau pabrėžė, kad į Prienus kėlėsi dėl žaidimo laiko.</p>
      <figure>
        <img src="https://www.basketnews.lt/paveikslelis-205184-any630x500.jpg"/>
      </figure>
      <p>Nuotr. BNS</p>
      <p>„Tikėjausi žaidimo laiko, bet vaidmuo galutinai aiškus nebuvo, nes komanda buvo visiškai nauja. Manau, kad atėjau geroje formoje, tiek prieš sezoną, tiek jo pradžioje gerai atrodžiau ir dėl to gaunu minučių. Dabar jomis reikia naudotis“, – tikino krepšininkas.</p>
      <p>Veličkos teigimu, vasarą „Žalgirio“ projektu vadinama „CBet“ ekipa nebuvo vienintelė potenciali ateities karjeros stotelė. Visgi kokie buvo kiti pasiūlymai krepšininkas neatskleidė.</p>
      <p>„Buvo ir daugiau komandų, – teigė Velička. – Vis tiek apsižiūrėjau – jei Prienai būtų atrodęs blogas variantas, nebūčiau čia ėjęs. Manau, kad viskas gerai sutapo, gavau gerą progą ir sutikau.“</p>
      <p>Ar Velička jau dabar galėtų apsivilkti „Žalgirio“ marškinėlius ir tapti <a href="https://www.basketnews.lt/personalas/224-sarunas-jasikevicius.html">Šarūno Jasikevičiaus</a> auklėtiniu?</p>
      <p>„Manau, kad galėčiau. Aišku, tai nėra mano sprendimas, todėl dabar stengiuosi tiesiog žaisti, gerinti savo žaidimą ir daryti tai, ko Šernius ir trenerių štabas iš manęs nori“, – kalbėjo 195 cm ūgio gynėjas.</p>
      <p>Pasitikėjimo savo jėgomis šią vasarą Veličkai pridėjo ir puikus asmeninis pasirodymas Europos jaunimo (U-20) čempionate. Ten kaunietis vidutiniškai rinko po 16,4 taško, atliko po 6,6 rezultatyvaus perdavimo ir atkovojo po 4,9 kamuolio.</p>
      <p>„Tarp bendraamžių tai buvo paskutinis čempionatas, – akcentavo „CBet“ gynėjas. – Taip, jaučiu, kad tarp bendraamžių esu vienas geriausių, bet dabar visas žaidimas tarp bendraamžių baigėsi – žaidžiame su vyrais.“</p>
      <figure>
        <img src="https://www.basketnews.lt/paveikslelis-197486-any630x500.jpg"/>
      </figure>
      <p>Nuotr. FIBA</p>
      <p>„Vasarą ilsėjausi trumpai – savaitę prieš Europos čempionatą ir savaitę po jo. Visą kitą laiką sportavau tiek „Žalgirio“ arenoje, tiek individualiai. Vasarą gerinu kamuolio varymą, koncentruojuosi ties metimu. Stengiuosi išmesti daug metimų, taip šlifuoti ir gerinti techniką. Galbūt dėl to ir pavyko gerai startuoti šiame sezone“, – spėliojo Velička.</p>
      <p>Krepšininkas, kuriam prieš didžiąsias metų šventes sukaks 20 metų, kol kas džiaugiasi Prienų klubo jam teikiamomis sąlygomis ir galimybe žaisti arčiau namų.</p>
      <p>„Salė beveik visada būna laisva, todėl galima nuolatos treniruotis. Gyvenu Birštone, todėl tiek Prienai, tiek gimtasis Kaunas netoli, galima grįžti namo. Viskas čia yra tikrai gerai“, – žaidimo „CBet“ komandoje privalumus vardijo Velička.</p>
      <p>Nors sezoną pradėjo dviem pralaimėjimais, „CBet“ greitai reabilitavosi, kai iškovojo 4 pergales paeiliui ir tuo metu užėmė trečiąją vietą nacionalinėse pirmenybėse. Tiesa, dabar prieniškius ir vėl persekioja nesėkmių šmėkla, mat Prienų ekipa LKL čempionate suklupo per visas trejas pastarąsias rungtynes.</p>
      <p>Pasak Veličkos, klubo stiprybė yra mišinys jaunų ir jau gerokai daugiau patirties turinčių krepšininkų. Tai, esą, padeda judėti į priekį.</p>
      <figure>
        <img src="https://www.basketnews.lt/paveikslelis-202155-any630x500.jpg"/>
      </figure>
      <p>Nuotr. BNS</p>
      <p>„Turime jaunus žaidėjus, kurie nori kilti į aukštesnį lygį, – kalbėjo Velička. – Visi dėl to stengiamės ir tai mums padeda. Turime porą daug mačiusių žaidėjų, kurie mums padeda, duoda daug vertingų patarimų ir šitas mišinys yra visai neblogas. Tiesiog reikia dar šiek tiek laiko.“</p>
      <p>Kad ir koks LKL turnyrinės lentelės atžvilgiu šioje sezono stadijoje yra „CBet“ komandos statusas, klubo vadovybė komandai kelia aiškų tikslą – būti tarp keturių geriausių nacionalinių pirmenybių ekipų.</p>
      <p>„Prieš sezoną kalbėjome, kad norime būti ketverte, bet šiuo metu žiūrime vienerias rungtynes į priekį ir stengiamės atrasti savo žaidimą, būti stabilesni“, – pokalbį užbaigė Velička.</p>
      <p>„CBet“ artimiausias rungtynes žais šiandien Prienuose, kai Karaliaus Mindaugo taurės antrajame etape bandys perlipti „Šiaulių“ komandos barjerą ir patekti į turnyro ketvirtfinalį.</p>
      <p>
        <b>Arno Veličkos epizodai iš rungtynių su Kėdainių „Nevėžiu“:</b>
      </p>
      <figure>
        <iframe src="https://www.youtube.com/embed/SNnF4CuhXoA" width="630" height="354" data-service="Youtube" scrolling="no"/>
      </figure>
      <h3>Prienų CBet / Tvarkaraštis</h3>
      <figure>
        <img src="https://www.basketnews.lt/paveikslelis-198774-tmlgs.jpg"/>
      </figure>
      <p>
        <a href="https://www.basketnews.lt/komandos/606-siauliu-siauliai.html">Šiaulių Šiauliai</a>
      </p>
      <figure>
        <img src="https://www.basketnews.lt/paveikslelis-198228-tmlgs.jpg"/>
      </figure>
      <p><a href="https://www.basketnews.lt/komandos/476-prienu-cbet.html">Prienų CBet</a> <a href="https://www.basketnews.lt/rungtynes/ziureti/82832-siauliu-siauliai-prienu-cbet.html">84-69</a></p>
      <figure>
        <img src="https://www.basketnews.lt/paveikslelis-175402-tmlgs.jpg"/>
      </figure>
      <p>
        <a href="https://www.basketnews.lt/komandos/703-vilniaus-rytas.html">Vilniaus Rytas</a>
      </p>
      <figure>
        <img src="https://www.basketnews.lt/paveikslelis-198228-tmlgs.jpg"/>
      </figure>
      <p><a href="https://www.basketnews.lt/komandos/476-prienu-cbet.html">Prienų CBet</a> <a href="https://www.basketnews.lt/rungtynes/ziureti/82833-vilniaus-rytas-prienu-cbet.html">Šešt.<br/>17:20</a></p>
      <h3>Šį sezoną metami tritaškiai</h3>
      <figure>
        <img src="https://www.basketnews.lt/paveikslelis-198228-any100x100.jpg"/>
      </figure>
      <p>33% 7,1</p>
      <figure>
        <img src="https://www.basketnews.lt/paveikslelis-147664-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/51-lietuvos-krepsinio-lyga/statistika.html">7,1</a></li>
        <li>Taiklumas: <a href="https://www.basketnews.lt/lygos/51-lietuvos-krepsinio-lyga/statistika.html">32,8%</a></li>
        <li>Vieta lygoje: <a href="https://www.basketnews.lt/lygos/51-lietuvos-krepsinio-lyga/statistika.html">8</a></li>
        <li>Geriausias pasiekimas: <a href="https://www.basketnews.lt/rungtynes/ziureti/82228-prienu-cbet-alytaus-sintek-dzukija.html">14</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/82218-panevezio-lietkabelis-prienu-cbet.html">3</a></li>
        <li>Daugiausia pataiko: <a href="https://www.basketnews.lt/zaidejai/14029-martynas-varnas.html">Martynas Varnas</a></li>
      </ul>
    </article>
  </body>
</html>