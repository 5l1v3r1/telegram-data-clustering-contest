<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639830/%D8%A7%D8%AD%D8%AA%D9%85%D8%A7%D9%84-%D8%AD%D8%B6%D9%88%D8%B1-%DA%A9%D9%84%DB%8C%D9%86%D8%AA%D9%88%D9%86-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%DB%B2%DB%B0%DB%B2%DB%B0-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T16:31:00+00:00"/>
    <meta property="og:title" content="احتمال حضور کلینتون در انتخابات ۲۰۲۰ آمریکا"/>
    <meta property="og:description" content="هیلاری کلینتون، وزیر امور خارجه اسبق آمریکا می‌گوید افراد زیادی از وی می‌خواهند در رقابت‌های انتخاباتی ریاست‌جمهوری سال ۲۰۲۰ این کشور شرکت کند."/>
  </head>
  <body>
    <article>
      <h1>
        <a href="https://www.bultannews.com/fa/news/639830/%D8%A7%D8%AD%D8%AA%D9%85%D8%A7%D9%84-%D8%AD%D8%B6%D9%88%D8%B1-%DA%A9%D9%84%DB%8C%D9%86%D8%AA%D9%88%D9%86-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%DB%B2%DB%B0%DB%B2%DB%B0-%D8%A2%D9%85%D8%B1%DB%8C%DA%A9%D8%A7">احتمال حضور کلینتون در انتخابات ۲۰۲۰ آمریکا</a>
      </h1>
      <h2>هیلاری کلینتون، وزیر امور خارجه اسبق آمریکا می‌گوید افراد زیادی از وی می‌خواهند در رقابت‌های انتخاباتی ریاست‌جمهوری سال ۲۰۲۰ این کشور شرکت کند.</h2>
      <address><time datetime="2019-11-13T16:31:00+00:00">13 Nov 2019, 16:31</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> نشریه</b> پولیتیکو در گزارشی نوشت <b>هیلاری کلینتون</b>، وزیر امور خارجه اسبق آمریکا می‌گوید "افراد بسیار بسیار زیادی" از وی می‌خواهند تا در رقابت‌های انتخاباتی ریاست جمهوری ۲۰۲۰ آمریکا شرکت کند.</p>
      <p>بر اساس این گزارش، هیلاری کلینتون که پیش‌تر نیز در انتخابات ریاست جمهوری سال ۲۰۱۶ آمریکا شرکت و از دونالد ترامپ، رئیس جمهور فعلی شکست خورده بود، احتمال نامزدی اش را در انتخابات سال ۲۰۲۰ به طور کامل رد نکرد.</p>
      <p>هیلاری کلینتون-که پیشتر دو بار در انتخابات ریاست جمهوری آمریکا نامزد شده بود-روز شنبه احتمال نامزدی مجدد خود را رد نکرد و گفت "شمار بسیار زیادی از مردم" او را برای شرکت مجدد در انتخابات تحت فشار قرار داده اند.</p>
      <p>وزیر امور خارجه اسبق آمریکا در گفت‌وگو با رادیو کانال پنج بی بی سی گفت: "من هرگز، هرگز نمی‌گویم و این موضوع را رد نمی‌کنم." کلینتون افزود: "اما در حال حاضر، که اینجا در این استودیو نشسته ام و با شما صحبت می‌کنم، برنامه‌ای برای این کار (حضور در انتخابات) ندارم."</p>
      <p>در حالی که در انتخابات قبلی با نزدیک شدن مناظرات مقدماتی، چرخه انتخابات محدود شده بود، اما انتخابات سال ۲۰۲۰ متفاوت است و دموکرات‌ها همچنان می‌توانند به چرخه انتخابات بپیوندند.</p>
      <p>مایکل بلومبرگ، که یک میلیاردر و شهردار سابق نیویورک است، هفته گذشته یک روز مانده به پایان ضرب الاجل تعیین شده برای رقابت‌های انتخاباتی در آلاباما نامزد شد که این اقدام نشانه‌ای از کسب آمادگی او برای حضور در رقابت‌های انتخاباتی محسوب می‌شود. دوال پاتریک، فرماندار سابق ماساچوست هم برای اعلام نامزدی اش در این هفته اعلام آمادگی کرد.</p>
      <p>هیلاری کلینتون چندین بار این احتمال را مطرح کرد. او همچنین در جنگ لفظی توئیتری خود با دونالد ترامپ این احتمال را رد نکرد. ترامپ از "هیلاری حقه باز" خواسته در انتخابات ریاست جمهوری نامزد شود. او در پاسخ به ترامپ اعلام کرد: "مرا وسوسه نکن. کارت را انجام بده."</p>
      <p>ظاهرا کلینتون که در انتخابات سال ۲۰۱۶ برنده آرای مردمی شد، اما در الکترال کالج شکست خورد، در چندین مصاحبه قبلی خود حضور در انتخابات سال ۲۰۲۰ را رد کرده بود. اگر او در دقیقه ۹۰ تصمیم به حضور در انتخابات بگیرد، ضرب الاجل تعیین شده در چندین ایالت را برای جمع آوری آرای مردمی از دست خواهد داد.</p>
      <p>او در مصاحبه روز سه شنبه گفت: "من همواره به این موضوع فکر می‌کنم که چه نوع رئیس جمهوری خواهم بود و این که چه نوع اقدامات متفاوتی انجام خواهم داد و این که این اقدام چه معنایی برای کشورمان و جهان ما خواهد داشت. هر کسی که برنده انتخابات بعدی شود کار بزرگی در تلاش برای اصلاح همه مسائل در پیش دارد."</p>
    </article>
  </body>
</html>