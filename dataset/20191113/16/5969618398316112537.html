<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-ston-martins-den-aresoyn-oi-allages.5638685.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-13T16:07:00+00:00"/>
    <meta property="og:title" content="Ολυμπιακός: Στον Μαρτίνς δεν αρέσουν οι αλλαγές"/>
    <meta property="og:description" content="Ο Πέδρο Μαρτίνς παρεμβαίνει στην ενδεκάδα του Ολυμπιακού αφού περάσει η πρώτη ώρα ενός αγώνα. Ο Πορτογάλος προχωρά σε διορθωτική κίνηση κατά μέσο όρο στο 62 , είτε κερδίζει είτε είναι ισόπαλη η ομάδα του."/>
  </head>
  <body>
    <article>
      <h1>Ολυμπιακός: Στον Μαρτίνς δεν αρέσουν οι αλλαγές</h1>
      <h2>Ο Πέδρο Μαρτίνς παρεμβαίνει στην ενδεκάδα του Ολυμπιακού αφού περάσει η πρώτη ώρα ενός αγώνα. Ο Πορτογάλος προχωρά σε διορθωτική κίνηση κατά μέσο όρο στο 62', είτε κερδίζει είτε είναι ισόπαλη η ομάδα του.</h2>
      <address><time datetime="2019-11-13T16:07:00+00:00">13 Nov 2019, 16:07</time> by <a rel="author">Δημήτρης Σαμόλης</a></address>
      <p>Έχουν γίνει δέκα αγωνιστικές στη <a href="https://www.sport24.gr/football/ellada/SuperLeague/">Super League</a> και ο Ολυμπιακός με οκτώ νίκες και δύο ισοπαλίες (18-3 τα γκολ) βρίσκεται στην κορυφή, με δύο βαθμούς περισσότερους από τον ΠΑΟΚ. Ο Πέδρο Μαρτίνς συμπλήρωσε 40 αγώνες στο ελληνικό πρωτάθλημα, με απολογισμό 32 νίκες, πέντε ισοπαλίες και τρεις ήττες.</p>
      <p>Στον "ηλεκτρικό" πάγκο του <a href="https://www.sport24.gr/football/omades/olympiakos/">Ολυμπιακού</a>, όπου οι νίκες είναι μονόδρομος για κάθς προπονητή, οι επιλογές που κάνει ο Πορτογάλος στις ενδεκάδες πριν από τα παιχνίδια ανέκαθεν προκαλούσαν ποικίλα σχόλια. Είτε θετικά, είτε αρνητικά. Το ίδιο συνέβαινε πέρυσι, το ίδιο και φέτος.</p>
      <p>Με τα καλά του και τα κακά του, με σπουδαία ματς και με παιχνίδια στα οποία οι "ερυθρόλευκοι" θα μπορούσαν να αποδώσουν καλύτερα, ο 49χρονος οδηγεί την ομάδα στην πρώτη θέση της Super League, ενώ διεκδικεί ακόμη την τρίτη θέση στον όμιλο του <a href="https://www.sport24.gr/football/ChampionsLeague/">Champions League </a>που οδηγεί στους "32" του <a href="https://www.sport24.gr/football/EuropaLeague/">Europa League</a>.</p>
      <p>Αν ένα πράγμα χαρακτηρίζει τον Ίβηρα τεχνικό του Ολυμπιακού, αυτό είναι πως δεν... τρελαίνεται με τις αλλαγές. Θα θυμάστε ασφαλώς τους παίκτες που τράβηξαν το... κουπί στα προκριματικά του Champions League. Δύσκολα προχωρούσε σε διαφοροποιήσεις στο αρχικό σχήμα, εκτός κι αν ήταν ανάγκη.</p>
      <figure>
        <img src="https://www.sport24.gr/incoming/article5638780.ece/BINARY/w620/1.jpg"/>
      </figure>
      <p>Επιπρόσθετα, αυτό που έχει αποδειχθεί στο ελληνικό πρωτάθλημα, είναι ότι την ενδεκάδα που θα επιλέξει ο Μαρτίνς τη στηρίζει μέχρι τον βαθμό που να μην τον παίρνει άλλο και να είναι υποχρεωμένος να προβεί σε αντικατάσταση. Με την έννοια πως είτε θα έχει υπάρξει πρόβλημα τραυματισμού, είτε θα είναι τέτοια η εικόνα της ομάδας που πρέπει κάτι να αλλάξει.</p>
      <h3>ΜΕ ΤΟΝ ΒΟΛΟ ΑΦΗΣΕ ΤΗΝ ΙΔΙΑ ΕΝΔΕΚΑΔΑ 70'</h3>
      <p>Την 3η αγωνιστική ο Ολυμπιακός υποδέχτηκε τον <a href="https://www.sport24.gr/football/omades/volos/">Βόλο</a>. Οι "ερυθρόλευκοι" ήταν με 1-0 μπροστά στο σκορ με το γκολ του Γκιλιέρμε στο 12'. Οι γηπεδούχοι έχαναν ευκαιρίες, αλλά δεν έβρισκαν τρόπο να "κλειδώσουν" το παιχνίδι με ένα δεύτερο γκολ. Ο Μαρτίνς συνέχιζε να παίζει με τους παίκτες που ξεκίνησαν το ματς.</p>
      <p>Αποφάσισε να κάνει την πρώτη αλλαγή στο 71', με την είσοδο του Σουντανί και την έξοδο του Ραντζέλοβιτς. Στο ίδιο λεπτό, δευτερόλεπτα αργότερα ο Ελ Αραμπί έκανε το 2-0. Θα ακολουθούσαν άλλα τρία τέρματα.</p>
      <h3>ΜΕ ΑΣΤΕΡΑ ΚΑΙ ΠΑΝΑΘΗΝΑΪΚΟ ΣΤΟ 66'</h3>
      <p>Στην πρεμιέρα της Super League κόντρα στον <a href="https://www.sport24.gr/football/omades/asterastripolis/">Αστέρα</a>, ενώ ο Ολυμπιακός ήταν 1-0 μπροστά στο σκορ, ο Μαρτίνς κάνει την πρώτη του αλλαγή στο 66'. Πέρασε εκτός τον Χιλάλ Σουντανί και τον αντικατέστησε με τον Ματιέ Βαλμπουενά.</p>
      <p>Στο ίδιο λεπτό έκανε την πρώτη του παρέμβαση στην ενδεκάδα κόντρα στον Παναθηναϊκό για την 4η αγωνιστική. Όταν και πάλι οι "ερυθρόλευκοι" προηγούνταν με 1-0, ο 49χρονος αντικαθιστά τον Μασούρα με τον Ραντζέλοβιτς. Και πάλι αλλαγή μεσοεπιθετικού.</p>
      <h3>ΑΦΗΣΕ ΤΡΕΙΣ ΧΑΦ ΜΕΧΡΙ ΤΟ 64'</h3>
      <p>Ένα από τα παιχνίδια που έχει "στιγματίσει" τον φετινό Ολυμπιακό είναι αυτό στη Θράκη. Οι παίκτες του Μαρτίνς δεν κατάφεραν να "ξεκλειδώσουν" την άμυνα της <a href="https://www.sport24.gr/football/omades/skodaxanthi/">Ξάνθης </a>και το 0-0 έμεινε μέχρι τέλους. Είχε γίνει μπόλικη κουβέντα για την επιλογή του Πορτογάλου να ξεκινήσει το παιχνίδι με 4-3-3.</p>
      <figure>
        <img src="https://www.sport24.gr/incoming/article5638830.ece/BINARY/w620/5.jpg"/>
      </figure>
      <p>Το 45λεπτο είχε ολοκληρωθεί, ήταν φανερό πως κάτι έπρεπε να αλλάξει, αλλά οι Καμαρά, Μπουχαλάκης και Γκιλιέρμε συνέχισαν να παίζουν μέχρι το 64'. Στο 65' έγιναν τελικά αλλαγές. Γκερέρο αντί του Σουντανί και Μασούρας αντί Καμαρά.</p>
      <h3>ΓΚΟΛ ΣΤΟ 61', ΠΑΡΕΜΒΑΣΗ ΣΤΟ 63'</h3>
      <p>Στο "Γ. Καραϊσκάκης" η <a href="https://www.sport24.gr/football/omades/Lamia/">Λαμία </a>ταμπουρώθηκε και άντεξε μέχρι το 60'. Ο Ολυμπιακός δυσκολεύτηκε να βρει το τρόμο προς τα δίχτυα, αλλά λύγισε την αντίπαλη ομάδα στο 61' με το γκολ του Σουντανί. Ενώ φαινόταν πως κάτι έπρεπε να αλλάξει, ο Μαρτίνς άφηνε στο γήπεδο την ίδια ενδεκάδα και τελικά δικαιώθηκε.</p>
      <p>Την πρώτη του παρέμβαση στην αναμέτρηση έκανε δύο λεπτά μετά το 1-0, δηλαδή στο 63' (Λοβέρα αντί Βαλμπουενά). Πάλι αλλαγή μεσοεπιθετικού.</p>
      <h3>ΙΣΧΥΡΟΠΟΙΗΣΕ ΤΑ ΧΑΦ ΜΕ ΤΗΝ ΑΕΛ ΣΤΟ 61'</h3>
      <p>Τη δεύτερη αγωνιστική ο Ολυμπιακός πήγε να παίξει με την <a href="https://www.sport24.gr/football/omades/ael/">ΑΕΛ </a>στο AEL FC Arena. Ο Βαλμπουενά άνοιξε το σκορ στο 7'. Δεν έπαιζαν καλά οι "ερυθρόλευκοι", διαχειρίζονταν όμως σωστά το προβάδισμα. Ο Μαρτίνς έκανε την πρώτη αλλαγή στο 61', ενισχύοντας τη μεσαία γραμμή. Καμαρά αντί Μασούρας για να διαφυλαχθεί το 0-1.</p>
      <h3>ΜΙΑ ΑΠΟ ΤΑ ΙΔΙΑ ΜΕ ΤΗΝ ΑΕΚ</h3>
      <p>Στο ντέρμπι της 8ης αγωνιστικής με την <a href="https://www.sport24.gr/football/omades/aek/">ΑΕΚ </a>ο Πέδρο Μαρτίνς έπραξε όπως συνήθως. Η πρώτη του κίνηση από τον πάγκο ήταν να αλλάξει τον Σουντανί με τον Μασούρα στο 60', ενώ η ομάδα του ήταν 1-0 μπροστά στο σκορ από το 9' (Σεμέδο).</p>
      <figure>
        <img src="https://www.sport24.gr/incoming/article5638785.ece/BINARY/w620/6.jpg"/>
      </figure>
      <p>Στο 77' ο Καμαρά τελείωσε το παιχνίδι με γκολάρα, με σουτ έξω από την περιοχή.</p>
      <h3>ΟΙ ΔΥΟ ΠΙΟ ΓΡΗΓΟΡΕΣ ΚΙΝΗΣΕΙΣ</h3>
      <p>Μόνο σε δύο από τα δέκα παιχνίδια έκανε αλλαγή πριν από το 60' ο Μαρτίνς, δίχως να έχει προκύψει τραυματισμός. Κόντρα στον <a href="https://www.sport24.gr/football/omades/Ofi/">ΟΦΗ </a>που είχε ισοφαρίσει σε 1-1 και είχε και δοκάρι στο 54', ο Πορτογάλος πέρασε εκτός αγώνα τον Λοβέρα στο 56' για να τον αντικαταστήσει με τον Μασούρα. Ένα λεπτό μετά θα ερχόταν το 2-1 που έμεινε μέχρι τέλους.</p>
      <p>Προ ημερών με τον <a href="https://www.sport24.gr/football/omades/atromitos/">Ατρόμητο </a>ο Ολυμπιακός συνάντησε πάλι δυσκολία να "ξεκλειδώσει" την αντίπαλη άμυνα. Ήταν φανερό από το ημίχρονο κιόλας ότι έπρεπε να παρέμβει με διορθωτική κίνηση ο Μαρτίνς. Το δεύτερο ημίχρονο ξεκίνησε όμως με την ίδια ενδεκάδα. Εντέλει την πρώτη αλλαγή έκανε στο 56', με Λοβέρα αντί Μασούρα.</p>
      <h3>ΕΞΑΙΡΕΣΗ Ο ΑΡΗΣ ΜΕ ΑΝΑΓΚΑΣΤΙΚΕΣ ΑΛΛΑΓΕΣ</h3>
      <p>Στην 6η αγωνιστική με τον <a href="https://www.sport24.gr/football/omades/Aris/">Άρη </a>η πρώτη αλλαγή ήταν υποχρεωτική και έγινε πιο νωρίς από κάθε άλλη φορά. Ο Ποντένσε τραυματίστηκε και στο 38' αντικαταστάθηκε από τον Σουντανί. Και η δεύτερη αλλαή υποχρεωτική, με τον τραυματισμό του Τσιμίκα και την είσοδο του Τοροσίδη στο 57'.</p>
      <h3>ΑΝΤΙΚΑΤΑΣΤΑΣΗ ΜΕΤΑ ΤΗΝ ΠΡΩΤΗ ΩΡΑ ΤΩΝ ΑΓΩΝΩΝ</h3>
      <p>Κατά μέσο όρο η πρώτη αλλαγή που κάνει ο Μαρτίνς στα παιχνίδια του Ολυμπιακού στο πρωτάθλημα είναι στο 62'. Με άλλα λόγια, περνάει μία ώρα και μετά παρεμβαίνει στην ενδεκάδα ο Πορτογάλος. Σύμφωνα με τα στοιχεία του football-observatory, του διεθνούς Κέντρου Αθλητικών Σπουδών που βρίσκεται στην Ελβετία και ειδικεύεται στη στατιστική ανάλυση του ποδοσφαίρου, οι παίκτες του Ολυμπιακού που έρχονται από τον πάγκο παίζουν το 5,7% του χρόνου κάθε παιχνιδιού.</p>
      <p>Οι "ερυθρόλευκοι" είναι πέμπτοι από το τέλος σε αυτή τη σχετική λίστα, μπροστά μόνο από ΟΦΗ, ΑΕΛ, Αστέρα και Άρη. Αυτό δείχνει αποδεικνύει πως ο Μαρτίνς καθυστερεί να παρέμβει στην ενδεκάδα, στηρίζοντας αυτούς που επιλέγονται από την αρχή ενός αγώνα.</p>
      <h3>ΣΤΟ CHAMPIONS LEAGUE Η ΠΡΩΤΗ ΑΛΛΑΓΗ ΑΚΟΜΑ ΠΙΟ ΜΕΤΑ</h3>
      <p>Με τον ίδιο τρόπο κινείται ο προπονητής του Ολυμπιακού και στο Champions League. Στα τέσσερα παιχνίδια που έχει δώσει στη φάση των ομίλων ο Ολυμπιακός, μετά το 60' κάνει την πρώτη του αλλαγή. Κόντρα στην Τότεναμ πέρασε τον Μπενζιά αντί του Βαλμπουενά στο 69'. Με τον Ερυθρό Αστέρα έβαλε τον Ποντένσε αντί του Λοβέρα στο 61'. Με τη Μπάγερν στο Φάληρο έβγαλε τον Μπουχαλάκη στο 69' και πέρασε τον Λοβέρα. Με τους Βαυαρούς στο Μόναχο εκτός ο Ραντζέλοβιτς στο 61', στη θέση του ο Μασούρας. Μέσος όρος 65 λεπτά και μετά αλλαγή.</p>
      <h3>ΑΛΛΟΣ ΜΑΡΤΙΝΣ Ο ΠΕΡΣΙΝΟΣ</h3>
      <p>Τι έκανε όμως πέρυσι ο Πέδρο Μαρτίνς στον ίδιο αριθμό αγώνων, μετά από δέκα αγωνιστικές δηλαδή; Παρότι υπήρξαν παιχνίδια στα οποία καθυστέρησε να κάνει αλλαγή, όπως με Αστέρα (72'), ΠΑΟΚ (69') και ΑΕΚ (74'), σε άλλα φρόντισε να παρέμβει πολύ νωρίτερα. Με τον Λεβαδειακό έκανε δύο αλλαγές στο ημίχρονο. Το ίδιο με τον ΟΦΗ.</p>
      <p>Μία αλλαγή στο ημίχρονο στο ντέρμπι με τον Παναθηναϊκό. Δύο αλλαγές με τον Απόλλωνα στο 58'. Επίσης, με τον ΠΑΣ Γιάννινα στο 57', με τον Πανιώνιο στο 58' και με τον Άρη στο 59'. Ο Πορτογάλος έχει μεγαλύτερη εμπιστοσύνη στο φετινό υλικό και το έχει άλλωστε δηλώσει επανειλημμένα.</p>
    </article>
  </body>
</html>