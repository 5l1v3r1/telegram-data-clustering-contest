<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822112.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T16:02:00+00:00"/>
    <meta property="og:title" content="جهانگیری: واحدهای زلزله زده آذربایجان تا تیرماه سال آینده بازسازی می‌شوند"/>
    <meta property="og:description" content="به گزارش ایسنا، اسحاق جهانگیری در بازدید از روستای زلزله زده‌ی «تیرشاب سراب»، اظهار کرد: برای ابلاغ سلام مقام معظم رهبری و هیات دولت به شما مردم عزیز اینجا حضور یافته‌ام. برخی نقاط کشور ما در معرض زلزله قرار دارد؛ به طوری که سال گذشته زلزله به کرمانشاه آسیب وارد کرد و بیش از ۱۰۰ هزار واحد مسکونی و ده‌ها واحد تولیدی اعم از دامداری و صنعتی در این استان آسیب دیدند؛ همچنین وقوع سیل در ابتدای سال جاری در برخی استان‌های کشور، چند مطلب را برای  ما آشکار ساخت، یکی اینکه ملت ایران، ملتی متمدن و منسجم و یکپارچه است و روزی که در هر نقطه از این کشور کوچک‌ترین حادثه‌ی ناگوار رخ دهد، قطعا همه ملت ایران از شرق تا غرب از شمال تا جنوب همبستگی خود را به نمایش می‌گذارند. امروز در آذربایجان شرقی نیز شاهد این زلزله بودیم و با اینکه نسبت به زلزله‌های اخیر شدت و خسارت کم‌تری داشته، ولی همدردی با مردم زلزله زده و انسجام در تمام نقاط کشور مشاهده شد."/>
  </head>
  <body>
    <article>
      <h1>جهانگیری: واحدهای زلزله زده آذربایجان تا تیرماه سال آینده بازسازی می‌شوند</h1>
      <address>
        <time datetime="2019-11-13T16:02:00+00:00">13 Nov 2019, 16:02</time>
      </address>
      <p>معاون اول رئیس جمهور گفت: به همت خود مردم و مسئولان استانی و کشوری، واحدهای زلزله زده حداکثر تا تیرماه سال آینده نوسازی و بازسازی می‌شوند.</p>
      <p>به گزارش ایسنا، اسحاق جهانگیری در بازدید از روستای زلزله زده‌ی «تیرشاب سراب»، اظهار کرد: برای ابلاغ سلام مقام معظم رهبری و هیات دولت به شما مردم عزیز اینجا حضور یافته‌ام. برخی نقاط کشور ما در معرض زلزله قرار دارد؛ به طوری که سال گذشته زلزله به کرمانشاه آسیب وارد کرد و بیش از ۱۰۰ هزار واحد مسکونی و ده‌ها واحد تولیدی اعم از دامداری و صنعتی در این استان آسیب دیدند؛ همچنین وقوع سیل در ابتدای سال جاری در برخی استان‌های کشور، چند مطلب را برای  ما آشکار ساخت، یکی اینکه ملت ایران، ملتی متمدن و منسجم و یکپارچه است و روزی که در هر نقطه از این کشور کوچک‌ترین حادثه‌ی ناگوار رخ دهد، قطعا همه ملت ایران از شرق تا غرب از شمال تا جنوب همبستگی خود را به نمایش می‌گذارند. امروز در آذربایجان شرقی نیز شاهد این زلزله بودیم و با اینکه نسبت به زلزله‌های اخیر شدت و خسارت کم‌تری داشته، ولی همدردی با مردم زلزله زده و انسجام در تمام نقاط کشور مشاهده شد.</p>
      <p>وی با بیان اینکه کشور ما علی رغم تمامی مشکلات و محدودیت‌ها از توانمندی قوی برخوردار است، گفت: حدود ۱۰ هزار مصدوم در زلزله‌ی کرمانشاه ظرف چند ساعت از روستاهای مختلف به مراکز درمانی منتقل شدند و آواربرداری سریع شروع شد. حال نیز برای انجام اقدامات لازم در آذربایجان شرقی، تصمیماتی در هیأت دولت گرفته شد.</p>
      <p>وی با بیان اینکه اعتبارات دولتی برای مناطق زلزله‌زده‌ی آذربایجان شرقی اختصاص پیدا کرد، گفت:  علی رغم محدودیت بودجه‌ی دولت و کاهش درآمدهای نفتی، دولت دقیقاً همان شرایطی که برای سایر مناطق زلزله‌زده‌ی کشور اعمال کرده بود را در منطقه‌ی زلزله زده‌ی آذربایجان  نیز اعمال کرد.</p>
      <p>معاون اول رئیس جمهور با بیان اینکه حدود ۱۱۱ میلیارد تومان بودجه‌ی دولتی  و ۲۱۷ میلیارد تومان تسهیلات بانکی جزو مصوبات دولت برای مناطق زلزله زده‌ی آذربایجان شرقی است، گفت:  مسکن مطمئن و مقاومی باید برای مردم روستاهای آذربایجان ساخته شود، تمامی نیروها از جمله ارتش جمهوری اسلامی ایران، نیروی انتظامی، ستاد بحران، هلال و احمر و تمامی دستگاه‌ها یاد گرفته‌اند در چنین مواقعی چگونه از درد مردم  بکاهند.</p>
      <p>وی با بیان اینکه ما می‌دانیم که مناطق زلزله زده‌ی آذربایجان، منطقه‌ای سردسیر است، افزود: دولت از طریق روش‌های مختلف برای از بین بردن دغدغه‌ی مردم روستاهای آذربایجان برای سرما، اقدام می‌کند.</p>
      <p>جهانگیری بیان کرد: مردم مناطق زلزله زده می‌توانند در نزدیک‌ترین مکان، واحدی را به عنوان اسکان موقت اجاره کنند تا دولت تمامی هزینه‌های اجاره‌ی آن را پرداخت کند یا کسانی که می‌خواهند در این محل مستقر باشند، می‌توانند از واحدهای ضربتی که ظرف دو تا سه روز توسط بنیاد مسکن آماده‌سازی می‌شود، استفاده کنند.</p>
      <p>وی با اشاره به پیش بینی وام معیشتی برای مردم زلزله‌زده، گفت: مردم غصه‌ای نداشته باشند که اموالشان زیر آوار باقی مانده است، ما تسهیلاتی با نرخ بسیار پایین و کمک‌های بلاعوض را برای تأمین معیشت مردم در نظر گرفته‌ایم. همچنین دولت برای دوران سخت روستاییان مبلغی به عنوان کمک بلاعوض در نظر گرفته است.</p>
      <p>جهانگیری با بیان اینکه دولت کمک‌های بلاعوض برای احشام تلف شده‌ی روستاییان در نظر گرفته است، گفت: دولت در حد توان تلاش می‌کند دردهای مردم را برطرف کند، امیدوارم نیازها و دغدغه‌های مردم را به طور سریع برطرف کنیم.</p>
    </article>
  </body>
</html>