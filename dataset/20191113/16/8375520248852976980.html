<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/radniki-zelenskogo-zbrehali-pro-zagiblih-na-donbasi-brativ--639734.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T16:21:48+00:00"/>
    <meta property="og:title" content="Радники Зеленського збрехали про загиблих на Донбасі братів"/>
    <meta property="og:description" content="Брати Єрмака і Новікова живі та продовжують захищати Батьківщину"/>
  </head>
  <body>
    <article>
      <h1>Радники Зеленського збрехали про загиблих на Донбасі братів</h1>
      <address>
        <time datetime="2019-11-13T16:21:48+00:00">13 Nov 2019, 16:21</time>
      </address>
      <h4>Брати Єрмака і Новікова живі та продовжують захищати Батьківщину</h4>
      <p>Під час спілкування із Куртом Волкером - спеціальним представником Держдепу США з питань України - помічник президента Володимира Зеленського Андрій Єрмак та радник-футуролог Ігор Новіков розповіли про начебто загибель та поранення своїх родичів під час війни на Донбасі, й звинуватили в цьому попереднього президента Петра Порошенка. Їхні слова виявилися неправдивими.</p>
      <p>Про це лейтенант запасу ЗСУ Орест Каракевич заявив під час брифінгу у Верховній Раді, передає <a href="https://espreso.tv/news/2019/11/13/quotzbrekhaly_sshaquot_quotzagybliquot_braty_radnykiv_zelenskogo_yermaka_ta_novikova_vyyavylysya_zhyvymy_viyskovyy_zsu">Еспресо</a>.</p>
      <p>«Ми провели своє розслідування по заявах пана Єрмака і Новікова, що їхні рідні брати були вбиті на Донбасі внаслідок війни. Я одразу зайшов на сторінку до Дениса Єрмака і виявив, що він живий. Зокрема, 1 листопада цього року запостив фото Айдару. Ми з ним перетинались у 2015 році, у батальйоні Айдар. Він там не служив, служив в іншому підрозділі. Патріотично настроєний, до нього немає претензій. Факт - він живий», - заявив Каракевич.</p>
      <p>За його словами, Ігор Новіков особисто написав коментар до посту Романа Кулика, що його брат живий, знаходиться в лавах ЗСУ і захищає незалежність України: «Брат, слава богу, живий та продовжує захищати Батьківщину. Вважаю, що пан Тейлор обов'язково це ще прокоментує».</p>
      <p>«Факт в тому, що в обох брати цілі й неушкоджені. Виявляється, що вони збрехали представникам США на цю тему», - наголосив військовий.</p>
      <p>«Пан Єрмак вводить в оману наших міжнародних партнерів, розповідаючи, що в Україні відбувається громадянський конфлікт. Поважні дипломати посольства США Тейлор і Волкер під присягою в Конгресі дають свідчення, що радник президента України сповідує ідею, що це Україна розв'язала війну», - додала екс-міністерка у справах ветеранів Ірина Фріз.</p>
      <p>Конгрес опублікував свідчення тимчасово повіреного у справах США в Україні Вільяма Тейлора. Там він переповідає слова свого колеги Волкера про те, що Єрмак і Новіков звинуватили Порошенка у загибелі або травмуванні їхніх братів на Донбасі:</p>
      <p>«Так, посол Волкер розповів пану Єрмаку та містеру Новікову, іншому українцю, що добре було б не розслідувати діяльність попереднього резидента Петра Порошенка. Знаєте, треба йти вперед, а не переслідувати Порошенка. ... І на цьому обіді і пан Єрмак, і пан Новіков вийняли свої мобільні телефони та показали фотографії рідних родичів, один був братом, і один був двоюрідним братом, якого вбили або поранили на сході. І вони показали це Курту і мені, і вони сказали: «Порошенко відповідає за це».</p>
      <p>Також нагадаємо, що <a href="https://glavcom.ua/news/jermak-zayaviv-shcho-nikoli-ne-zvinuvachuvav-poroshenka-v-pochatku-viyni-na-donbasi-a-tilki-govoriv-pro-mozhlivu-prichetnist-eks-prezidenta-do-korupciynih-skandaliv-639368.html">Єрмак вже звинуватив Держдеп США у брехні</a>. Він заявив, що ніколи не називав п'ятого президента України Петра Порошенка винним у початку війни на Донбасі, а тільки обговорював під час спілкування з тимчасовим повіреним у справах США в Україні Вільямом Тейлором та колишнім спецпредставником Держдепу США з України Куртом Волкером можливу причетність Порошенка до корупційних скандалів.</p>
      <p>Нагадаємо, особистий помічник президента Володимира Зеленського Андрій <a href="https://glavcom.ua/news/pranker-dzhoker-viyaviv-shcho-jermak-i-tishchenko-kumi-foto-637915.html">Єрмак є хрещеним батьком сина народного депутата від партії «Слуга народу» Миколи Тищенка</a>.</p>
      <p>Як повідомлялося, помічник президента України Андрій <a href="https://glavcom.ua/country/politics/zmi-biznes-partner-pomichnika-zelenskogo-maje-zvyazki-z-politichnoyu-elitoyu-rf-630019.html">Єрмак веде бізнес з росіянином, який має зв’язки із російською владною верхівкою</a>.</p>
      <related>
        <a href="https://glavcom.ua/columns/golobutskyi/epichniy-fakap-ze-komandi-andriy-jermak-zvinuvativ-derzhdep-ssha-v-brehni-639598.html"/>
        <a href="https://glavcom.ua/news/jermak-zayaviv-shcho-nikoli-ne-zvinuvachuvav-poroshenka-v-pochatku-viyni-na-donbasi-a-tilki-govoriv-pro-mozhlivu-prichetnist-eks-prezidenta-do-korupciynih-skandaliv-639368.html"/>
        <a href="https://glavcom.ua/country/politics/klyuchoviy-mizhnarodniy-peregovornik-vid-zelenskogo-andriy-jermak-vvazhaje-shcho-u-viyni-na-donbasi-vinna-ukrajina-gerasimov-638996.html"/>
      </related>
    </article>
  </body>
</html>