<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/sled-povaljane-na-sapernik-trenyor-kapitanat-na-ajntraht-njama-da-igrae-do-kraja-na-godinata.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T16:36:00+00:00"/>
    <meta property="og:title" content="Тежко наказание за футболиста, който просна на земята треньора на съперника"/>
    <meta property="og:description" content="Давид Абрахам събори Кристиан Щрайх по време на мача между &quot;орлите&quot; и &quot;Фрайбург&quot; от Бундеслигата"/>
  </head>
  <body>
    <article>
      <h1>Тежко наказание за футболиста, който просна на земята треньора на съперника</h1>
      <h2>Давид Абрахам събори Кристиан Щрайх по време на мача между "орлите" и "Фрайбург" от Бундеслигата</h2>
      <address>
        <time datetime="2019-11-13T16:36:00+00:00">13 Nov 2019, 16:36</time>
      </address>
      <p>Германският футболен съюз наказа сурово капитана на "Айнтрахт" Франкфурт Давид Абрахам, който изблъска треньора на "Фрайбург" Кристиан Щрайх по време на срещата между двата тима от 11-ия кръг в Бундеслигата, завършила 1:0. </p>
      <p>Аржентинският защитник просна на земята Щрайх, докато тичаше да вземе топката край страничната линия. Това доведе до невъобразим хаос. Двете скамейки влязоха в директен сблъсък, вследствие на което бяха показани червени картони на самия Абрахам, както и на заменения по-рано полузащитник Грифо, който бе сред най-активните в мелето. </p>
      <p>Абрахам е наказан за седем седмици, т.е. няма да играе за "Айнтрахт" до края на календарната година (наказанието влиза в сила от 10 ноември). Освен това той трябва да плати и глоба в размер на 25 хил. евро, съобщават медиите в Германия.</p>
      <p>Футболистът може да обжалва решението в рамките на 24 часа.</p>
      <p>Преди ден Абрахам бе глобен и от "Айнтрахт" Франкфурт с 35 хиляди евро, като се появиха и спекулации, че той повече няма да носи капитанската лента на тима.</p>
    </article>
  </body>
</html>