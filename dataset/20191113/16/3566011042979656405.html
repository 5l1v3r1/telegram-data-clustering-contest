<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547153.html/%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%AF%D8%B1-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%AF%D8%AE%D8%A7%D9%84%D8%AA-%D9%87%D8%A7%DB%8C-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A8%D9%87-%D9%87%DB%8C%DA%86-%D9%88%D8%AC%D9%87-%DA%A9%D9%88%D8%AA%D8%A7%D9%87-%D9%86%D9%85%DB%8C-%D8%A2%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T16:58:00+00:00"/>
    <meta property="og:title" content="شورای نگهبان در برخورد با دخالت‌های غیرقانونی در انتخابات به هیچ وجه کوتاه نمی‌آید"/>
    <meta property="og:description" content="عضو شورای نگهبان گفت: اگر عده اندکی از مجریان قصد دخالت در رأی مردم را داشته باشند، موضوع را از طریق مراجع قانونی بدون هیچ‌گونه مماشاتی پیگیری خواهیم کرد."/>
  </head>
  <body>
    <article>
      <h1>شورای نگهبان در برخورد با دخالت‌های غیرقانونی در انتخابات به هیچ وجه کوتاه نمی‌آید</h1>
      <h2>عضو شورای نگهبان در حاشیه همایش هیات‌های نظارت:</h2>
      <address>
        <time datetime="2019-11-13T16:58:00+00:00">13 Nov 2019, 16:58</time>
      </address>
      <p>عضو شورای نگهبان گفت: اگر عده اندکی از مجریان قصد دخالت در رأی مردم را داشته باشند، موضوع را از طریق مراجع قانونی بدون هیچ‌گونه مماشاتی پیگیری خواهیم کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ هادی طحان نظیف عضو حقوقدان شورای نگهبان طی سخنانی در حاشیه همایش سراسری هیات‌های نظارت با تاکید بر سخنان آیت‌الله جنتی در این همایش، گفت: اگر تغییرات استانداران و فرمانداران جهت‌دار و با اهداف انتخاباتی باشد و منجر به دخالت در رأی مردم و خدشه در انتخابات شود، شورای نگهبان به‌عنوان حافظ رای مردم، بدون مماشات موضوع را پیگیری خواهد کرد.</p>
      <p>وی همچنین افزود: توصیه می‌کنم که استانداران و فرمانداران در این فرصت کوتاه تا آغاز ثبت‌نام‌ها، حتما قانون انتخابات را خوب بخوانند؛ چرا که قانون انتخابات تاکید کرده که مجریان انتخابات، باید با رعایت بی طرفی کامل انتخابات را برگزار کنند و سوء استفاده از امکانات بیت المال، تبلیغ یا توصیه به انتخاب کاندیدای معین از جمله مواردی است که طبق قانون ارتکاب آن جرم و خلاف حق الناس است و شورای نگهبان در برخورد با دخالت‌های مجریان در انتخابات به هیچ وجه کوتاه نمی‌آید.   دکتر طحان نظیف با تاکید بر اینکه شورای نگهبان با دقت رفتار و عملکرد مجریان انتخابات را رصد می‌کند، اظهار داشت: ناظران مردمی شورای نگهبان و اعضای هیأت های نظارت با چشمان باز عملکرد مجریان را می‌نگرند و اگر عده اندکی از مجریان قصد دخالت در رأی مردم را داشته باشند، موضوع را از طریق مراجع قانونی بدون هیچ‌گونه مماشاتی پیگیری خواهیم کرد چرا که در گذشته، متاسفانه شاهد برخی تخلفات انتخاباتی از سوی مجریان انتخابات بودیم که در آن موارد نیز با ارجاع توسط شورای نگهبان به محاکم قضایی، تخلفات اثبات و با متخلفان برخورد قانونی شد.   عضو حقوقدان شورای نگهبان ادامه داد: مطمئنا با همکاری وزارت کشور، دستگاه‌های نظارتی و قوه قضائیه در این دور، شاهد انتخابات پرشور و سالم خواهیم بود و امیدواریم مسئولان امر انتخابات نیز تمرکز خودشان را بر اجرای مر قانون قرار دهند.</p>
    </article>
  </body>
</html>