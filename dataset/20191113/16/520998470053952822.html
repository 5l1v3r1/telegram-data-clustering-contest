<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/chernivtsi/na-soborniy-ploschi-chernivciv-proyde-masshtabna-ekshn-akciya-380250"/>
    <meta property="og:site_name" content="Погляд"/>
    <meta property="article:published_time" content="2019-11-13T16:53:00+00:00"/>
    <meta property="og:title" content="На Соборній площі Чернівців пройде масштабна екшн-акція"/>
    <meta property="og:description" content="З нагоди Тижня безпеки дорожнього руху в п’ятницю, 15 листопада, о 14.00 на Соборній площі у Чернівцях відбудеться перша в області масштабна вулична екшн-акція"/>
  </head>
  <body>
    <article>
      <h1>На Соборній площі Чернівців пройде масштабна екшн-акція</h1>
      <h2>Акція присвячена реагуванню на ДТП, наданню домедичної допомоги потерпілим</h2>
      <address>
        <time datetime="2019-11-13T16:53:00+00:00">13 Nov 2019, 16:53</time>
      </address>
      <p>З нагоди Тижня безпеки дорожнього руху в п’ятницю, 15 листопада, о 14.00 на Соборній площі у Чернівцях відбудеться перша в області масштабна вулична екшн-акція, присвячена реагуванню на дорожньо-транспортні пригоди, наданню домедичної допомоги потерпілим в ДТП, дотриманню правил дорожнього руху тощо. Про це йдеться на сайті Департаменту охорони здоров'я Чернівецької ОДА.</p>
      <p>Передбачається, що під час заходу буде змодельована дорожньо-транспортна пригода (з реальними автомобілями, підпалом, звуковими ефектами, а саме, вибуху бензобаку тощо) з умовними потерпілими та їхнім деблокуванням із понівечених авто. Спецслужби цивільного захисту продемонструють послідовність рятувальної тактики та дій, зокрема проведуть реальне гасіння палаючого автомобіля,  евакуацію постраждалих із пошкоджених авто, надання домедичної та медичної допомоги, у тому числі проведення серцево-легеневої реанімації, накладання джгута тощо.</p>
      <p>Крім цього, усі охочі зможуть детально ознайомитися з вмістом аптечки водія, повністю укомплектованими машинами спецслужб, правилами дорожнього руху. Для дітей буде організовано спеціальну фотозону.</p>
      <p>Яскравим завершенням заходу стане автопробіг спецслужб цивільного захисту та автомобілів ГО «Streeter Chernivtsi» вулицями міста з демонстрацією дотримання правил дорожнього руху.</p>
      <p>Перша в Чернівецькій області вулична екшн-акція здійснюватиметься за спільної організації Департаменту охорони здоров’я ОДА, Управління патрульної поліції в Чернівецькій області, Управління ДСНС в Чернівецькій області», КМУ «Обласний центр здоров’я», ДУ «Чернівецький обласний лабораторний центр МОЗ України», ОКУ «Чернівецький обласний центр екстреної медичної допомоги та медицини катастроф», ГО об’єднання автолюбителів «Streeter Chernivtsi».</p>
      <related>
        <h4>Схожі записи</h4>
        <a href="https://pogliad.ua/news/bukovina/z-pochatku-roku-na-bukovini-stalisya-1644-dorozhno-transportnih-prigod-378241"/>
        <a href="https://pogliad.ua/news/health/na-soborniy-ploschi-u-chernivcyah-provedut-fleshmob-proti-koru-376756"/>
        <a href="https://pogliad.ua/news/chernivtsi/na-soborniy-ploschi-u-chernivcyah-rozgornuli-mini-medichnu-laboratoriyu-372376"/>
        <a href="https://pogliad.ua/news/health/chernivchan-na-soborniy-ploschi-navchali-priyomam-pershoyi-medichnoyi-dopomogi-360260"/>
      </related>
    </article>
  </body>
</html>