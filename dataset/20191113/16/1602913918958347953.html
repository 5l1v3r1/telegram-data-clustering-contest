<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/iohannis-accepta-o-invitatie-la-o-dezbatere-organizata-de-el-viorica-dancila-nu-este-invitata-18579596"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T16:25:00+00:00"/>
    <meta property="og:title" content="Iohannis acceptă o invitaţie la o dezbatere organizată de el: Viorica Dăncilă nu este invitată"/>
    <meta property="og:description" content="Preşedintele Klaus Iohannis a anunţat că va organiza marţi o dezbatere, cu analişti politici, jurnalişti, formatori de opinie"/>
  </head>
  <body>
    <article>
      <h1>Iohannis acceptă o invitaţie la o dezbatere organizată de el: Viorica Dăncilă nu este invitată</h1>
      <address><time datetime="2019-11-13T16:25:00+00:00">13 Nov 2019, 16:25</time> by <a rel="author">Ştefan Stan, Mediafax</a></address>
      <p>Preşedintele Klaus Iohannis a anunţat că va organiza marţi o dezbatere, cu analişti politici, jurnalişti, formatori de opinie</p>
      <p>”Vom discutat mandatul pe care l-am încheiat, planul meu pentru mandatul pe care sper să-l obţin. Va fi o discuţie deschisă, aşezată, care cu siguranţă va fi pe placul românilor”, a spus preşedintele Iohannis. </p>
      <p>Klaus Iohannis a declarat miercuri seara că nu participă la o dezbatere cu Viorica Dăncilă deoarece aceasta ”a fost parte activă a mârlăniilor pesediste şi a sprijinit activ încercările de acaparare a Justiţiei”. El a mai spus că marţi va organiza o dezbatere cu politologi şi formatori de opinie.</p>
      <p>”De ce nu accept o dezbatere cu candidata PSD-ului? Acum câteva minute am spus câteva lucruri despre PSD. Doamna Vasilica Viorica Dăncilă, fost prim-ministru, dat jos prin moţiune de cenzură, a fost parte activă a tuturor mârlăniilor pesediste, a sprijinit activ încercările de acaparare a justiţiei, a fost foarte activă când a fost vorba să facă zid împreună cu guvernul împotriva unor persoane cu probleme penale, fiindcă asta a fost uşor de văzut. A fost o persoană foarte activă în a guverna, pe scurt, împotriva românilor”, a spus Klaus Iohannis.</p>
      <p>El a mai spus că Viorica Dăncilă este reprezentanta ”unui partid anti-democratic, nereformat, care a guvernat împotriva românilor, şi acum, în campanie electorală, mimează candidatul democrat şi se aşteaptă să fie tratată cu mare respect de toată lumea, ca şi când până acum ar fi aparat democraţia românească şi pe români”.</p>
      <p>”Nu accept o dezbatere cu astfel de persoană care reprezintă tot ce este mai rău în politica ultimilor ani din România. Nu pot să legitimez comportamentul mizerabil al PSD-ului din ultimii ani acceptând o dezbatere cu candidata acestui PSD. Eu îmi doresc o Românie fără PSD, şi ca să fiu bine înţeles, îmi doresc o Românie fără PSD în structurile de conducere”, a adăugat Iohannis.</p>
      <p>El a mai spus că înţelege perfect, dorinţa, nevoia de a avea o dezbatere reală, aşezată, cu candidaţii din turul doi.</p>
      <p>”Cum nu accept însă această dezbatere cu doamna Dăncilă de la PSD, voi organiza eu împreuncă cu echipa mea o dezbatere aşezată, săptămâna viitoare, marţi seara, o dezbatere la care vor fi invitaţi să dezbată împreună cu mine mandatul pe care l-am încheiat, planul meu pentru amndatul care sper să-l obţin în continuare. Voi invita politologi, formatori de opinie, jurnalişti, va fi o discuţie deschisă, aşeazată, care cu siguranţă va fi pe placul românilor”, a mai spus candidatul PNL la alegerile prezidenţiale.</p>
    </article>
  </body>
</html>