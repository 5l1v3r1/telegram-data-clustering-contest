<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-amit-shah-said-we-did-not-betray-the-people-of-maharashtra-know-big-points-of-interview-2847666.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T16:03:25+00:00"/>
    <meta property="og:title" content="अमित शाह बोले- महाराष्ट्र की जनता से विश्वासघात हमने नहीं किया, जानें बड़ी बातें"/>
    <meta property="og:description" content="महाराष्ट्र में नई सरकार को लेकर जारी खींचतान के बीच बुधवार को बीजेपी अध्यक्ष अमित शाह ने शिवसेना के साथ गठबंधन को लेकर बड़ी बात कही है। न्यूज एजेंसी एएनआई से बात करते हुए बीजेपी अध्यक्ष ने कहा कि..."/>
  </head>
  <body>
    <article>
      <h1>अमित शाह बोले- महाराष्ट्र की जनता से विश्वासघात हमने नहीं किया, जानें बड़ी बातें</h1>
      <address><time datetime="2019-11-13T16:03:25+00:00">13 Nov 2019, 16:03</time> by <a rel="author">लाइव हिन्दुस्तान टीम,नई दिल्ली</a></address>
      <p>महाराष्ट्र में नई सरकार को लेकर जारी खींचतान के बीच बुधवार को बीजेपी अध्यक्ष अमित शाह ने शिवसेना के साथ गठबंधन को लेकर बड़ी बात कही है। न्यूज एजेंसी एएनआई से बात करते हुए बीजेपी अध्यक्ष ने कहा कि चुनावों से पहले प्रधानमंत्री और मैंने कई बार सार्वजनिक रूप से कहा था कि यदि हमारा गठबंधन जीतता है तो देवेंद्र फडणवीस सीएम होंगे। किसी ने भी आपत्ति नहीं की। लेकिन अब शिवसेना वाले नई मांगें लेकर आए हैं जो हमें स्वीकार्य नहीं है। यहां हम आपको शाह के साक्षातकार की अहम बातें बता रहे हैं। </p>
      <p>
        <b>खास बातें-</b>
      </p>
      <p><b>-</b>इसके अलावा बीजेपी अध्यक्ष ने कहा कि महाराष्ट्र में 18 दिन तक किसी भी दल ने दावा नहीं किया। बीजेपी अध्यक्ष ने कहा कि किसी भी राज्य में इतना समय नहीं दिया गया है। महाराष्ट्र में 18 दिन दिए गए थे। </p>
      <p><b>-</b>राज्यपाल ने विधानसभा कार्यकाल समाप्त होने के बाद ही पार्टियों को आमंत्रित किया। न तो शिवसेना और न ही कांग्रेस-राकांपा ने दावा किया और न ही हमने। अगर आज भी किसी पार्टी के पास संख्या है तो वह राज्यपाल से संपर्क कर सकती है। बीजेपी अध्यक्ष ने कहा कि महाराष्ट्र की जनता के साथ विश्वासघात हमने नहीं किया।</p>
      <p><b>-</b>शाह ने कहा कि  50-50 के फॉमूले वाली शिवसेना की मांग बिलकुल गलत है। हम इसे नहीं मानेंगे। हमने पहले ही साफ कर दिया था कि गठबंधन की सरकार बनी तो सीएम देवेंद्र फड़णवीस होंगे।</p>
      <p><b>-</b>अमित शाह ने कहा कि आज भी अगर किसी के पास विधायकों की जरूरी संख्या है तो वो राज्यपाल से संपर्क कर सकते हैं। राज्यपाल ने किसी को भी मौका देने से इनकार नहीं किया है। </p>
      <p><b>-</b>शाह ने कहा कि- कपिल सिब्बल जैसे वकील हमें सरकार बनाने का मौका देने से वंचित जैसे बचकाना तर्क दे रहे हैं। बीजेपी अध्यक्ष अमित शाह ने कहा कि इस मुद्दे पर विपक्ष राजनीति कर रहा है और एक संविधानिक पद को इस तरह से राजनीति में घसीटना मैं नहीं मानता लोकतंत्र के लिए स्वस्थ परंपरा है।</p>
      <p>इधर शिवसेना प्रमुख उद्धव ठाकरे ने बुधवार को कांग्रेस व राष्ट्रवादी कांग्रेस पार्टी से गठबंधन को अंतिम रूप देने के लिए कांग्रेस के वरिष्ठ नेता अहमद पटेल और बाद में पार्टी के दो शीर्ष नेता अशोक चव्हाण और बालासाहेब थोराट के साथ बैठक की। 24 घंटों में कांग्रेस के साथ दूसरी बैठक करने के बाद ठाकरे ने कहा कि अब सही दिशा में हमारी बातचीत शुरू हो चुकी है। बुधवार सुबह बांद्रा कुरला काम्पलेक्स से निकलते हुए ठाकरे ने पत्रकारों से बातचीत में कहा कि- सही समय पर सभी के आगे गठबंधन की घोषणा कर दी जाएगी। </p>
      <p>शिवसेना प्रमुख ने कल यह रेखांकित किया था कि कांग्रेस-राकांपा के साथ शिवसेना के प्रस्तावित गठबंधन में थोड़ा समय लग सकता है क्योंकि यह पहली बार है जब तीनों दल एक साथ सरकार बनाने की कोशिश कर रहे थे। उन्होंने अपनी प्रेस कॉन्फ्रेंस में शिवसेना और कांग्रेस की अलग-अलग विचारधाराओं का भी हवाला दिया था।</p>
    </article>
  </body>
</html>