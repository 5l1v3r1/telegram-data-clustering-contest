<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/13/le-disuguaglianze-non-sono-altrove/153280/"/>
    <meta property="og:site_name" content="VITA"/>
    <meta property="article:published_time" content="2019-11-13T16:30:00+00:00"/>
    <meta property="og:title" content="Le disuguaglianze non sono altrove"/>
    <meta property="og:description" content="A sette mesi dal lancio delle 15 proposte per la giustizia sociale il Forum Disuguaglianze e Diversità che si è posto l'obiettivo di un cambiamento del senso comune contrastando le narrazioni sulla mancanza di alternative, ha presentato un nuovo modo di raccontare, annunciando anche l'imminente pubblicazione di un Rapporto"/>
  </head>
  <body>
    <article>
      <h1>Le disuguaglianze non sono altrove</h1>
      <address><time datetime="2019-11-13T16:30:00+00:00">13 Nov 2019, 16:30</time> by <a rel="author">Redazione</a></address>
      <p>
        <b>A sette mesi dal lancio delle 15 proposte per la giustizia sociale il Forum Disuguaglianze e Diversità che si è posto l'obiettivo di un cambiamento del senso comune contrastando le narrazioni sulla mancanza di alternative, ha presentato un nuovo modo di raccontare, annunciando anche l'imminente pubblicazione di un Rapporto</b>
      </p>
      <p>Sin dall’inizio il <b>Forum Disuguaglianze e Diversità</b>, coordinato da Fabrizio Barca, si è posto l’obiettivo di un cambiamento del senso comune, a partire dalle analisi e dalle proposte, nell’ottica di contrastare le narrazioni sulla mancanza di alternative alle disuguaglianze che aumentano nei luoghi e tra le persone. A sette mesi dal lancio delle <b>15 proposte per la giustizia sociale,</b> il <b>Forum DD </b>e le <b>Fondazioni sostenitrici </b>hanno incontrato la stampa. Nell’occasione sono stati presentati il <b>nuovo modo di raccontare le proposte</b>, l’imminente <b>pubblicazione del Rapporto</b> da parte de Il Mulino e le diverse <b>attività di attuazione in corso</b> portate avanti insieme agli alleati che in pochi mesi sono passati da quattordici a ventuno, e che vengono raccontate attraverso il <a href="https://www.forumdisuguaglianzediversita.org/">sito rinnovato del ForumDD</a>.</p>
      <p>«Crediamo nel ForumDD come luogo di incontro tra ricerca e organizzazioni di cittadinanza attiva, e di incontro tra culture diverse che insieme hanno prodotto una riflessione originale che riempie un vuoto», ha dichiarato <b>Carlo Borgomeo</b>, presidente della Fondazione Con il Sud. «Assistiamo a una crisi clamorosa e irreversibile del welfare. La grande scommessa è convincerci e convincere chi opera sui territori, producendo pratiche, che lo sta facendo non solo per porre rimedio a questa crisi, o solo perché crede ci siano margini di ingiustizia da recuperare, ma anche perché così sta producendo sviluppo. La lotta alle disuguaglianze deve essere pensata non solo come risarcimento a un sistema ineguale, ma come presupposto dello sviluppo».</p>
      <p>A seguire è intervenuta<b> Stefania Mancini</b>, consigliere delegato della Fondazione Charlemagne, «Le disuguaglianze non sono altrove e quello che registriamo al momento è che il prezzo umano che producono è altissimo. Crediamo nel ForumDD perché è un’operazione italiana importante, che non si vedeva da anni, e che può aiutare a operare un cambio di mentalità». A nome della Fondazione Unipolis l’intervento di <b>Maria Luisa Parmigiani</b>, consigliere delegato, «Non è usuale una cooperazione così sinergica tra il mondo dell’università e della ricerca e coloro che portano le pratiche sul territorio. Crediamo nel ForumDD come moltiplicatore, attore corale, importante per lavorare agli approcci cognitivi e culturali che aiutano a capire come affrontare insieme le disuguaglianze».<br/>Dopo i tre rappresentanti delle Fondazioni sostenitrici è intervenuto <b>Fulvio Esposito</b>, capo della Segreteria tecnica del ministero dell’Istruzione, dell'Università e della Ricerca «Stiamo lavorando alla costituzione di un gruppo di lavoro all’interno del Miur che promuova la giustizia sociale in tutti i campi dell’istruzione, con un’attenzione alle aree interne a cui le nuove tecnologie aprono possibilità di sviluppo».</p>
    </article>
  </body>
</html>