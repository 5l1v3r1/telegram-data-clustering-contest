<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bookmaker-ratings.com.ua/tips/prognoz-i-stavka-ukrayina-estoniya-istorychni-tendentsiyi-protystoyannya-ne-zaznayut-zmin/"/>
    <meta property="og:site_name" content="Рейтинг Букмекерів"/>
    <meta property="article:published_time" content="2019-11-13T16:55:00+00:00"/>
    <meta property="og:title" content="Прогноз і ставка. Україна – Естонія: історичні тенденції протистояння не зазнають змін"/>
    <meta property="og:description" content="Національна команда нашої країни вперше у своїй історії зіграє у Запоріжжі. Останній матч кваліфікаційного раунду чемпіонату Європи із сербами для «жовто-синіх» вже не має турнірного значення. Напередодні зустрічі у Белграді Андрій Шевченко матиме змогу перевірити найближчий резерв збірної у контрольному матчі з Естонією. Чекаю на перемогу українців без пропущених голів."/>
  </head>
  <body>
    <article>
      <h1>Прогноз і ставка. Україна – Естонія: історичні тенденції протистояння не зазнають змін</h1>
      <address><time datetime="2019-11-13T16:55:00+00:00">13 Nov 2019, 16:55</time> by <a rel="author">Анатолій Плохотнюк</a></address>
      <p>Національна команда нашої країни вперше у своїй історії зіграє у Запоріжжі. Останній матч кваліфікаційного раунду чемпіонату Європи із сербами для «жовто-синіх» вже не має турнірного значення. Напередодні зустрічі у Белграді Андрій Шевченко матиме змогу перевірити найближчий резерв збірної у контрольному матчі з Естонією. Чекаю на перемогу українців без пропущених голів.</p>
      <p>
        <b>19:00, 14 лис 2019</b>
      </p>
      <h3>Україна</h3>
      <p>Наші хлопці феєрично пройшли відбірковий етап, втративши залікові бали тільки у першому матчі із португальцями у Лісабоні. Були на шляху до Євро-2020 важкі перемоги над Люксембургом, несподіваний розгром сербів у Львові із рахунком 5:0. Збірну Литви двічі обіграли доволі впевнено, а місяць тому здобули «вистраждану» вікторію над португальцями.</p>
      <p>У першому таймі Яремчук та Ярмоленко використали свої шанси, завдяки чому у другій половині зустрічі українці мали змогу зіграти «другим номером». НСК «Олімпійський» не побачив жодного удару у бік воріт гостьової команди після перерви. Португальці ж спромоглися відзначитися лише одного разу, коли Роналду реалізував пенальті, призначений за гру рукою у власному штрафному майданчику Степаненком. Тарас був вилучений через друге попередження, а наші «дотерпіли» до фінального свистка, здобувши перемогу 2:1, яка й відкрила шлях до фінального турніру.</p>
      <p>Гол Роналду став єдиним пропущеним українцями у домашніх матчах поточного відбіркового циклу. У Лізі націй УЄФА збірні Словаччини та Чехії також не змогли забити у ворота Пятова у Львові та Харкові відповідно.</p>
      <related>
        <a href="https://bookmaker-ratings.com.ua/ukrayina-estoniya-stavky-prognozy-i-koefitsiyenty-bukmekeriv-na-match-14-lystopada-2019-roku/"/>
      </related>
      <h3>Естонія</h3>
      <p>Естонські уболівальники востаннє мали привід пишатися своїми улюбленцями у 2011-му році. Тоді «сині футболки» зайняли друге місце у відбірковій групі та потрапили до стикових матчів, у яких поступилися збірній Ірландії.</p>
      <p>У поточному кваліфікаційному раунді естонці виступають у ролі беззаперечних аутсайдерів у своєму квінтеті. Шість з семи матчів у групі вони програли, зумівши відібрати очки лише у білорусів у Мінську місяць тому (0:0). Різниця забитих та пропущених м’ячів – 2:21, причому у гостях не відзначалися у воротах суперників. Північній Ірландії поступилися із рахунком 0:2, німці вже у першому таймі забили п’ять голів, у підсумку «зупинившись» на 8:0.</p>
      <p>У Лізі націй УЄФА збірна Естонії також посіла останнє місце у своїй групі, щоправда здобувши сенсаційну перемогу 1:0 у Греції. Фінляндії та Угорщині на виїзді програли 0:1 та 0:2 відповідно.</p>
      <p>Між собою команди зіграли чотири матчі, два перших з яких були офіційними. У відборі до Чемпіонату Європи 1996 року українці виграли у Києві із рахунком 3:0, виїзна перемога була мінімальною (1:0). У 2011-2012-му роках «жовто-сині» виграли у естонців у двох товариських матчах (2:0 та 4:0).</p>
      <p>Гадаю, що місце на останньому рубежі нашої команди займе Юрій Паньків, для якого цей матч стане дебютним у складі збірної. Мені здається, що Андрій Шевченко у цьому матчі довіриться воротарю «Олександрії», а із сербами зіграє Лунін. Зважаючи на історичну складову відносин між командами та суттєві проблеми гостей у завершальній фазі атак, наважуся спрогнозувати суху перемогу українців. Проте, навряд чи далекий від основного склад господарів заб’є багато – 2:0 або 1:0 на нашу користь.</p>
      <related>
        <h4>Актуальні прогнози</h4>
        <a href="https://bookmaker-ratings.com.ua/tips/dominik-tim-matteo-berrettini-prognoz-i-stavka-ganny-chakvetadze/"/>
        <a href="https://bookmaker-ratings.com.ua/tips/novak-dzhokovych-rodzher-federer-prognoz-i-stavka-ganny-chakvetadze-2/"/>
        <a href="https://bookmaker-ratings.com.ua/tips/shvejtsariya-gruziya-prognoz-i-stavka-oleksiya-andronova/"/>
      </related>
    </article>
  </body>
</html>