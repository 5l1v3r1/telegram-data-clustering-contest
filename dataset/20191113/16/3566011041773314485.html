<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547031.html/%D9%BE%D8%B1%D8%AF%D8%A7%D8%AE%D8%AA-%D8%B5%D9%88%D8%B1%D8%AA%D8%AD%D8%B3%D8%A7%D8%A8--%D9%87%D8%A7%DB%8C-%D8%A7%D9%86%D8%AF%DA%A9-%D8%AA%D9%88%D8%B3%D8%B7-%D9%85%D8%B1%D8%AF%D9%85-%D8%A8%D8%A7%D8%B9%D8%AB-%D9%BE%D9%88%D9%84%D8%AF%D8%A7%D8%B1%D8%AA%D8%B1-%D8%B4%D8%AF%D9%86-%D8%AB%D8%B1%D9%88%D8%AA%D9%85%D9%86%D8%AF%D8%A7%D9%86-%D8%A7%D9%86%DA%AF%D9%84%DB%8C%D8%B3-%D9%88-%D8%A2%D9%85%D8%B1%DB%8C%DA%A9%D8%A7-%D9%85%DB%8C-%D8%B4%D9%88%D8%AF--%D8%B4%DA%A9%D8%A7%D9%81--%D9%87%D8%A7%DB%8C-%D9%88%D8%B3%DB%8C%D8%B9-%D8%A8%DB%8C%D9%86-%D8%AB%D8%B1%D9%88%D8%AA%D9%85%D9%86%D8%AF%D8%A7%D9%86-%D9%88-%D9%81%D9%82%D8%B1%D8%A7-%D8%A8%D9%87-%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D8%A2%D8%B3%DB%8C%D8%A8-%D9%85%DB%8C-%D8%B2%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T16:25:00+00:00"/>
    <meta property="og:title" content="پرداخت صورتحساب‌ های اندک توسط مردم باعث پولدارتر شدن ثروتمندان انگلیس و آمریکا می‌شود/ شکاف‌ های وسیع بین ثروتمندان و فقرا به رشد اقتصادی آسیب می‌زند"/>
    <meta property="og:description" content="پول از تمام افرادی که ماهانه صورتحساب های اندک خود را می پردازند گرفته شده و به ثروتمندانی که در شرکت هایی مانند؛ آمازون، گوگل و وِرایزِن سرمایه گذاری کرده اند و بانک هایی که از این صورتحساب ها پول به دست می آورند، پرداخت می شود."/>
  </head>
  <body>
    <article>
      <h1>پرداخت صورتحساب‌ های اندک توسط مردم باعث پولدارتر شدن ثروتمندان انگلیس و آمریکا می‌شود/ شکاف‌ های وسیع بین ثروتمندان و فقرا به رشد اقتصادی آسیب می‌زند</h1>
      <h2>گزارشی از نابرابری در اقتصادهای سرمایه‌داری؛</h2>
      <address>
        <time datetime="2019-11-13T16:25:00+00:00">13 Nov 2019, 16:25</time>
      </address>
      <p>پول از تمام افرادی که ماهانه صورتحساب های اندک خود را می پردازند گرفته شده و به ثروتمندانی که در شرکت هایی مانند؛ آمازون، گوگل و وِرایزِن سرمایه گذاری کرده اند و بانک هایی که از این صورتحساب ها پول به دست می آورند، پرداخت می شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از "<a href="http://www.titre1.ir/fa/news/171085/titre1.ir">تیتریک</a>"؛ تنها باور اینکه هیچ فرصتی ندارید، می تواند بر رشد اقتصادی تأثیر بگذارد.</p>
      <p>تحقیقات جدید نشان می‌دهد که تنها واقعیت صریحِ برابری درآمدی نیست که بر رشد اقتصادی تأثیر می گذارد، بلکه فقدان افرادی که قادر به پیشرفت باشند نیز این رشد را تهدید می کند.</p>
      <p>به گفته <a href="https://www.independent.co.uk/voices/uk-economy-recession-low-income-inequality-opportunity-a9198331.html">ایندیپندنت</a>، در اقتصادهای سرمایه داری، میزانی از نابرابری غیر قابل اجتناب است. طی دهه گذشته، سؤال اصلی در بحث سیاسی میزان زیاد این نابرابری بوده است. اما مسئله مهم این است که علت اصلی، اختلاف و درآمدهای فراوان است.</p>
      <p>طبق تحقیقات صورت گرفته توسط اقتصاددانان صندوق بین المللی پول (IMF)، شکاف های وسیع بین ثروتمندان و فقرا که علت اصلی اختلاف فرصت ها هستند به رشد اقتصادی آسیب می زنند. بر اساس اطلاعات موجود، نویسندگان این نابرابری فرصت را ارتباط نزدیک بین درآمد پدران و پسران تعریف می کنند. هر چه این ارتباط نزدیک تر باشد، نابرابری بیشتر خواهد بود.</p>
      <p>بعید به نظر می رسد که کودکان خانواده های ثروتمند و مهم تر از همه، کودکان خانواده های فقیرتر بهتر از والدین خود شوند. به عبارتی دیگر، درآمد پدران در واقع درآمد آتی فرزندان را تعیین می کند. در این جامعه، فرصت های برابری کمتری وجود دارد یا تحرک بین نسلی پایین تر است.</p>
      <p>محققان، "شیخار آیار" و "کریستین اِبِک"، دریافتند که افزایش نابرابری درآمدی در کشورهایی که برابری فرصتِ اندکی دارند منجر به کاهش قابل توجه رشد اقتصادی می شود. این نابرابری، تغییرناپذیر است و پتانسیلِ کارگران کم درآمد را محدود می کند و اثر منفی بر رشد اقتصادی بلندمدت می گذارد. این کشورها شامل؛ آمریکا، انگلیس، ژاپن، اکثر کشورهای منطقه یورو و همچنین اقتصادهای مهم نوظهور مانند؛ چین، هند و برزیل هستند.</p>
      <p>آیار و اِبِک توضیح می دهند که این شکاف در بین نسل ها رخ می دهد. در مقابل، در اقتصادهایی که افراد کم درآمد به اندازه دیگران به فرصت ها دسترسی دارند، افزایش نابرابری به راحتی معکوس می شود.</p>
      <p>مثالی درباره انگلیس را در نظر بگیرید. نابرابری دسترسی به آموزش با کیفیت بالا به بهانه نیاز به سطح مالی خاص منجر به محرومیت بسیاری از افراد با استعداد از فرصت های آموزشی می شود و در نهایت کارگران تولیدکننده را کاهش می دهد. رشد آهسته تر در بهره وریِ کلی منجر به رشد آهسته تر در تولید ناخالص داخلی می شود.</p>
      <p>درک چگونگی انصاف در یک جامعه یک مسئله است. اگر خانواده های کم درآمد باور داشته باشند که فرزندان آنها به دلیل نداشتن ارتباط یا حتی لهجه مناسب قادر به یافتن شغل خوب نخواهند شد، ممکن است به اندازه کافی برای آموزش آنها سرمایه گذاری نکنند.</p>
      <p>تحقیقات نشان داده که انگیزه دادن به کودکان تا 5 سالگی تأثیر بسزایی در رشد مغز آنها دارد. بنابراین، سرمایه گذاری برای آموزش با کیفیت بالا در سال های اولیه زندگی بسیار مهم است.</p>
      <p>اگر همانطور که آیار و اِبِک بحث می کنند، پویاییِ پایینِ بین نسلی عاملی خوب برای نابرابری فرصت باشد، پس کاهش شدید آن در انگلیس پیامدهای نگران کننده ای بر اقتصاد دارد.</p>
      <p>طبق گفته محققان دانشگاه ساری (Surrey) و دانشکده اقتصاد لندن در سال 2005، 62 درصد از افراد 28 تا 32 ساله به همان میزان یا بیشتر از پدران خود در همان سن، درآمد کسب کردند. اما این سهم تا سال 2018 به 36 درصد کاهش یافته بود.</p>
      <p>رکود در الگوهای زندگی، همه و بلکه ثروتمندان را تهدید می کند و به افراد برنده نیز آسیب می زند. در اینجا می بینیم که یک میلیونر چطور آن را توضیح می دهد:</p>
      <p>"موریس پِرل" رئیس میلیونرهای میهنی، گروهی متشکل از ثروتمندان، سرمایه گذاران و تاجران آمریکایی که علیه نابرابری فزاینده در آمریکا مبارزه می کنند گفت: "من پول زیادی به دست آوردم، زیرا مردم صورتحساب های وام، تلفن همراه و آی‌تیونز (iTunes) خود را به موقع می پردازند."</p>
      <p>پِرل افزود: "پول از تمام این افراد که ماهانه صورتحساب های اندک خود را می پردازند گرفته شده و به ما که در شرکت هایی مانند؛ آمازون، گوگل و وِرایزِن سرمایه گذاری کرده ایم و بانک هایی که از این صورتحساب ها پول به دست می آورند، پرداخت می شود. سرمایه گذاران بدون افرادی که ماهانه پرداخت های خود را انجام می دهند قادر به کسب درآمد نیستند."</p>
      <p>بر اساس اظهارات گروه میلیونرهای میهنی، ثروتمندان حتی با آگاهی از خطرات نابرابری فزاینده در جامعه از استفاده از قدرت سیاسی برای به حداکثر رساندن ثروت خود ابایی ندارند.</p>
      <p>انتهای پیام/</p>
    </article>
  </body>
</html>