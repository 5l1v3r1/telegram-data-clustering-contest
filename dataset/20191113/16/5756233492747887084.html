<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621390/%D8%AF%D8%A7%D9%88%D8%B1%D8%B2%D9%86%DB%8C-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%88%D8%A7%D9%84%DB%8C%D8%A8%D8%A7%D9%84-%D8%B1%D8%A7-%D8%A8%D8%A7-%D9%85%D9%88%D8%AC%D9%88%D8%AF%DB%8C-%DB%B1%DB%B2-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D8%AA%D8%AD%D9%88%DB%8C%D9%84-%D8%AF%D8%A7%D8%AF%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T16:50:00+00:00"/>
    <meta property="og:title" content="داورزنی: فدراسیون والیبال را با موجودی ۱۲ میلیارد تومانی تحویل دادم"/>
    <meta property="og:description" content="معاون مستعفی وزیر ورزش و جوانان گفت: فدراسیون والیبال را در حالی تحویل دادم که موجودی حساب فدراسیون ۱۲ میلیارد تومان بود."/>
  </head>
  <body>
    <article>
      <h1>داورزنی: فدراسیون والیبال را با موجودی ۱۲ میلیارد تومانی تحویل دادم</h1>
      <address>
        <time datetime="2019-11-13T16:50:00+00:00">13 Nov 2019, 16:50</time>
      </address>
      <p>
        <i>معاون مستعفی وزیر ورزش و جوانان گفت: فدراسیون والیبال را در حالی تحویل دادم که موجودی حساب فدراسیون ۱۲ میلیارد تومان بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«محمدرضا داورزنی» روز چهارشنبه در گفت‌وگو با خبرنگار ورزشی ایرنا درباره استعفای خود از معاونت توسعه ورزش حرفه‌ای و قهرمانی وزارت ورزش و جوانان اظهار داشت: با توجه به وضیعت فعلی فدراسیون والیبال به این جمع‌بندی رسیدم که باید در جای دیگری خدمت کنم و با توجه انتظاری که مردم از والیبال دارند و همچنین تذکری که در دیدار قهرمانان بازی‌های آسیایی ۲۰۱۸ جاکارتا با مقام معظم رهبری از ایشان داشتیم، این عزم بیشتر در من جزم شد.</p>
      <p>وی افزود: در این دیدار مقام معظم رهبری به وزیر ورزش و جوانان و من تذکر دادند که حواستان به والیبال باشد. در ۲ سالی که این رشته افت کرده است تصمیم گرفتم در این حوزه منشا خدمت باشم.</p>
      <figure>
        <img src="https://aftabnews.ir/files/fa/news/1398/8/22/358975_326.jpg"/>
      </figure>
      <p>معاون مستعفی وزارت ورزش و جوانان گفت: باید تلاش شود تا والیبال به روزهای اوج خود بازگردد و از این منظر ترجیح دادم تا فعالیت در معاونت توسعه ورزش حرفه‌ای و قهرمانی وزارت ورزش و جوانان را کنار بگذارم.</p>
      <p>داورزنی می‌گوید: اثرات ورزش والیبال در کشور کوچک‌تر از معاونت توسعه ورزش حرفه‌ای و قهرمانی وزارت ورزش و جوانان نیست زیرا امروز جایگاهی که والیبال در دنیا دارد قابل مقایسه با سایر رشته‌های ورزشی نیست.</p>
      <p>وی افزود: هرجایی که حضور می‌یافتم نظر عمومی مردم بر این بود که به عرصه فعالیت در فدراسیون والیبال بازگردم و در عین حال تاکید مقام معظم رهبری بر ضرورت توجه به این رشته ورزشی باعث شد احساس وظیفه کنم.</p>
      <p>رییس پیشین فدراسیون والیبال در بخش دیگری از این گفت‌وگو اظهار داشت: والیبال جزو رشته‌های اول ورزش کشور است و در نتیجه تاثیر و موفقیت آن و انتظاری که مردم دارند بیش از پیش مورد توجه قرار می‌گیرد.</p>
      <p>داورزنی خاظرنشان کرد: شرایطی که امروز در فدراسیون والیبال حاکم شد و افت این رشته ورزشی باعث گردید احساس خطر کنم و تلاش خود را برای حضور در این فدراسیون به کار گیرم.</p>
      <p>وی به فعالیت‌های این رشته ورزشی در دورانی که خود سکان‌دار فدراسیون والیبال بود گریزی زد و گفت: در آن مقطع موجودی فدراسیون والیبال ۱۲ میلیارد تومان بود که ۸ میلیارد تومان آن نقد و ۴ میلیارد تومان دیگر آن بابات مطالباتی بود که باید پرداخت می‌شد. در واقع فدراسیون والیبال در آن دوران نه تنها هیچ بدهی نداشت بلکه توانست درآمدزایی خوبی برای موفقیت این رشته کسب کند اما فدراسیون والیبال اکنون ۴ میلیارد تومان بدهی دارد.</p>
      <p>داورزنی در پاسخ به این پرسش که آیا از ادامه فعالیت در حوزه معاونت توسعه ورزش حرفه‌ای و قهرمانی وزارت ورزش و جوانان خسته شدید؟ گفت: خیر، زیرا کار در حوزه ستادی و اجرایی متفاوت است و استعفای من از این مسئولیت تنها برای بازگرداندن والیبال به روزهای اوجش است.</p>
      <p>وی گفت: در آن مقطع در حوزه والیبال اقداماتی انجام دادیم که والیبال به نگین انگشتری در ورزش کشور تبدیل شد و اکنون انتظارات مردم برای موفقیت والیبال به حق است.</p>
      <p>وی افزود: اکنون فدراسیون والیبال ۹۰۰ هزار دلار از صدا و سیما طلب دارد و در عین حال حدود ۱۳ میلیارد تومان هم از باشگاه‌های لیگ برتری مطالبه دارد و والیبال نباید امروز به جایی برسد که بدهی ۴ میلیاردی داشته باشد.</p>
      <p>رییس پیشین فدراسیون والیبال در پاسخ به این پرسش که در صورت کسب کرسی این جایگاه در مجمع انتخاباتی پیش رو نخستین گامش چه خواهد بود؟ گفت: نخستین گام رفع نگرانی والیبالیست‌ها برای مسابقات انتخابی المپیک ۲۰۲۰ توکیو است.</p>
      <p>معاون وزیر ورزش و جوانان از سمت خود استعفا کرد تا در انتخابات ریاست فدراسیون والیبال شرکت کند.</p>
      <p>هفته گذشته زمان برگزاری انتخابات ریاست فدراسیون والیبال اعلام شد. قرار است این انتخابات ۲۹ آبان‌ماه برگزار شود و محمدرضا داورزنی هم یکی از نامزدهای کسب کرسی ریاست است.</p>
    </article>
  </body>
</html>