<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/wroclaw-po-zamieszkach-urzad-miasta-zawiadamia-prokurature,984971.html"/>
    <meta property="og:site_name" content="TVN24"/>
    <meta property="article:published_time" content="2019-11-13T16:03:41+00:00"/>
    <meta property="og:title" content="Zarzuty po marszu narodowców. Miasto zawiadomi prokuraturę w sprawie Jacka Międlara"/>
    <meta property="og:description" content="Wrocławski urząd miasta zamierza złożyć do prokuratury trzy zawiadomienia o możliwości popełnienia przestępstwa przez jednego z liderów marszu narodowców Jacka Międlara. Zdaniem urzędników nawoływa..."/>
  </head>
  <body>
    <article>
      <h1>Zarzuty po marszu narodowców. Miasto zawiadomi prokuraturę w sprawie Jacka Międlara</h1>
      <address><time datetime="2019-11-13T16:03:41+00:00">13 Nov 2019, 16:03</time> by <a rel="author">ib/ks</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/919a1a96-f1b7-4b69-b374-f2f18c7fafd6-480p.mp4"/>
          <figcaption>Zarzuty po marszu narodowców</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/17072406-c81a-4096-8df7-7905a8964f6c-480p.mp4"/>
          <figcaption>Starcia z policją na ulicach Wrocławia</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/3361414f-d5c6-4b67-ab43-c42c1e2e0ee3-480p.mp4"/>
          <figcaption>Przedstawiciel urzędu miasta o powodach rozwiązania marszu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/24855232-1891-4552-b42b-0632815b4142-480p.mp4"/>
          <figcaption>Wrocławska policja podsumowuje marsz narodowców</figcaption>
        </figure>
        <figcaption>Zamieszki na marszu narodowców we Wrocławiu<cite>Foto: Aleksander Koźmiński / PAP | Video: TVN24 Wrocław</cite></figcaption>
      </slideshow>
      <h3>Wrocławski urząd miasta zamierza złożyć do prokuratury trzy zawiadomienia o możliwości popełnienia przestępstwa przez jednego z liderów marszu narodowców Jacka Międlara. Zdaniem urzędników nawoływał on między innymi do nienawiści na tle różnic wyznaniowych i narodowościowych, a także zachęcał do linczu na pracownikach wrocławskiego magistratu. 11 osób zatrzymanych po marszu usłyszało prokuratorskie zarzuty czynnego udziału w zbiegowisku, dwie 17-latki odpowiedzą za znieważenie policjantów.</h3>
      <p>W poniedziałek o godzinie 19 niespełna tysiąc osób (według szacunków miasta) zebrało się w okolicy Wyspy Słodowej, aby przemaszerować ulicami Wrocławia pod hasłem "Żeby Polska, była Polską". Narodowcom przewodził były ksiądz Jacek Międlar.</p>
      <related>
        <a href="https://www.tvn24.pl/wiadomosci-z-kraju,3/zamieszki-po-marszu-narodowcow-we-wroclawiu-kilkunastu-zatrzymanych-pieciu-poszkodowanych,984642.html"/>
      </related>
      <p>Pochód przeszedł zaledwie kilkaset metrów, jego czoło zdążyło przekroczyć skrzyżowanie Pomorskiej i Dubois, kiedy władze miasta poinformowały o godzinie 19.25 o jego rozwiązaniu. Powodem miały być odpalone race oraz antysemickie hasła.</p>
      <p>Uczestnicy marszu kilka razy wzywani byli do rozejścia się. W końcu doszło do starć z policją. W stronę funkcjonariuszy poleciały petardy, race, puste butelki. Policjanci odpowiedzieli użyciem siły, gazu, a na końcu armatek wodnych.</p>
      <p>W kilkadziesiąt minut udało się sytuację opanować. Bezpośrednio po marszu zatrzymanych zostało 14 osób. Pięć osób - w tym trzech policjantów - zostało niegroźnie poszkodowanych. Wszyscy otrzymali pomoc medyczną na miejscu.</p>
      <h3>Prezydent odważnie</h3>
      <p>Jeszcze tego samego dnia wieczorem prezydent Wrocławia Jacek Sutryk w swoim wpisie na facebooku stanowczo skrytykował to, co stało się na ulicach miasta.</p>
      <p>"Grupka osób, która zdecydowanie inaczej rozumie nasze wspólne święto tj. jako okazję do obrażania innych, wyzywania policji i walki z nią, chciała nam popsuć Dzień Niepodległości. A czynów tych, co jeszcze smutniejsze, dokonują, mając na ustach słowa Mazurka Dąbrowskiego. Na to naszej zgody nie ma i dlatego rozwiązaliśmy marsz. Powiem więcej: możecie wykrzykiwać, że jestem "cwelem i pedałem", możecie nas obrażać, ale na szarganie polską flagą we Wrocławiu nie było, nie ma i nie będzie miejsca. Nie będziemy na to pozwalać" - komentował włodarz miasta.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsutrykjacek%2Fvideos%2F750843818713354%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Teraz miasto zapowiada złożenie do prokuratury trzech zawiadomień o możliwości popełnienia przestępstwa przez Jacka Międlara, który stał na czele marszu.</p>
      <h3>Międlar może mieć kłopoty</h3>
      <p>- Pierwsze zawiadomienie dotyczy przebiegu samego marszu, a właściwie słów, jakie padły z ust Jacka Międlara. Nawoływał on do nienawiści na tle różnić wyznaniowych i narodowościowych. Między innymi szczuł na Żydów, określając ich słowami "tchórzliwi", czy "nienawistni", co wypełnia znamiona przestępstwa artykułu 256 Kodeksu karnego - mówi Bartłomiej Ciążyński, doradca prezydenta Wrocławia do spraw tolerancji i przeciwdziałania ksenofobii.</p>
      <p>Okrzyki te były zresztą jednym z powodów rozwiązania marszu.</p>
      <p>- Drugie zawiadomienie związane jest z publikacją artykułu udającego felieton historyczny, jaki ukazał się 7 listopada na portalu wprawo.pl, prowadzonym przez Międlara. W naszej ocenie jest on pochwałą Holocaustu, nawoływaniem do dyskryminacji, a także konfliktu zbrojnego - tłumaczy Ciążyński.</p>
      <p>Te dwa zawiadomienia Jacek Sutryk zamierza złożyć w imieniu gminy Wrocław. Trzecie zawiadomienie prezydent chce złożyć osobiście. Dotyczy ono przemowy Międlara na wrocławskim rynku, kiedy zapowiadał przywiązywanie urzędników wrocławskiego magistratu do pręgierza i nawoływał do ich linczowania.</p>
      <p>- To kwestia bezpieczeństwa mieszkańców, ale też kwestia idei, która przyświeca naszemu miastu, które ma być otwarte i tolerancyjne. W którym każdy będzie czuł się dobrze, niezależnie od narodowości, orientacji, religii, czy koloru skóry. Nie pozwalamy na łamanie prawa na manifestacjach - zaznacza Bartłomiej Ciążyński.</p>
      <h3>Zarzuty</h3>
      <p>Od środowego poranka do Prokuratury Rejonowej dla Wrocławia-Śródmieście doprowadzane były kolejne osoby, które - według policji - łamały prawo po rozwiązaniu marszu przez magistrat. W sumie po marszu zatrzymano 14 osób.</p>
      <p>Po południu rzeczniczka Prokuratury Okręgowej we Wrocławiu podała, że łącznie 11 mężczyzn w wieku od 18 do 64 lat usłyszało zarzuty za czynny udział w zbiegowisku pomimo wiedzy, że jego uczestnicy wspólnymi siłami dopuszczają się gwałtownego zamachu na osoby lub mienie. Grozi za to do 3 lat więzienia. Zastosowano wobec nich dozór policji oraz poręczenia majątkowe.</p>
      <p>W poniedziałek zatrzymano także dwie 17-latki. One z kolei usłyszały policyjne zarzuty znieważenia interweniujących funkcjonariuszy. Ostatnia zatrzymana osoba dopuściła się tylko wykroczenia.</p>
      <p>Wrocławska policja analizuje obecnie nagrania z kamer monitoringu miejskiego celem ustalenia innych osób, które złamały przepisy prawa. - Osoby te muszą liczyć się z konsekwencjami - zapewniał we wtorek Kamil Rynkiewicz z biura prasowego dolnośląskiej policji.</p>
    </article>
  </body>
</html>