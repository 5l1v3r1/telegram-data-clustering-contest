<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597232/o-kormpin-tha-protimouse-na-exei-syllifthei-zontanos-o-al-mpagkntanti"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T21:32:00+00:00"/>
    <meta property="og:title" content="Ο Κόρμπιν θα προτιμούσε να έχει συλληφθεί ζωντανός ο αλ Μπαγκντάντι"/>
    <meta property="og:description" content="Ο ηγέτης των Εργατικών, Τζέρεμι Κόρμπιν, δήλωσε σήμερα ότι θα ήταν προτιμότερο να έχει συλληφθεί ζωντανός ο αρχηγός του Ισλαμικού Κράτους, Άμπου Μπακρ αλ..."/>
  </head>
  <body>
    <article>
      <h1>Ο Κόρμπιν θα προτιμούσε να έχει συλληφθεί ζωντανός ο αλ Μπαγκντάντι</h1>
      <address><time datetime="2019-11-13T21:32:00+00:00">13 Nov 2019, 21:32</time> by <a rel="author">sigmalive</a></address>
      <p>Ο ηγέτης των Εργατικών, Τζέρεμι Κόρμπιν, δήλωσε σήμερα ότι θα ήταν προτιμότερο να έχει συλληφθεί ζωντανός ο αρχηγός του Ισλαμικού Κράτους, Άμπου Μπακρ αλ Μπαγκντάντι, αν ήταν εφικτό κάτι τέτοιο.</p>
      <p>Ο Μπαγκντάντι σκοτώθηκε μαζί με τρία από τα παιδιά του όταν πυροδότησε τα εκρηκτικά με τα οποία ήταν ζωσμένος, ενώ προσπαθούσε να διαφύγει από τις αμερικανικές ειδικές δυνάμεις που τον είχαν καταδίωκαν στην βορειοδυτική Συρία.</p>
      <p>Ο Κόρμπιν, ο οποίος στο παρελθόν έχει επικρίνει την αμερικανική εξωτερική πολιτική, είπε ότι άνθρωποι σαν τον Μπαγκντάντι θα πρέπει να οδηγούνται ενώπιον του Διεθνούς Ποινικού Δικαστηρίου στην Χάγη. Ωστόσο, στην συνέντευξη που παραχώρησε στον βρετανικό ραδιοφωνικό σταθμό LBC, σημείωσε ότι είναι "πολύ καλό πράγμα" που ο ηγέτης του ΙΚ βγήκε από την μέση. "Αν ήταν δυνατόν να τον συλλάβουν –αν και δεν γνωρίζω τις λεπτομέρειες ή τις συνθήκες, έχω δει μόνο τις διάφορες ανακοινώσεις που εξέδωσαν οι ΗΠΑ– σίγουρα θα ήταν το σωστό πράγμα", πρόσθεσε.</p>
      <p>Το 2011, πριν αναλάβει την ηγεσία των Εργατικών, ο Κόρμπιν είχε δηλώσει στο ιρανικό τηλεοπτικό κανάλι Press TV ότι ο θάνατος του Οσάμα μπιν Λάντεν ήταν "τραγωδία" επειδή δεν έγινε καμία προσπάθεια να τον συλλάβουν και να τον οδηγήσουν σε δίκη. Οι πολιτικοί αντίπαλοί του τον επικρίνουν συχνά επειδή είχε συναντηθεί στο παρελθόν με Ιρλανδούς και Παλαιστίνιους μαχητές και είχε αποκαλέσει "φίλους" του μέλη της Χαμάς και της Χεζμπολάχ.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>