<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822173.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T21:54:00+00:00"/>
    <meta property="og:title" content="جزئیاتی از اتصال ابوبکر البغدادی به اینترنت در آخرین پناهگاه خود"/>
    <meta property="og:description" content="به گزارش فارس، منابع خبری چهارشنبه گزارش داده‌اند مجتمعی در شمال سوریه که به مخفی‌گاه «ابوبکر البغدادی»، سرکرده معدوم گروه تروریستی داعش تبدیل شده بود تا ساعاتی قبل از حمله نهایی به اینترنت متصل بود. "/>
  </head>
  <body>
    <article>
      <h1>جزئیاتی از اتصال ابوبکر البغدادی به اینترنت در آخرین پناهگاه خود</h1>
      <address>
        <time datetime="2019-11-13T21:54:00+00:00">13 Nov 2019, 21:54</time>
      </address>
      <p>منابع خبری چهارشنبه جزئیاتی از اتصال سرکرده داعش به اینترنت در آخرین پناهگاه خود در شمال سوریه منتشر کرده‌اند.</p>
      <p>به گزارش فارس، منابع خبری چهارشنبه گزارش داده‌اند مجتمعی در شمال سوریه که به مخفی‌گاه «ابوبکر البغدادی»، سرکرده معدوم گروه تروریستی داعش تبدیل شده بود تا ساعاتی قبل از حمله نهایی به اینترنت متصل بود. </p>
      <p>ابوبکر البغدادی چند هفته پیش در جریان عملیات نیروهای آمریکایی به منطقه‌ای در استان ادلب سوریه کشته شد. او در جریان این حمله به همراه سه فرزندش در یک تونل بن‌بست گرفتار شد و به زندگی خود پایان داد. </p>
      <p>اسنادی که به دست تلویزیون «الآن» رسیده نشان می‌دهد این مجتمع از آغاز ماه فوریه سال جاری اشتراک اینترنت داشته و تا ۱۲ ساعت قبل از حمله به آن به اینترنت متصل بوده است. </p>
      <p>خبرنگار تلویزیون «الان» در حساب کاربری‌اش در توئیتر نوشته اسنادی که او به آنها دست یافته نشان می‌دهد اشتراک اینترنت این مجتمع از ۱ فوریه آغاز شده و مالک، هزینه آن را ماهانه به صورت نقدی به تأمین‌کننده اینترنت در آن منطقه پرداخت کرده است. </p>
      <p>هزینه ماهانه اینترنت معادل ۸ دلار بوده که تا ماه اکتبر پرداخت شده است. خبرنگار «الان» همچنین افشا کرده البغدادی از نام کاربری «mhrab» برای اتصال به اینترنت استفاده کرده است. </p>
      <p> رسانه‌های آمریکایی چند هفته پیش جزئیاتی از عملیات کشتن «ابوبکر البغدادی»، سرکرده منتشر کرده و مدعی شده‌اند او برای در امان ماندن از خطر ۶۷ هزار دلار به گروه‌های مسلح رقیب پرداخت کرده بود، اما سرانجام یک عنصر داخلی داعش مخفی‌گاهش را لو داد. </p>
      <p>مقام‌های آمریکاییِ مطلع از عملیات کشتن البغدادی به روزنامه واشنگتن‌پست گفته‌اند کماندوهای آمریکایی با کمک یکی از عناصر داعش که از جمله افراد دخیل در جابجایی‌های البغدادی در سوریه بود توانستند محل اختفای نهایی او را پیدا کنند. این عضو داعش، حتی در عملیات ساخت و ساز مخفی‌گاه البغدادی در سوریه هم نقش داشت. </p>
      <p>مقام‌های مورد استناد واشنگتن‌پست می‌گویند اطلاعات دقیق این مخبر داعش از محل اختفای البغدادی و همچنین طرحی که او از تک تک اتاق‌های پناهگاه او ارائه کرد، از اهمیتی اساسی در عملیات ۲۶ اکتبر که به کشته شدن یکی از خطرناک‌ترین تروریست‌های دنیا منجر شد، برخوردار بود. </p>
      <p>این مخبر هنگام انجام عملیات در مجتمع محل اختفای البغدادی در استان ادلب سوریه در آنجا حضور داشت و دو روز بعد به همراه خانواده‌اش از منطقه خارج شدند. احتمال می‌رود دولت آمریکا جایزه ۲۵ میلیون دلاری که برای سر البغدادی تعیین کرده بود را به این فرد اعطا کند.  </p>
      <p>تابعیت این فرد نفوذی در داعش هنوز مشخص نشده است. یکی از مقام‌های مورد استناد واشنگتن‌پست گفته او سنی و اهل یکی از کشورهای عربی است و از زمانی که داعش یکی از خویشاوندانش را کشت به صف مخالفان این گروه تروریستی پیوست. </p>
      <p>روزنامه نیویورک‌تایمز هم در گزارشی جداگانه نوشته البغدادی بعد از پرداخت پول به یکی از گروه‌های مسلح رقیب، در پایگاه آن گروه در استان ادلب مخفی شده بود. </p>
      <p>طبق گزارش نیویورک‌تایمز، سرکرده داعش دست‌کم ۶۷ هزار دلار به گروهک «حراس الدین»، وابسته به القاعده پرداخت کرده بود. با این حال، در پایان، این یکی از عناصر داخلی داعش بود که البغدادی را لو داد. </p>
      <p>در سال‌های گذشته، ادلب به کانون تجمع شماری از گروه‌های مسلح مخالف با داعش تبدیل شده است. </p>
    </article>
  </body>
</html>