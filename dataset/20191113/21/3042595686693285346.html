<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/sprengstoff-tatt-igjen---ingen-terrorist/71817040"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T21:15:57+00:00"/>
    <meta property="og:title" content="Sprengstoff-tatt igjen: - Ingen terrorist"/>
    <meta property="og:description" content="Seinest i april måtte politiet sprenge eksplosiver funnet i mannens bil og hjem. Nå er han tatt igjen. - Han kan forklare alt."/>
  </head>
  <body>
    <article>
      <h1>Sprengstoff-tatt igjen: - Ingen terrorist</h1>
      <h2>Seinest i april måtte politiet sprenge eksplosiver funnet i mannens bil og hjem. Nå er han tatt igjen. - Han kan forklare alt.</h2>
      <address><time datetime="2019-11-13T21:15:57+00:00">13 Nov 2019, 21:15</time> by <a rel="author">Trym Mogen</a></address>
      <p>Politiet fant i ettermiddag eksplosiver i et bolighus i Sola kommune utenfor Stavanger.</p>
      <p>
        <b>Boligen er sperret av og politiet har opprettet vakthold samtidig som bombegruppa er kalt til stedet. En 26 år gammel mann er pågrepet og siktet for ulovlig befatning med eksplosiver.</b>
      </p>
      <p>Mannen ble tidligere i dag pågrepet for ruskjøring. Det var da politiet gikk til husransakelse, sier politijurist Tonje Leirgulen Ravndal til Dagbladet.</p>
      <h3>Nytt funn</h3>
      <p>Det er ikke første gang politiet gjør funn hjemme hos ham.</p>
      <p>Samme mann ble i april pågrepet og siktet for <a href="https://www.dagbladet.no/nyheter/bombegruppa-sprengte-eksplosiver/70986354">oppbevaring av sprengstoff på samme adresse</a>.</p>
      <p>
        <b>Ravndal opplyser til <a href="https://www.aftenbladet.no/lokalt/i/MRXegR/mann-i-sola-paagrepet-med-eksplosiver-for-andre-gang-paa-et-halvt-aar">Stavanger Aftenblad</a> at saken fra april fortsatt er under etterforskning.</b>
      </p>
      <p>Politiet måtte den gang sprenge eksplosivene fordi de mente den kunne være til fare for naboer og omgivelsene. Han ble varetektsfengslet den gang og først løslatt i begynnelsen av juni.</p>
      <figure>
        <img src="https://dbstatic.no/71817081.jpg?imageId=71817081&amp;width=1024&amp;height=615"/>
        <figcaption><b>DETONERT:</b> Politiet fraktet mannens eksplosiver til Vatnaleiren der det ble detonert. Foto: Carina Johansen / NTB Scanpix Vis mer</figcaption>
      </figure>
      <h3>- Svare på alt</h3>
      <p>Mannen en kjenning av politiet. Hans forsvarer Anne Kroken sier til Dagbladet at hun og klienten ikke helt forstår politiets nye sak.</p>
      <p>- Jeg har snakket med ham nå i kveld. Politiet skal undersøke boligen, men han forstår ikke helt hva politiet sikter til. De var gjennom huset for et halvt år siden og sjekket ham grundig, sier hun til Dagbladet like før klokka 22.00 onsdag kveld.</p>
      <p>Mannen er ennå ikke blitt avhørt av politiet.</p>
      <p>
        <b>- Han tar det rolig og sier han kan forklare seg om alt og svare på alle spørsmål.</b>
      </p>
      <h3>- Ingen terrorist</h3>
      <p>Hun avviser at mannen er en del av et farlig miljø eller har til hensikt å skade noen.</p>
      <p>- Han har en omfattende interesse for eksplosiver, sprengstoff og fyrverkeri. Han er ingen terrorist, sier hun.</p>
      <p>Politijurist Ravndal sier de skal avhøre mannen i morgen.</p>
      <p>
        <b>- Vi skal la han forklare seg i avhør, blant annet hva slags formål han skal ha hatt med oppbevaringen, sier hun til Dagbladet.</b>
      </p>
      <p>Bombegruppa ikke vil ankomme huset onsdag kveld, men sperringen rundt huset vil opprettholdes gjennom natta.</p>
      <h3>Vakthold</h3>
      <p>- Vi har ikke noe formening om eksplosivene skulle brukes til noe. Mannen er ennå ikke avhørt, sier politijurist Ravndal.</p>
      <p>Huset er fortsatt avsperret med vakthold onsdag kveld.</p>
      <p>- Det er ikke avklart når bombegruppa kommer.</p>
      <p>Politiet tror ikke at flere personer enn mannen i 20-åra er involvert. Politiet skal selv ha observert det de mener er eksplosiver i huset, men det er bombegruppa som vil få i oppgave med å avklare hva slags eksplosiver det er snakk om.</p>
      <p>
        <b>Det skal ikke være fare for øvrige omgivelser, og ingen andre hus i nærheten av den aktuelle boligen er evakuert.</b>
      </p>
    </article>
  </body>
</html>