<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2035424/tramp-i-agkira-ine-enas-megalos-simmachos-sto-nato.html"/>
    <meta property="og:site_name" content="News.gr"/>
    <meta property="article:published_time" content="2019-11-13T21:51:31+00:00"/>
    <meta property="og:title" content="Τραμπ: Η Άγκυρα είναι ένας μεγάλος σύμμαχος στο ΝΑΤΟ"/>
    <meta property="og:description" content="«Η αγορά των S-400 από την Τουρκία δημιουργεί μια «πολύ σοβαρή πρόκληση για τις ΗΠΑ» δήλωσε ο Αμερικανός πρόεδρος"/>
  </head>
  <body>
    <article>
      <h1>Τραμπ: Η Άγκυρα είναι ένας μεγάλος σύμμαχος στο ΝΑΤΟ</h1>
      <address>
        <time datetime="2019-11-13T21:51:31+00:00">13 Nov 2019, 21:51</time>
      </address>
      <h3>«Η αγορά των S-400 από την Τουρκία δημιουργεί μια «πολύ σοβαρή πρόκληση για τις ΗΠΑ» δήλωσε ο Αμερικανός πρόεδρος</h3>
      <p>Ο πρόεδρος των ΗΠΑ <a href="https://www.news.gr/tag/ntonalnt-tramp"><b>Ντόναλντ Τραμπ</b></a> ανακοίνωσε απόψε ότι είχε μια «θαυμάσια, παραγωγική συνάντηση» με τον Τούρκο ομόλογό του, <a href="https://www.news.gr/tag/retzep-tagip-erntogan"><b>Ρετζέπ Ταγίπ Ερντογάν</b></a>, δηλώνοντας «μεγάλος οπαδός» του και χαρακτηρίζοντας «ειλικρινείς» τις συνομιλίες που είχαν οι δύο ηγέτες στον Λευκό Οίκο.</p>
      <p>Σύμφωνα με το Αθηναϊκό Πρακτορείο Ειδήσεων, ο Ρεπουμπλικάνος πρόεδρος δήλωσε ικανοποιημένος για τη συνεργασία των ΗΠΑ με την Τουρκία σε ό,τι αφορά την αντιμετώπιση της τρομοκρατίας. Τόνισε ότι η Άγκυρα είναι ένας «μεγάλος σύμμαχος» στο ΝΑΤΟ και εξέφρασε την ικανοποίησή του γιατί βρίσκεται κοντά στο στόχο να αυξήσει τη συμβολή της στη Βορειοατλαντική Συμμαχία στο 2% του ΑΕΠ της.</p>
      <p>Ωστόσο, σχολιάζοντας την αγορά του ρωσικού αμυντικού συστήματος <a href="https://www.news.gr/tag/s-400"><b>S-400</b></a> από την Τουρκία, πρόσθεσε ότι δημιουργεί μια «πολύ σοβαρή πρόκληση» για τις <a href="https://www.news.gr/tag/hpa"><b>ΗΠΑ</b></a>. Εμφανίστηκε όμως αισιόδοξος ότι οι δύο χώρες θα καταφέρουν να επιλύσουν την κατάσταση.</p>
      <p>Για την οικονομική συνεργασία τους, είπε ότι οι οικονομικές σχέσεις των δύο χωρών έχουν «τεράστιες δυνατότητες».</p>
      <p>Αναφερόμενος εξάλλου στο θέμα της <a href="https://www.news.gr/tag/syria"><b>Συρίας</b></a>, σχολίασε ότι η εκεχειρία, αν και «περίπλοκη», κρατάει και ευχαρίστησε την <a href="https://www.news.gr/tag/toyrkia"><b>Τουρκία</b></a> για τις προσπάθειές της.</p>
      <p>Ο πρόεδρος των ΗΠΑ δήλωσε ότι η Ευρώπη θα έπρεπε να πληρώνει περισσότερα για να καλύψει το κόστος διαβίωσης των Σύρων προσφύγων.</p>
      <p>«Πιστεύω ότι ειλικρινά η Ευρώπη θα έπρεπε να πληρώνει σε μεγαλύτερο βαθμό. Αυτή τη στιγμή η Τουρκία πληρώνει τα περισσότερα», δήλωσε στην κοινή συνέντευξη Τύπου που παραχώρησε με τον Ερντογάν στον Λευκό Οίκο.</p>
      <p>Ο Ρεπουμπλικάνος πρόεδρος τόνισε ότι διατηρεί θαυμάσια σχέση με τους Κούρδους και πρόσθεσε ότι πιστεύει πως και ο Ερντογάν έχει «θαυμάσια σχέση» με τους Κούρδους. Ο Τούρκος πρόεδρος από την πλευρά του είπε ότι η χώρα του δεν έχει κάποιο θέμα με τους Κούρδους αλλά με τις «τρομοκρατικές οργανώσεις».</p>
      <p>Λίγο νωρίτερα, είχε δηλώσει ότι τον θλίβει το γεγονός ότι ο Τραμπ και η Ρωσία παίρνουν στα σοβαρά τον Μαζλούμ Κομπάνι, τον διοικητή των Συριακών Δημοκρατικών Δυνάμεων (SDF), βασική συνιστώσα των οποίων είναι οι Μονάδες Προστασίας του Λαού (YPG), η κουρδική πολιτοφυλακή την οποία η Άγκυρα θεωρεί παρακλάδι του PKK.</p>
      <h4>Ερντογάν: Πολύ ειλικρινείς οι συζητήσεις</h4>
      <p>Ο Ερντογάν από την πλευρά του χαρακτήρισε «πολύ ειλικρινείς» τις συζητήσεις που είχε στον Λευκό Οίκο με τον Αμερικανό ομόλογό του. Όπως είπε, του δήλωσε ότι η Τουρκία μπορεί να αγοράσει αμερικανικούς πυραύλους Patriot, στη σωστή τιμή.</p>
      <p>Η Τουρκία, είπε ο Ερντογάν, κρατά αυτή τη στιγμή σε φυλακές περισσότερους από 200 μαχητές του Ισλαμικού Κράτους και τόνισε ότι είναι πολύ σημαντικό οι χώρες από τις οποίες προέρχονται να πάρουν πίσω τους πολίτες τους.</p>
      <p>Σχολιάζοντας τις τουρκικές επιχειρήσεις στη Συρία, είπε ότι επέφεραν πλήγμα στην «αποσχιστική ατζέντα του PKK».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2035336/tramp-sizitame-me-ton-erntogan-tis-enallaktikes-gia-ta-f-35.html"/>
        <a href="https://www.news.gr/kosmos/article/2035199/proklisis-tis-asfalias-erntogan-kata-ellinon-ke-armenion-diadiloton.html"/>
        <a href="https://www.news.gr/lifestyle/article/2034685/i-pamela-anterson-zita-apo-ton-trab-na-aponimi-chari-ston-tzoulian-asanz.html"/>
      </related>
    </article>
  </body>
</html>