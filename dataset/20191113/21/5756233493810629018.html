<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621420/%D8%A7%D8%B3%D8%AA%D9%82%D8%A8%D8%A7%D9%84-%D8%B1%D8%B3%D9%85%DB%8C-%D8%A7%D8%B2-%D8%A7%D8%B1%D8%AF%D9%88%D8%BA%D8%A7%D9%86-%D8%AF%D8%B1-%DA%A9%D8%A7%D8%AE-%D8%B3%D9%81%DB%8C%D8%AF-%D8%AA%D8%B1%D8%A7%D9%85%D9%BE-%D8%A7%DA%A9%D8%AB%D8%B1-%D9%86%DB%8C%D8%B1%D9%88%D9%87%D8%A7%DB%8C%D9%85%D8%A7%D9%86-%D8%B1%D8%A7-%D8%A7%D8%B2-%D8%B3%D9%88%D8%B1%DB%8C%D9%87-%D8%A8%D8%B1%D9%85%DB%8C%E2%80%8C%DA%AF%D8%B1%D8%AF%D8%A7%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T21:54:00+00:00"/>
    <meta property="og:title" content="استقبال رسمی از اردوغان در کاخ سفید/ ترامپ: اکثر نیروهایمان را از سوریه برمی‌گردانیم"/>
    <meta property="og:description" content="رئیس جمهور ترکیه امروز (چهارشنبه) در کاخ سفید از سوی همتای آمریکایی خود به طور رسمی مورد استقبال قرار گرفت."/>
  </head>
  <body>
    <article>
      <h1>استقبال رسمی از اردوغان در کاخ سفید/ ترامپ: اکثر نیروهایمان را از سوریه برمی‌گردانیم</h1>
      <address>
        <time datetime="2019-11-13T21:54:00+00:00">13 Nov 2019, 21:54</time>
      </address>
      <p>
        <i>رئیس جمهور ترکیه امروز (چهارشنبه) در کاخ سفید از سوی همتای آمریکایی خود به طور رسمی مورد استقبال قرار گرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رجب طیب اردوغان، رئیس جمهور ترکیه که برای انجام چند دیدار رسمی به واشنگتن رفته است، طی یک مراسم رسمی در کاخ سفید از سوی دونالد ترامپ، همتای آمریکایی خود مورد استقبال قرار گرفت.</p>
      <p>به گزارش خبرگزاری آناتولی، رئیس جمهور ترکیه و امینه اردوغان، همسر وی پس از رسیدن به کاخ سفید طی مراسمی از سوی دونالد ترامپ و ملانیا ترامپ، همسر وی مورد استقبال قرار گرفتند.</p>
      <figure>
        <img src="https://aftabnews.ir/files/fa/news/1398/8/22/359022_132.jpg"/>
      </figure>
      <p>اردوغان و ترامپ پس از این که دفتر شرف را امضا کردند، برای دیدار دوجانبه عازم دفتر بیضی کاخ سفید شدند. دیدار طرفین ساعت ۲۰.۱۳ به وقت محلی ترکیه آغاز شده است.</p>
      <p>ترامپ گفته که درباره سیستم‌های اس-۴۰۰ روسی و برنامه جنگنده‌های اف-۳۵ آمریکایی با اردوغان گفتگو خواهد کرد.</p>
      <p>وی همچنین گفت: اکثر نیروهای آمریکایی را از سوریه به آمریکا برمی‌گردانیم.</p>
      <p>رئیس جمهوری آمریکا همچنین در این دیدار با اعلام اینکه اردوغان دوست بسیار خوبی است، گفت: مشکلاتی که ترکیه را با آنها روبرو می‌بینیم باید درباره این مشکلات کاری انجام دهیم. دو طرف درباره مسائل تجاری گفتگو خواهند کرد. ترکیه تولیدات خوبی دارد و ما به دنبال گسترش روابط تجاری خود هستیم. فکر می‌کنم می‌توانیم روابط تجاری ۱۰۰ میلیارد دلاری با ترکیه داشته باشیم چون در حال حاضر تعاملات تجاری ما ۲۰ میلیارد دلار است. افزایش این تعاملات تجاری هم برای ترکیه و هم برای ما خوب است.</p>
      <p>ترامپ همچنین ادامه داد: ایالات متحده به کنترل خود بر حوزه‌های نفتی در شمال شرق سوریه و با وجود کاهش حضور نظامی خود در منطقه ادامه می‌دهد.</p>
      <p>رئیس جمهوری ترکیه نیز پیش از سفر به آمریکا گفته بود، عملیات نظامی در شمال سوریه و مقابله با سازمان تروریستی فتو در میان موضوعاتی هستند که در جریان دیدارش با ترامپ به بررسی آنها می‌پردازد.</p>
      <p>وی همچنین ادامه داد، مقابله با تروریسم به ویژه مسائلی که بین دو کشور مشترک هستند، همکاری صنایع دفاعی و نظامی و همچنین روابط اقتصادی و تجاری در این دیدار به بحث گذاشته می‌شود.</p>
      <p>آخرین باری که اردوغان به واشنگتن رفته بود، به سال ۲۰۱۷ برمی‌گردد.</p>
    </article>
  </body>
</html>