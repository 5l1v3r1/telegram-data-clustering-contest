<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684108/afthaireta-afxisi-ton-prostimon-apo-ton-ioulio-tou-2020"/>
    <meta property="og:site_name" content="enikos.gr"/>
    <meta property="article:published_time" content="2019-11-13T21:08:00+00:00"/>
    <meta property="og:title" content="Αυθαίρετα: Αύξηση των προστίμων από τον Ιούλιο του 2020"/>
    <meta property="og:description" content="Όπως ανακοίνωσε ο κ. Χατζηδάκης, όποιος, έως τότε, δεν έχει τακτοποιήσει το ακίνητό του, θα καταβάλει..."/>
  </head>
  <body>
    <article>
      <h1>Αυθαίρετα: Αύξηση των προστίμων από τον Ιούλιο του 2020</h1>
      <address>
        <time datetime="2019-11-13T21:08:00+00:00">13 Nov 2019, 21:08</time>
      </address>
      <p>Νέα παράταση έως τα τέλη Ιουνίου 2020 για την τακτοποίηση των <a href="http://www.enikonomia.gr/my-money/225535,ti-provlepei-o-neos-nomos-gia-ta-afthaireta-pote-tha-tethei-se-is.html%CE%B1%CF%85%CE%B8%CE%B1%CE%B9%CF%81%CE%AD%CF%84%CF%89%CE%BD">αυθαιρέτων</a> και τελευταία για όσα υπάγονται στην κατηγορία 5, ανακοίνωσε ο υπουργός Περιβάλλοντος και Ενέργειας, Κ. Χατζηδάκης, ύστερα από σχετική συνάντηση που είχε το απόγευμα με τους προέδρους του Τεχνικού Επιμελητηρίου Ελλάδας (ΤΕΕ), Γ. Στασινό, και της Πανελλήνιας Ομοσπονδίας Ιδιοκτητών Ακινήτων (ΠΟΜΙΔΑ), Στρ. Παραδιά.</p>
      <p>Όπως ανακοίνωσε ο κ. Χατζηδάκης, όποιος, έως τότε, δεν έχει τακτοποιήσει το ακίνητό του, θα καταβάλει 20% παραπάνω χρήματα για την τακτοποίησή του. Και για κάθε χρόνο περαιτέρω καθυστερήσεων, θα καταβάλλεται ένα επιπλέον 5%. Δηλαδή για καθυστέρηση ενός χρόνου, θα καταβάλλεται επιπλέον 25%, δύο χρόνων 30%, κ.ο.κ.. «Θεωρούμε ότι η ρύθμιση αυτή είναι δίκαιη και λειτουργική. Δίκαιη, διότι συνδέει το ύψος των χρημάτων που καταβάλλονται, με την ταχύτητα με την οποία κάποιος ιδιοκτήτης σπεύδει να τακτοποιήσει το ακίνητό του. Λειτουργική, διότι το υπουργείο αυτό, τουλάχιστον στο συγκεκριμένο ζήτημα, παύει να είναι υπουργείο παρατάσεων και γίνεται ένα υπουργείο συνολικής ρύθμισης για τα αυθαίρετα. Ρύθμιση η οποία δεν είναι αποτέλεσμα συναλλαγής, αλλά αποτέλεσμα συνεννόησης. Επίσης, έχει ως βάση το Σύνταγμα και τη νομολογία του Συμβουλίου της Επικρατείας» δήλωσε ο κ. Χατζηδάκης.</p>
      <p>Είπε ακόμη, ότι από το τέλος του Ιουνίου και μετά, θα υπάρξει «σφαιρική και μονιμότερη λύση για το ζήτημα των αυθαιρέτων», διευκρινίζοντας ότι θα εξακολουθήσει να υπάρχει η κόκκινη γραμμή του 2011. Ως εκ τούτου, η διαδικασία αφορά αυθαίρετα που με βάση τους σημερινούς νόμους, τον νόμο του 2013 και τον νόμο του 2017, έχουν αναγνωριστεί ως αυθαίρετα και για τα οποία μιλάει έτσι κι αλλιώς η νομολογία του Συμβουλίου της Επικρατείας. Επιπλέον, η τακτοποίηση των αυθαιρέτων από τον Ιούνιο και μετά, θα συνδεθεί με την έκδοση ηλεκτρονικής ταυτότητας του κτιρίου ή της ιδιοκτησίας.</p>
      <p>
        <b>Τι είπε ο Δημήτρης Οικονόμου</b>
      </p>
      <p>Ο υφυπουργός Περιβάλλοντος και Ενέργειας, Δημήτρης Οικονόμου, από την πλευρά του, αναφέρθηκε στη διπλή ηλεκτρονική ταυτότητα κτιρίου. Όπως είπε, για τα κτίρια που κατασκευάζονται από εδώ και πέρα, η ηλεκτρονική ταυτότητα θα είναι σε επίπεδο κτιρίου. «Αυτό είναι εύκολο γιατί υπάρχει πλέον μια άδεια συνολική, δεν υπάρχει καμιά πρακτική δυσκολία ή κάποιο ιδιαίτερο κόστος για να δηλώνεται με ενιαίο τρόπο όλο το κτίριο» πρόσθεσε. «Για τα παλαιότερα κτίρια, πάλι στο τέλος θα καταλήξουμε σε ηλεκτρονική ταυτότητα κτιρίου, ασφαλώς θα προκύψει κι εκεί, αλλά με μια σταδιακή διαδικασία, η οποία θα μπορεί να γίνεται κατά διηρημένη ιδιοκτησία. Δηλαδή, όποιος έχει μια διηρημένη ιδιοκτησία και θέλει να κάνει μια μεταβίβαση ή για κάποιον άλλο λόγο ενδιαφέρεται να το νοικιάσει ή ο,τιδήποτε, θα μπορεί να δημιουργήσει ηλεκτρονική ταυτότητα αποκλειστικά της διηρημένης ιδιοκτησίας του. Σιγά-σιγά θα προστίθενται και οι υπόλοιπες διηρημένες ιδιοκτησίες και στο τέλος πάλι θα έχουμε το συνολικό ακίνητο. Ο πρώτος που θα θέλει να κάνει μια τέτοια ηλεκτρονική ταυτότητα διηρημένης ιδιοκτησίας, θα πρέπει να δηλώσει και το ποσοστό που του αντιστοιχεί σε χιλιοστά επί των κοινοχρήστων και αν υπάρχουν αυθαιρεσίες στα κοινόχρηστα, θα πρέπει να δηλώσει και τα κοινόχρηστα, δηλαδή να υπάρξουν σχετικά σχέδια. Αν υπάρχουν αυθαιρεσίες, δεν υπάρχει κάποια τέτοια υποχρέωση. Αυτό θα είναι θέμα μιας δήλωσης. Αν κάποιος σκόπιμα δεν το δηλώσει, θα το βρει μπροστά του αργότερα».</p>
      <p>Όπως εξήγησε ο κ. Οικονόμου, σε κάθε περίπτωση θα απαιτούνται τα ίδια δικαιολογητικά, με μία εξαίρεση για τη στατική επάρκεια, στην περίπτωση της διηρημένης ιδιοκτησίας, για μια πενταετία. Παραμένει όμως η υποχρέωση δήλωσης βεβαίωσης τρωτότητας. Αν η βεβαίωση τρωτότητας αναφέρει ότι υπάρχει πρόβλημα στατικότητας ή οτιδήποτε άλλο, προφανώς οποιοσδήποτε θέλει, μπορεί να προχωρήσει και στο επόμενο στάδιο αμέσως. Αλλά δεν θα είναι υποχρεωτικό εξαρχής, διότι είναι μια βαριά διαδικασία και σε πολλές περιπτώσεις δεν είναι απαραίτητη επί της ουσίας από την αρχή.</p>
      <p>Ο υφυπουργός τόνισε ότι οι προβλεπόμενοι, από τη σημερινή νομοθεσία, έλεγχοι των δηλώσεων αυθαιρέτων σε ποσοστό 5% που δεν έχουν ενεργοποιηθεί, θα ενεργοποιηθούν πάρα πολύ γρήγορα. Θα γίνονται από ιδιώτες ελεγκτές δόμησης και στην περίπτωση που θα εντοπίζονται αυθαιρεσίες, θα υπάρχουν σοβαρές κυρώσεις.</p>
      <p>
        <b>Δηλώσεις Στασινού και Παραδιά</b>
      </p>
      <p>Για καλή συνεργασία με το υπουργείο, που οδήγησε «σε ένα βήμα παραπέρα», έκανε λόγο ο πρόεδρος του ΤΕΕ, Γ. Στασινός. «Ο συνδυασμός αυτών των μέτρων, θα μας οδηγήσει να μη θέλει ο κάθε πολίτης και να μην έχει καν στο μυαλό του κάποιος να χτίζει αυθαίρετο, γιατί θα του κοστίζει πάρα πολύ ακριβά και δεν θα υπάρχει ούτε μια περίπτωση να μην τον πιάσουν.</p>
      <p>Πηγαίνουμε σε μια πολύ σημαντική ρύθμιση που προβλεπόταν και στους προηγούμενους νόμους. Σαν ΤΕΕ, είμαστε έτοιμοι να την εφαρμόσουμε. Η ηλεκτρονική πλατφόρμα θέλει ενδεχομένως κάποιες μικρές αλλαγές. Άρα θα μπορούμε από 30 Ιουνίου να υποστηρίξουμε αυτή τη διαδικασία και έτσι λύνουμε ένα τεράστιο πρόβλημα που υπήρχε μέχρι σήμερα. Είναι πολύ σημαντικό βήμα, γιατί έτσι μόνον μπορούμε να αλλάξουμε νοοτροπία. Να ξέρει ο καθένας ότι δεν μπορεί να χτίσει αυθαίρετο και ότι θα του το κατεδαφίσουν κάποια στιγμή και ότι σε αυτό θα πρέπει να ληφθούν πρωτοβουλίες όταν το χτίσει αυθαίρετα, και θα είναι αυστηρές οι ποινές και ότι θα υπάρχει μια κανονικότητα στη χώρα που ο καθένας θα είναι ίσος απέναντι στους νόμους» τόνισε.</p>
      <p>«Με τη νέα ρύθμιση, ταυτότητα κτιρίου θα αποκτά κάθε κτίριο που μεταβιβάζεται ολόκληρο, καθώς και κάθε κτίριο που η πλειοψηφία των ιδιοκτητών του θα επιλέξει να αποκτήσει ταυτότητα για όλο το κτίριο, αντί να πληρώνουν κάθε φορά μηχανικό για μία-μία ιδιοκτησία. Θα είναι ένα μέτρο χρήσιμο για την κοινωνία και ελπίζουμε ότι δεν θα προκύψει καμία επιβάρυνση για τους ιδιοκτήτες ακινήτων» δήλωσε, τέλος, ο πρόεδρος της ΠΟΜΙΔΑ, Στρ. Παραδιάς.</p>
      <p>Πηγή πληροφοριών: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/economy/683642/endiaferon-tis-kinezikis-state-grid-gia-afxisi-tis-symmetochis-ti%0A%20%20%20%20%0A"/>
        <a href="http://www.enikos.gr/economy/683614/chatzidakis-den-yparchoun-perithoria-na-metakinithoume-apo-tis-th%0A%20%20%20%20%0A"/>
        <a href="http://www.enikos.gr/economy/683508/ti-provlepei-o-neos-nomos-gia-ta-afthaireta-pote-tha-tethei-se-is%0A%20%20%20%20%0A"/>
        <a href="http://www.enikos.gr/economy/682748/chatzidakis-ta-kyvernitika-metra-gia-ti-dei-antistrefoun-tin-arni%0A%20%20%20%20%0A"/>
        <a href="http://www.enikos.gr/economy/682708/ktimatologio-sto-proto-examino-tou-2020-ta-prostima-gia-mi-ypovol%0A%20%20%20%20%0A"/>
        <a href="http://www.enikos.gr/economy/681959/teleftaia-prothesmia-gia-tin-taktopoiisi-ton-afthaireton%0A%20%20%20%20%0A"/>
        <a href="http://www.enikos.gr/economy/681684/dei-antitheti-i-genop-stin-yparxi-ergazomenon-dyo-tachytiton-proa%0A%20%20%20%20%0A"/>
        <a href="http://www.enikos.gr/economy/681510/dei-katargeitai-i-monimotita-gia-tous-neoeiserchomenous-proselkys%0A%20%20%20%20%0A"/>
        <a href="http://www.enikos.gr/economy/681203/erchontai-paratasi-exi-minon-kai-monimi-lysi-gia-ta-afthaireta-ti%0A%20%20%20%20%0A"/>
      </related>
    </article>
  </body>
</html>