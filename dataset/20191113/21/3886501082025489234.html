<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119270-aleksandar-obradovic-nema-dileme-u-vezi-sa-zloupotrebama-u-krusiku-firma-postala-partijski-plen?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T21:15:04+00:00"/>
    <meta property="og:title" content="Aleksandar Obradović: Nema dileme u vezi sa zloupotrebama u Krušiku, firma postala partijski plen"/>
    <meta property="og:description" content="Uzbunjivač iz Krušika Aleksandar Obradović izjavio je danas da nema nikakvu dilemu u vezi sa veličinom zloupotreba koje su se dešavale u Krušiku i da za to ima dokaze, ugovore, kalkulacije i zvanične ponude, koje imaju i sudski organi.Obradović je u emisiji Presing N1 Televizije, koja je snimljena u njegovom stanu u Valjevu, kazao da je dolaskom Mladena Petkovića, sada već bivšeg direktora Krušika, ta firma postala partijski plen u kojoj su se dogadjale nezamislive stvari, te da je priča oko privilegovane grupe trgovaca samo jedno poglavlje.&quot;Višedecenijske dobavljače zamenili su privatni dobavljači. Na Krušik je stavljena šapa, da je čak i za papir za kopiranje morala da se angažuje firma vezana za Srpsku naprednu stranku&quot;, rekao je Obradović.On je kazao da su privilegovane cene postojale samo za privilegovanu grupu u koju spada GIM, firma Slobodana Tešića, jedna firma iz Ujedinjenih Arapskih Emirata koja ima predstavništvo u Srbiji, kao i još jedna beogradska firma.&quot;Grupa privilegovanih trgovaca pune četiri…"/>
  </head>
  <body>
    <article>
      <h1>Aleksandar Obradović: Nema dileme u vezi sa zloupotrebama u Krušiku, firma postala partijski plen</h1>
      <address>
        <time datetime="2019-11-13T21:15:04+00:00">13 Nov 2019, 21:15</time>
      </address>
      <p><b>Uzbunjivač iz Krušika Aleksandar Obradović izjavio je danas da nema nikakvu dilemu u vezi sa veličinom zloupotreba koje su se dešavale u Krušiku i da za to ima dokaze, ugovore, kalkulacije i zvanične ponude, koje imaju i sudski organi.</b><br/><br/>Obradović je u emisiji Presing N1 Televizije, koja je snimljena u njegovom stanu u Valjevu, kazao da je dolaskom Mladena Petkovića, sada već bivšeg direktora Krušika, ta firma postala partijski plen u kojoj su se dogadjale nezamislive stvari, te da je priča oko privilegovane grupe trgovaca samo jedno poglavlje.<br/><br/>"Višedecenijske dobavljače zamenili su privatni dobavljači. Na Krušik je stavljena šapa, da je čak i za papir za kopiranje morala da se angažuje firma vezana za Srpsku naprednu stranku", rekao je Obradović.<br/><br/>On je kazao da su privilegovane cene postojale samo za privilegovanu grupu u koju spada GIM, firma Slobodana Tešića, jedna firma iz Ujedinjenih Arapskih Emirata koja ima predstavništvo u Srbiji, kao i još jedna beogradska firma.<br/><br/>"Grupa privilegovanih trgovaca pune četiri godine imala je privilegovane cene, jednake ili manje od cena koštanja Krušikovih proizvoda. Krušik je svesno išao na svoju štetu", rekao je Obradović.<br/><br/>Obradović je naveo da Branka Stefanovića, oca ministra unutrašnjih poslova Nebojše Stefanovića, nije nikada video, ali da zna da je dolazio više puta kao član delegacije, kao i da postoji dokument koji potvrdjuje njegovo prisustvo na dogadjaju povodom 80 godina Krušika.<br/><br/>Obradović je naveo da je o zloupotrebama u Krušiku pre medija, obavestio nadzorni odbor ministarstva odbrane, da ima dokaz da mu je ukazivao na nepravilnosti i da taj dokaz ima i tužilaštvo.<br/><br/>Rekao je da u Krušiku ne postoji oznaka vojna tajna i da se sve klasifikuje kao poslovna tajna.<br/><br/>"Nema govora da se radi vojnoj tajni. Sva dokumenta koja sam dostavio su ekonomske i finansijske prirode", rekao je Obradović.<br/><br/>Naveo je da je hteo da sve podeli sa nadležnim institucijama, ali da to nije uradio jer je znao da su u sve umešani najviši predstavnici vlasti.<br/><br/>Obradović je naveo da ne može i nije u mogućnosti da kaže sve što zna o poslovanju Krušika i poziva nadležne institucije kojima će izneti sve što zna.</p>
    </article>
  </body>
</html>