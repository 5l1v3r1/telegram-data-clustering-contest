<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/rykteflom-etter-kryptisk-melding/71812825"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T21:12:57+00:00"/>
    <meta property="og:title" content="Rykteflom etter kryptisk melding"/>
    <meta property="og:description" content="Frontet Tesco-kampanje, som nå er trukket."/>
  </head>
  <body>
    <article>
      <h1>Rykteflom etter kryptisk melding</h1>
      <h2>Frontet Tesco-kampanje, som nå er trukket.</h2>
      <address><time datetime="2019-11-13T21:12:57+00:00">13 Nov 2019, 21:12</time> by <a rel="author">Marthe Ihle</a></address>
      <p>Melanie Brown (44), også kalt «Mel B» eller «Scary Spice», var en del av popgruppa Spice Girls, som toppet hitlistene verden over på 90-tallet.</p>
      <p>Kvinnene er fortsatt store navn i Storbritannia, og nå figurerer ovennevnte medlem på en reklameplakat for butikkjeden Tesco. Mandag publiserte Brown en kryptisk melding på sin Instagram-konto:</p>
      <p>
        <b>- Kan daglig leder for Tesco, Dave Lewis, være så snill å kontakte meg umiddelbart?</b>
      </p>
      <p>Vedlagt et reklameplakaten, som er et bilde fra Spice Girls' storhetstid i 1997, der «Mel B» er ikledd en leoparddrakt. Kort tid etter trakk Tesco reklamen.</p>
      <p>Siden har det oppstått en rekke rykter som Brown dagen etter ser seg nødt til å rykke ut og avkrefte.</p>
      <h3>Avkrefter rykter</h3>
      <p>Brown skriver i en Instagram-post tirsdag at hun sa ja til å bli med i reklamekampanjen, som skulle være for organisasjonen Women's Aid, som jobber for å få slutt på vold mot kvinner og barn i hjemmet.</p>
      <p>
        <b>- Det har vært så mye styr og så mange rykter som ikke har rot i virkeligheten, så jeg må bare gjøre en ting klart, innleder Mel B innlegget.</b>
      </p>
      <figure>
        <embed-post data-src="https://www.instagram.com/p/B4xfncrJU_J" data-service="Instagram"/>
      </figure>
      <p>Hun fortsetter:</p>
      <p>- Jeg har aldri vært misfornøyd om at bildet er brukt, og det var aldri noe problem da Tesco spurte om de kunne bruke bildet, sier 44-åringen.</p>
      <p>Hun sier at det har vært en misforståelse underveis i prosessen. Ifølge <a href="https://www.bbc.com/news/entertainment-arts-50387714">BBC</a> hadde stjerna forventet at det skulle komme tydeligere fram at kampanjen var i samarbeid med Women's Aid.</p>
      <p>I en kommentar til posten, skriver Mel B: «Det burde stått Women's Aid på den.» Det kommer nemlig fram i liten skrift i bunn av bildet.</p>
      <h3>Beklager</h3>
      <p>Tesco har vedtatt å gjøre en større donasjon til organisasjonen som kompensasjon.</p>
      <p>- I Tesco er vi store fans av Mel B, og vi var så glade for at hun ville fronte kampanjen. Vi fikk lov til å bruke bildet, men vi er lei oss for at Mel B er misfornøyd, så vi sluttet å bruke det, sier en talsperson til <a href="https://news.sky.com/story/stop-right-now-tesco-pull-mel-b-advert-after-spice-girl-complains-11859630">Sky News</a>.</p>
      <p>Tida etter Spice Girls har ikke bare vært enkelt for den britiske popstjerna. Hun trakk seg en stund vekk fra rampelyset, blant annet etter å ha vært på rehab.</p>
      <p>- De siste seks månedene har vært utrolig vanskelige for meg. Jeg har jobbet med å forfatte ei bok, og det har vært utrolig traumatisk å snakke åpent om et fysisk og psykisk ødeleggende forhold, samt å konfrontere så mange andre problemer i livet mitt, <a href="https://www.dagbladet.no/kjendis/sjekker-inn-pa-klinikk-etter-skandalearet/70140294">uttalte hun for to år siden</a>.</p>
    </article>
  </body>
</html>