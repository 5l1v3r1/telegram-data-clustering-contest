<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/13/futbolnite-nacionali-bili-skovani-ot-negativizym.429555"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T21:55:00+00:00"/>
    <meta property="og:title" content="Футболните национали били сковани от негативизъм"/>
    <meta property="og:description" content="В последните мачове тимът игра с притеснение, заяви Дерменджиев | Dnes.bg"/>
  </head>
  <body>
    <article>
      <h1>Футболните национали били сковани от негативизъм</h1>
      <h2>В последните мачове тимът игра с притеснение, заяви Дерменджиев</h2>
      <address><time datetime="2019-11-13T21:55:00+00:00">13 Nov 2019, 21:55</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Новият селекционер на националния отбор на България по футбол Георги Дерменджиев заяви, че нападателят Кирил Десподов и вратарят Пламен Илиев ще могат да играят в предстоящия приятелски мач с Парагвай.</p>
      <p>Двубоят е в четвъртък от 19:00 часа на Националния стадион "Васил Левски".</p>
      <p>"Запознах се вече с играчите. Имаше какво да ми кажат и какво аз да им кажа. Кирил Десподов е добре. Пламен Илиев също ще бъде на линия за мача с Парагвай", заяви Дерменджиев.</p>
      <p>"Добре знаете какъв отбор е Парагвай, на какво ниво е, с какви футболисти разполага и как е организиран. Това е един силен отбор, с който съм доволен, че ще можем да играем. Говорихме с играчите за загубите в последната година и сме оставили всичко зад гърба ни. Гледаме напред", каза Дерменджиев, който ще се опита да постигне първа победа с националия отбор от повече от година.</p>
      <p>Селекционерът посочи и причините за това играчите да са изглеждали толкова "сковани", както сам ги определи, в последните мачове:</p>
      <p>"Лошите резултати и негативизмът, който бе насочен към тях, са причина за това играчите да бяха толкова сковани. Не е добре, когато губиш, но не е добре и когато постоянно те хокат. Надявам се, че футболистите ще могат да преодолеят тази ситуация, която не е лека", посочибившият треньор на Лудогорец и Левски.</p>
      <p>"Всеки отбор може да допусне тежка загуба. Проблемът е, че има сериозно психическо натоварване у играчите. Надявам се да се отърсим от него. В последните мачове тимът игра с притеснение. Мисля обаче, че потенциалът на отбора е много по-голям. Искам да видя играчите да бъдат по-спокойни и да играят по-освободено. Публиката и подкрепата винаги са важни за играчите на терена. Надявам се, че с играта си ще можем да върнем публиката на стадиона", каза още Дерменджиев.</p>
      <p>
        <a href="https://www.gol.bg/nacionalen-otbor/2019-11-13/dermendzhiev-loshite-rezultati-i-negativizmat-skovavat-natsionalite">
          <b>Какво още каза националният селекционер четете в Gol.bg</b>
        </a>
      </p>
    </article>
  </body>
</html>