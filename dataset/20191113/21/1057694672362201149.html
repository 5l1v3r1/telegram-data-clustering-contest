<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2035138/epanastatiki-aftoamina-kamia-simmetochi-stin-organosi-dilonoun-i-dio-sillifthentes.html"/>
    <meta property="og:site_name" content="News.gr"/>
    <meta property="article:published_time" content="2019-11-13T21:55:36+00:00"/>
    <meta property="og:title" content="«Επαναστατική Αυτοάμυνα»: Καμία συμμετοχή στην οργάνωση δηλώνουν οι δύο συλληφθέντες"/>
    <meta property="og:description" content="Η Αντιτρομοκρατική σαρώνει τηλεφωνικές επικοινωνίες και κάμερες ασφαλείας για τον εντοπισμό του 46χρονου καταζητούμενου"/>
  </head>
  <body>
    <article>
      <h1>«Επαναστατική Αυτοάμυνα»: Καμία συμμετοχή στην οργάνωση δηλώνουν οι δύο συλληφθέντες</h1>
      <address>
        <time datetime="2019-11-13T21:55:36+00:00">13 Nov 2019, 21:55</time>
      </address>
      <h3>Η Αντιτρομοκρατική σαρώνει τηλεφωνικές επικοινωνίες και κάμερες ασφαλείας για τον εντοπισμό του 46χρονου καταζητούμενου</h3>
      <p>Κάμερες ασφαλείας και τηλεφωνικές επικοινωνίες εξετάζουν οι αστυνομικοί για να εντοπίσουν τον 46χρονο καταζητούμενο που φέρεται να συμμετείχε στην οργάνωση <a href="https://www.news.gr/tag/epanastatiki-aftoamina"><b>«Επαναστατική Αυτοάμυνα»</b></a>.</p>
      <p>Σύμφωνα με το ρεπορτάζ του ΑΝΤ1, η <a href="https://www.news.gr/tag/antitromokratiki-ipiresia"><b>Αντιτρομοκρατική Υπηρεσία</b></a> πήρε σήμερα Τετάρτη νέα πειστήρια από το διαμέρισμα-«γιάφκα» του Χολαργού, όπου βρέθηκε ο βαρύς οπλισμός, που σύμφωνα με την Αστυνομία, ανήκει στην εν λόγω οργάνωση.</p>
      <p>Τα στελέχη της Αντιτρομοκρατικής, όπως αναφέρει το ρεπορτάζ, έχουν εξαπολύσει ανθρωποκυνηγητό προκειμένου να εντοπίσουν τον 46χρονο που τραυματίστηκε στην ένοπλη ληστεία του Χολαργού και διαφεύγει της σύλληψης. Για το σκοπό αυτό, αναζητούν στοιχεία μέσα από τηλεφωνικές επικοινωνίες και κάμερες ασφαλείας ενώ συνεχίζουν τις προσαγωγές και τις κατ'οίκον έρευνες.</p>
      <p>Οι δύο συλληφθέντες αρνήθηκαν τις κατηγορίες και τη συμμετοχή τους στην οργάνωση «Επαναστατική Αυτοάμυνα». Ο 45χρονος στο σπίτι του οποίου βρέθηκε η μεγάλη ποσότητα όπλων και εκρηκτικών, επιφυλάχθηκε να καταθέσει νέο υπόμνημα στο μέλλον: «Αρνούμαι τις κατηγορίες για τις πράξεις που μου αποδίδετε.Επιφυλάσσομαι να σας απαντήσω, όταν θα λάβω αντίγραφα από τις δικογραφίες αλλά και θα ολοκληρωθούν οι έρευνες που σχετίζονται με την υπόθεση. Αγνοούσα το περιεχόμενο των σακιδίων που βρέθηκαν στο σπίτι μου».</p>
      <p>Ο 41χρονος συγκατηγορούμενός του αρνείται ότι συμμετείχε σε «τρομοκρατικές ενέργειες» καθώς και τη συμμετοχή του στην «Επαναστατική Αυτοάμυνα»: «Δεν έχω εμπλοκή στη ληστεία του Χολαργού. Σε πράξεις που μου αποδίδετε ήμουν κρατούμενος. Το μόνο στοιχείο σε βάρος μου είναι ένα ανώνυμο τηλεφώνημα.</p>
      <p>Και οι δύο κρίθηκαν προφυλακιστέοι από τον Εισαγγελέα.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2032321/epanastatiki-aftoamina-profilakistikan-i-dio-katigoroumeni.html"/>
        <a href="https://www.news.gr/ellada/article/2032186/chimika-ke-entasi-stin-evelpidon.html"/>
        <a href="https://www.news.gr/ellada/article/2031949/epanastatiki-aftoamina-astakos-i-evelpidon.html"/>
      </related>
    </article>
  </body>
</html>