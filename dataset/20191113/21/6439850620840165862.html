<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460620/%E0%A6%B8%E0%A6%82%E0%A6%B8%E0%A6%A6%E0%A7%87-%E0%A6%A8%E0%A6%BF%E0%A6%83%E0%A6%B6%E0%A6%B0%E0%A7%8D%E0%A6%A4-%E0%A6%95%E0%A7%8D%E0%A6%B7%E0%A6%AE%E0%A6%BE-%E0%A6%9A%E0%A6%BE%E0%A6%87%E0%A6%B2%E0%A7%87%E0%A6%A8-%E0%A6%9C%E0%A6%BE%E0%A6%AA%E0%A6%BE-%E0%A6%AE%E0%A6%B9%E0%A6%BE%E0%A6%B8%E0%A6%9A%E0%A6%BF%E0%A6%AC-%E0%A6%B0%E0%A6%BE%E0%A6%99%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-13T21:22:00+00:00"/>
    <meta property="og:title" content="সংসদে নিঃশর্ত ক্ষমা চাইলেন জাপা মহাসচিব রাঙা"/>
    <meta property="og:description" content="সংসদ রিপোর্টার ॥ জাতির পিতা বঙ্গবন্ধু শেখ মুজিবুর রহমান এবং শহীদ নূর হোসেনকে নিয়ে কটুক্তিমূলক বক্তব্যে প্রদানের কারণে সংসদে দাঁড়িয়ে নিঃশর্ত ক্ষমা প্রার্থণা করলেন জাতীয় পার্টির মহাসচিব মশিউর রহমান রাঙা। তিনি বলেন, ’আমি একটা ভুল করেছি। তার জন্য শহীদ নূর হোসেনের মায়ের কাছে চিঠি দিয়ে ..."/>
  </head>
  <body>
    <article>
      <h1>সংসদে নিঃশর্ত ক্ষমা চাইলেন জাপা মহাসচিব রাঙা</h1>
      <address>
        <time datetime="2019-11-13T21:22:00+00:00">13 Nov 2019, 21:22</time>
      </address>
      <figure>
        <img src="http://www.dailyjanakantha.com/files/201911/1573683732_91.jpg"/>
      </figure>
      <p>সংসদ রিপোর্টার ॥ জাতির পিতা বঙ্গবন্ধু শেখ মুজিবুর রহমান এবং শহীদ নূর হোসেনকে নিয়ে কটুক্তিমূলক বক্তব্যে প্রদানের কারণে সংসদে দাঁড়িয়ে নিঃশর্ত ক্ষমা প্রার্থণা করলেন জাতীয় পার্টির মহাসচিব মশিউর রহমান রাঙা। তিনি বলেন, ’আমি একটা ভুল করেছি। তার জন্য শহীদ নূর হোসেনের মায়ের কাছে চিঠি দিয়ে ক্ষমা চেয়েছি। আর বঙ্গবন্ধু সম্পর্কে কোন ভুল কিছু যদি বলে থাকি সেজন্যও সবার কাছে করজোড়ে নিঃশর্ত ক্ষমা প্রার্থণা করছি।’</p>
      <p>স্পীকার ড. শিরীন শারমিন চৌধুরীর সভাপতিত্বে বুধবার জাতীয় সংসদ অধিবেশনে কার্যপ্রণালী বিধির ২৭৪ বিধি অনুযায়ী ব্যক্তিগত কৈফিয়ত দিতে দাঁড়িয়ে তিনি এই ক্ষমা প্রার্থণা করেন।</p>
      <p>মশিউর রহমান রাঙা আত্মপক্ষ সমর্থন করতে গিয়ে বলেন, গত ১০ নবেম্বর জাতীয় পার্টির অভ্যন্তরীণভাবে গণতন্ত্র দিবস পালন নিয়ে একটি সভা ছিল ছোট পরিসরে। মাইক বাইরে ছিল না, ভেতরে সাউন্ডবক্সের মাধ্যমে আমরা কথা বলেছি। পুরান ঢাকা থেকে যখন আমাদের দলের কিছু লোক ওই বৈঠককে আসছিলেন, নূর হেসেন চত্ত্বরে এরশাদ সাহবেকে গালাগালি করে কিছু স্লোগান দেওয়া হয়। এসব কথা তারা দলীয় কার্যালয়ে এসে বলেন। দলের মহাসচিব হিসেবে আমি কর্মীদের শান্ত থাকতে বলি। এ সময় সরকারি দলের সংসদ সদস্যরা তীব্র হৈ চৈ করে তাঁর বক্তব্যের প্রতিবাদ জানাতে থাকেন।</p>
      <p>এ সময় জাপা মহাসচিব বলেন, সংসদে আমার বক্তব্যে নিয়ে অনেকে কথা বলেছেন। আমি মনে করি সিনিয়র মন্ত্রী-নেতারা আমাকে শাসন করে বক্তব্য দিয়েছেন। তবে আমি একটা ভুল করেছি, ভুল করার জন্য শহীদ নূর হোসেনের পরিবারের কাছে আমি ক্ষমা প্রার্থণা করেছি এবং বিবৃতি পর্যন্ত দিয়েছি। তিনি বলেন, জাতির জনক সম্পর্কে এই সংসদে প্রথম দিন ৩৭টি প্রশ্নের উত্তর দিয়েছিলাম। অজ¯্র বার জয় বাংলা বলেছি, জাতির পিতা সম্পর্কে বলেছি। তাই জাতির পিতা নিয়ে যদি আমার কোনো রকম কিংবা কোন কিছু ভুল বলে থাকি সেজন্য আমি নিঃশর্ত ক্ষমা চাচ্ছি।</p>
      <p>মশিউর রহমান রাঙা বলেন, অনুষ্ঠানে আমি কখনোই সন্ত্রাসবাদ, দুর্নীতিবাজ এগুলো বলিনি। আমি বলেছি, বিশ্বজিত হত্যার বিচার হয়েছে, ক্যাসিনো নিয়েও বিচার হয়েছে। আমি বলেছি, ১৯৯০ সালের পর যখন খালেদা জিয়া ক্ষমতায় আসলেন তখন সারের জন্য ১৮ জন কৃষককে গুলি করে হত্যা করা হয়েছে, গ্রেনেড হামলা হয়েছিল। এই অস্ত্র বাইরের দেশ থেকে নিয়ে আসা হয়েছিল তৎকালীন বিরোধী দলের নেতাকে হত্যার জন্য। এই কথাগুলো রেকর্ড আছে।</p>
      <p>সবার কাছে ক্ষমা প্রার্থনা করে জাপা মহাসচিব বলেন, তারপরেও আমি নিঃশর্তভাবে ক্ষমা চাচ্ছি যদি এটা ভুল করে থাকি। অবশ্যই আমি কড়জোড়ে তাদের কাছে ক্ষমা চাচ্ছি। আমার সহকর্মী আছেন তারা এটা শুনে ক্ষমা সুন্দর দৃষ্টিতে দেখবেন। তিনি বলেন, আমি মনে করি, আমার দল (জাপা) ক্ষমতায় থাকলেও হয়তো মন্ত্রী হতে পারতাম না, প্রধানমন্ত্রী আমাকে মন্ত্রী বানিয়েছেন। আমাকে স্নে করতেন, অনেক ভালবাসতেন। আমি কাউকে কটাক্ষ করে কিছু বলতে চাচ্ছি না। আমি সমস্ত দোষ আমার ঘাড়ে নিচ্ছি। আমার হয়তো বলতে ভুলত্রুটি হতে পারে। শহীদ নূর হোসেনের মায়ের কাছে ক্ষমা চেয়ে পত্র দিয়েছি। সকলের কাছে ক্ষমা চাচ্ছি। আমার কোন ভুল-ত্রুটি হয়ে থাকলে সবার ক্ষমা সুন্দর দৃষ্টিতে দেখবেন, আমাকে ক্ষমা করে দেবেন।</p>
      <p>এরপর বিএনপির হারুনুর রশীদ পয়েন্ট অব অর্ডারে দাঁড়িয়ে জাতীয় পার্টির মহাসচিব মশিউর রহমান রাঙার বক্তব্যে কথা বলতে চাইলে বিধি অনুযায়ী না হওয়ায় তাঁর ফ্লোর বন্ধ করে দেন। হারুনুর রশীদ বলেন, বন্ধুক থেকে গুলি বের হয়ে গেলে তাকে আর ফেরত আনা যায় না। অনেক রক্তের বিনিময়ে এদেশে গণতন্ত্র এসেছে। তাই শহীদ নূর হোসেনের পরিবারের কাছে ক্ষমা চাইলেই সবকিছু শেষ হয়ে যায় না। এরপর স্পীকার তাঁর ফ্লোর বন্ধ করে দেন।</p>
    </article>
  </body>
</html>