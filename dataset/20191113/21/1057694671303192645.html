<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2035364/perasan-kata-pliopsifia-i-tropopiisis-ston-piniko-kodika.html"/>
    <meta property="og:site_name" content="News.gr"/>
    <meta property="article:published_time" content="2019-11-13T21:57:07+00:00"/>
    <meta property="og:title" content="Πέρασαν κατά πλειοψηφία οι τροποποιήσεις στον Ποινικό Κώδικα"/>
    <meta property="og:description" content="«Όσοι κρατούν τη ρομφαία της ηθικής, να αναλάβουν και τη δική τους ευθύνη» δήλωσε ο Κώστας Τσιάρας"/>
  </head>
  <body>
    <article>
      <h1>Πέρασαν κατά πλειοψηφία οι τροποποιήσεις στον Ποινικό Κώδικα</h1>
      <address>
        <time datetime="2019-11-13T21:57:07+00:00">13 Nov 2019, 21:57</time>
      </address>
      <h3>«Όσοι κρατούν τη ρομφαία της ηθικής, να αναλάβουν και τη δική τους ευθύνη» δήλωσε ο Κώστας Τσιάρας</h3>
      <p>Με ευρεία πλειοψηφία ψηφίστηκε επί της αρχής το νομοσχέδιο του υπουργείου Δικαιοσύνης για τις τροποποιήσεις στον <a href="https://www.news.gr/tag/pinikos-kodikas"><b>Ποινικό Κώδικα</b></a> και στον Κώδικα Ποινικής Δικονομίας. Υπέρ της αρχής του νομοσχεδίου ψήφισαν η ΝΔ, το ΚΙΝΑΛ και η Ελληνική Λύση. Καταψήφισαν ο ΣΥΡΙΖΑ, το ΚΚΕ και το ΜεΡΑ25.</p>
      <p>«Εκείνοι που κρατούν τη ρομφαία της ηθικής, πρέπει κάποια στιγμή να αναλάβουν και τη δική τους ευθύνη», ανέφερε ο υπουργός Δικαιοσύνης, <a href="https://www.news.gr/tag/kostas-tsiaras"><b>Κώστας Τσιάρας</b></a>, σχολιάζοντας την κριτική που δέχθηκε από την αξιωματική αντιπολίτευση επί των αλλαγών στον Ποινικό Κώδικα και τον Κώδικα Ποινικής Δικονομίας.</p>
      <p>«Φροντίσατε να πλημμεληματοποιήσετε και την κακουργηματική απάτη και την υπεξαίρεση και να εκθέσετε τη χώρα μας κάνοντας πλημμέλημα την ενεργητική δωροδοκία. Γι' αυτά θα πείτε τίποτα; Δημιουργήσατε συνθήκες που εκθέτουν τη χώρα μας. Όλο το προηγούμενο διάστημα, η Ελλάδα διασύρθηκε σε όλους τους διεθνείς οργανισμούς, στην GRECO, στον ΟΟΣΑ, στο Συμβούλιο της Ευρώπης. Γι΄αυτά έχετε να πείτε κάτι; Ή θα δίνετε τον καλύτερο σας εαυτό σε μια παράσταση ηθικής, όταν έχετε ξεχάσει τα δικά σας πεπραγμένα», είπε ο Κώστας Τσιάρας απευθυνόμενος στα έδρανα της αξιωματικής αντιπολίτευσης.</p>
      <p>Ο υπουργός Δικαιοσύνης αναφέρθηκε στην ανάγκη που οδήγησε στις τροποποιήσεις του Ποινικού Κώδικα. «Ξέρετε ότι ήδη παράγει αποτελέσματα ο δικός ποινικός κώδικας;» είπε απευθυνόμενος στον ΣΥΡΙΖΑ και πρόσθεσε: «Ξέρετε ότι αποφυλακίζονται σωρηδόν βαρυποινίτες; Ξέρετε ότι πολύκροτες υποθέσεις που απασχόλησαν την κοινή γνώμη, είχαν έκβαση που δημιούργησαν ερωτηματικά και ανησυχία στους Έλληνες πολίτες; Αυτή είναι η πραγματικότητα κύριε Τζανακόπουλε και την ξέρετε πολύ καλά. Αυτά είναι ζητήματα που πρέπει να αντιμετωπιστούν και να θεραπευτούν».</p>
      <p>«Όταν κανείς θεωρεί απαράδεκτες παρεμβάσεις την ποινικοποίηση του να πετάει κανείς μια βόμβα μολότοφ, τη μετατροπή της υφ' όρων απόλυσης για τα ισόβια, από τα 17 στα 22 χρόνια, την αυστηροποίηση των ποινών για τους βιαστές ανηλίκων, γι' αυτούς που διακινούν αθώες ψυχές, τότε δεν έχουμε μόνο διαφορετική προσέγγιση αλλά διαφορετική αντίληψη για το δίκαιο της κοινωνίας», είπε ο υπουργός Δικαιοσύνης για τις αλλαγές που ψηφίστηκαν απόψε από τη Βουλή.</p>
      <p>Ο υπουργός απάντησε και στις επικρίσεις που δέχθηκε η κατ' έγκληση δίωξη των τραπεζικών στελεχών στην κακουργηματική απιστία σε υποθέσεις δανείων. «Δυστυχώς, αφήσατε τον αρχηγό της αξιωματικής αντιπολίτευσης να εκτεθεί, με μια ερώτηση στον πρωθυπουργό η οποία θα συζητηθεί» είπε ο Κώστας Τσιάρας και υπογράμμισε ότι δεν μπορεί να επικρέμεται η δαμόκλειος σπάθη της αυτεπάγγελτης δίωξης πάνω από τα τραπεζικά στελέχη και τα στελέχη των χρηματοπιστωτικών ιδρυμάτων, δεν μπορεί να ρυθμιστούν τα κόκκινα δάνεια.</p>
      <p>Όσο για την επισήμανση του ΣΥΡΙΖΑ ότι παρέχεται ασυλία για τραπεζικά στελέχη των τραπεζών που έχουν ανακεφαλαιοποιηθεί, ο Κώστας Τσιάρας παρατήρησε ότι ο ΣΥΡΙΖΑ μιλάει για ιδρύματα που έχουν επανειλημμένα ανακεφαλαιοποιηθεί, αλλά μια από τις τρεις ανακεφαλαοποιήσεις έγινε επί των ημερών του ΣΥΡΙΖΑ.</p>
      <p>Για τη εισαγωγή μεταβατικής διάταξης που αφορά στη δέσμευση περιουσιακών στοιχείων από την Αρχή για το ξέπλυμα βρώμικου χρήματος, ο υπουργός Δικαιοσύνης είπε ότι δεν γίνεται διαφορετικές Αρχές να έχουν διαφορετικούς χρόνους δέσμευσης. «Πρέπει να εναρμονιστούμε με την ευρωπαϊκή νομοθεσία. Ο χρόνος της προσωποκράτησης πριν αποδοθεί κατηγορία, είναι 18 μήνες. Άρα έπρεπε να εναρμονίσουμε τους χρόνους και να είμαστε συνεπείς απέναντι στους πολίτες», είπε ο υπουργός.</p>
      <p>Ο ΣΥΡΙΖΑ είχε υποβάλει αίτημα ονομαστικής ψηφοφορίας για το ζήτημα της κατ' έγκληση δίωξης τραπεζικών στελεχών και για την αποδέσμευση εντός 18 μηνών, περιουσιακών στοιχείων που είχαν δεσμευθεί για υποθέσεις ξεπλύματος βρώμικου χρήματος. Και οι δύο διατάξεις πέρασαν κατά πλειοψηφία. Ειδικότερα, το άρθρο 9 υπερψήφισαν 156 βουλευτές (σε σύνολο 251 ψηφισάντων), καταψήφισαν 87 βουλευτές, ενώ 8 βουλευτές ψήφισαν "παρών". Υπέρ της τροπολογίας, ψήφισαν 154 βουλευτές (σε σύνολο 249 ψηφισάντων) και κατά ψήφισαν 95 βουλευτές.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2035310/tzanakopoulos-i-kivernisi-vriskete-se-enan-paroxismo-aftarchismou.html"/>
        <a href="https://www.news.gr/politikh/article/2035285/varoufakis-ta-louketa-ke-ta-mat-sta-panepistimia-den-ine-lisi.html"/>
        <a href="https://www.news.gr/politikh/article/2034529/entoni-antiparathesi-sti-vouli-gia-to-adikima-kata-tis-kinis-irinis.html"/>
      </related>
    </article>
  </body>
</html>