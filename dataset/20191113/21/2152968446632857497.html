<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/13/polski-radikali-gotveli-napadeniia-sreshtu-miusiulmani.429524"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T21:38:00+00:00"/>
    <meta property="og:title" content="Полски радикали готвели нападения срещу мюсюлмани"/>
    <meta property="og:description" content="Групировката, в която членували, подготвяла и атентати | Dnes.bg"/>
  </head>
  <body>
    <article>
      <h1>Полски радикали готвели нападения срещу мюсюлмани</h1>
      <h2>Групировката, в която членували, подготвяла и атентати</h2>
      <address><time datetime="2019-11-13T21:38:00+00:00">13 Nov 2019, 21:38</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Полските специални служби съобщиха за ареста на двама членове на радикална групировка по подозрение, че подготвяли въоръжени нападения срещу живеещи в страната мюсюлмани, предаде Франс прес, цитирана от БТА.</p>
      <related>
        <a href="https://www.dnes.bg/mish-mash/2019/11/12/polsha-se-iadosa-na-netflix-zaradi-film-za-lagerite-na-smyrtta.429342"/>
      </related>
      <p>"Това са първите два ареста сред членовете на тази групировка, която е подготвяла прояви на насилие в Полша", заяви говорител на координатора на специалните служби, без да уточни самоличността на двамата задържани.</p>
      <p>В изявление на Агенцията за вътрешна сигурност се посочва, че двамата заподозрени вече са били разследвани за подготовка на терористично нападение срещу полския парламент през 2013 г. с бронирана кола с 4 тона взривни вещества. Организаторът на този план беше осъден на 13 години затвор.</p>
      <p>Според говорителя на специалните служби радикалната групировка се е вдъхновила от терористичните нападения на Андерш Брайвик в Норвегия през 2011 г. и на Брентън Тарант в Нова Зеландия през 2019 г.</p>
      <p>Единият заподозря бил арестуван във Варшава, а другият - северозападния град Шчечин. Претърсени са редица места в различни райони на Полша и са конфискувани химически вещества, които могат да се използват за изработване на взривни устройства.</p>
      <p>Полша е с население 38 милиона души, главно католици. Смята се, че мюсюлманите в страната са около 20 хиляди.</p>
    </article>
  </body>
</html>