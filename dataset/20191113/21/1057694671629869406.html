<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/travel/tourismos/article/2034854/i-kinezi-millennials-psifizoun-ellada-gia-tis-diakopes-tous.html"/>
    <meta property="og:site_name" content="News.gr"/>
    <meta property="article:published_time" content="2019-11-13T21:22:14+00:00"/>
    <meta property="og:title" content="Οι Κινέζοι millennials «ψηφίζουν» Ελλάδα για τις διακοπές τους"/>
    <meta property="og:description" content="Σύμφωνα με έρευνα οι νέοι έως 30 ετών προτιμούν τη χώρα μας"/>
  </head>
  <body>
    <article>
      <h1>Οι Κινέζοι millennials «ψηφίζουν» Ελλάδα για τις διακοπές τους</h1>
      <address>
        <time datetime="2019-11-13T21:22:14+00:00">13 Nov 2019, 21:22</time>
      </address>
      <h3>Σύμφωνα με έρευνα οι νέοι έως 30 ετών προτιμούν τη χώρα μας</h3>
      <p>Για μεγάλη άνοδο του τουριστικού ρεύματος από την <a href="https://www.news.gr/tag/kina">Κίνα</a> προς την Ελλάδα τον τελευταίο χρόνο, ειδικά στις ηλικίες κάτω των 30 ετών, κάνει λόγο ρεπορτάζ του μεγάλου αγγλόφωνου κινεζικού τηλεοπτικού σταθμού CGTN.</p>
      <p>Η Ελλάδα αγκαλιάζει όλο και περισσότερους νεαρής ηλικίας Κινέζους ταξιδιώτες, που θέλουν να ζήσουν την ελληνική εμπειρία, τα μοναδικά τοπία και τον ρομαντισμό που προσφέρουν, ανέφεραν ταξιδιωτικοί πράκτορες, σύμφωνα με το δημοσίευμα. Όπως δήλωσε ο Γουάνγκ Γουένγουεν, εργαζόμενος στο ταξιδιωτικό πρακτορείο Qunar, τα τελευταία χρόνια καταγράφεται ανοδική πορεία στους αριθμούς των Κινέζων, νεαρής ηλικίας μάλιστα, που ταξιδεύουν προς την <a href="https://www.news.gr/tag/ellada">Ελλάδα</a>.</p>
      <p>«Μέχρι τώρα, φέτος ο αριθμός των τουριστών στην Ελλάδα έχει αυξηθεί κατά 8,3% σε σχέση με πέρσι και 66% σε σχέση με το 2016» δήλωσε ο Γουάνγκ, συμπληρώνοντας πως τα τελευταία 5 χρόνια το 36% των τουριστικών πακέτων προς την Ελλάδα έχει αγοραστεί από άτομα κάτω των 30 ετών. Όπως εξήγησε ο ίδιος, η αύξηση των πτήσεων μεταξύ των δυο χωρών ήταν από τους καθοριστικούς λόγους για την άνοδο των ποσοστό. «Η πτήση από Πεκίνο στην Αθήνα είναι μόνο 10 ώρες» δήλωσε και σημείωσε πως τα νεαρά ζευγάρια επιλέγουν την Ελλάδα ως προορισμό για τις γαμήλιες φωτογραφίες τους, αναφέροντας ως κορυφαίους προορισμούς την Σαντορίνη κι άλλα νησιά του Αιγαίου, αλλά και την Ακρόπολη.</p>
      <p>Το διαδικτυακό τουριστικό site «Trip.com Group», σημειώνει πως οι Κινέζοι <a href="https://www.news.gr/tag/millennials">millenials</a> (σ.σ. γεννημένοι τις δεκαετίες του 1980 και του 1990) κλείνουν τα περισσότερα ταξίδια τους προς την Ελλάδα, κάτι που αποτελεί περίπου το 20% των τουριστικών πακέτων του γραφείου. Στο ρεπορτάζ αναφέρεται ακόμα, πως οι Κινέζοι επιλέγουν κυρίως τα γκρουπ για τα ταξίδια τους (86% για το Trip.com Group, με το 5% να ταξιδεύουν μεμονωμένα και ένα 9% να αποτελεί επαγγελματικά ταξίδια).</p>
      <p>Τέλος, στο ρεπορτάζ που φιλοξενήθηκε και στη μεγάλη κινεζική εφημερίδα «China Daily», γίνεται αναφορά και στα προβλήματα που αντιμετωπίζουν οι Κινέζοι τουρίστες στην Ελλάδα, με κυρίαρχο τη γλώσσα, αλλά και κάποιες βασικές εγκαταστάσεις που αποτελούν εμπόδιο για περαιτέρω ανάπτυξη του κινεζικού τουριστικού ρεύματος προς την Ελλάδα, με τον διευθυντή του κινεζικού τουριστικού γραφείου για την Ευρώπη, Ζου Βου, να εκφράζει την ελπίδα σύντομα να εκλείψουν.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2035048/i-tourkia-vazi-fotia-stin-anatoliki-mesogio-desmefse-schedon-oli-tin-kipriaki-aoz-ditika-tis-pafou.html"/>
        <a href="https://www.news.gr/ellada/article/2033579/den-ine-mono-i-tourki-tora-ke-pakistaniko-aeroskafos-petaxe-sto-egeo.html"/>
        <a href="https://www.news.gr/kosmos/article/2033786/poulise-tin-kori-tou-ke-efage-ta-lefta-me-dio-parousiastries.html"/>
      </related>
    </article>
  </body>
</html>