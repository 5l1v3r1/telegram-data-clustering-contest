<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639842/%D8%AF%D8%A7%D9%86%DB%8C%D8%A7%D9%84-%D8%B2%D8%A7%D8%AF%D9%87-%D8%A7%D8%A8%D8%B1-%D8%A8%D8%AF%D9%87%DA%A9%D8%A7%D8%B1-%D8%A8%D8%A7%D9%86%DA%A9%DB%8C-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T21:23:00+00:00"/>
    <meta property="og:title" content="«دانیال زاده» ابر بدهکار بانکی بازداشت شد"/>
    <meta property="og:description" content="رسول دانیال زاده ابر‌بدهکار بانکی که پس از گریختن از ایران در آلمان اقامت داشت با تلاش سازمان اطلاعات سپاه به کشور بازگردانده شد."/>
  </head>
  <body>
    <article>
      <h1>
        <a href="https://www.bultannews.com/fa/news/639842/%D8%AF%D8%A7%D9%86%DB%8C%D8%A7%D9%84-%D8%B2%D8%A7%D8%AF%D9%87-%D8%A7%D8%A8%D8%B1-%D8%A8%D8%AF%D9%87%DA%A9%D8%A7%D8%B1-%D8%A8%D8%A7%D9%86%DA%A9%DB%8C-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF">«دانیال زاده» ابر بدهکار بانکی بازداشت شد</a>
      </h1>
      <h2>رسول دانیال زاده ابر‌بدهکار بانکی که پس از گریختن از ایران در آلمان اقامت داشت با تلاش سازمان اطلاعات سپاه به کشور بازگردانده شد.</h2>
      <address><time datetime="2019-11-13T21:23:00+00:00">13 Nov 2019, 21:23</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، رسول دانیال زاده ابر‌بدهکار بانکی که پس از گریختن از ایران در آلمان اقامت کرده بود با تلاش سازمان اطلاعات سپاه ابتدا به دبی و سپس به کشور بازگردانده شد.</p>
      <p>غلامحسین اسماعیلی سخنگوی قوه قضائیه گفت: رسول دانیال زاده یکی از بدهکاران کلان بانکی کشور که در پرونده حسین فریدون به اتهام پرداخت رشوه محکوم شده و پس از دستگیری اکبر طبری به خارج از کشور گریخته بود، با طراحی و هدایت پاسداران گمنام امام زمان (عج) در سپاه به کشور بازگشت.</p>
      <p>وی افزود: این فرد بیش از چهار هزار میلیارد تومان بدهی بانکی داشته و از مرتبطان نزدیک اکبر طبری و حسین فریدون است.</p>
      <p>گفتنی است رسول دانیال زاده بیش از ۴ هزار میلیارد تومان بدهی بانکی دارد.<br/>رسول دانیال زاده کیست؟</p>
      <p>رسول دانیال زاده مدیر عامل کارخانه فولاد گیلان و فولاد کاویان است، وی به دلیل عدم پرداخت بدهی‌های خود تحت تعقیب بود و مدتی را هم به همین دلیل در بازداشت به سر می‌برد.</p>
      <p>دانیال زاده یکی از ابر بدهکاران بانکی است؛ از جمله مهم‌ترین تکنیک‌های وی می‌توان به ایجاد کارخانه‌ای کوچک به عنوان ویترین فعالیت‌ها برای اخذ تسهیلات نجومی و همچنین پرداخت رشوه به مدیران شعب بانکی برای همراهی در ارائه تسهیلات اشاره کرد.</p>
      <p>وی بخش عمده تسهیلات بانکی را صرف برج سازی در داخل و خارج کشور کرد که از جمله آن برج‌های فوق سلطنتی در کامرانیه تهران است.</p>
      <p>محسنی اژه‌ای سخنگوی سابق قوه قضاییه در یکصد و هفتمین نشست خبری خود با اصحاب رسانه در مورد <b>دستگیری رسول دانیال زاده</b> و اتهاماتش گفت: من شخصاً موافق هستم که برخی از متهمان به صورت علنی محاکمه شوند و رسانه‌ها هم اجازه انتشار عکس، اتهامات وی و جزئیات دادگاه‌ها را داشته باشند.</p>
      <p>سخنگوی سابق قوه قضاییه افزود: چرا وقتی سارقی که چند سابقه دارد، نباید چهره وی را نشان دهیم و یا فردی که چند هزار میلیارد تومان بدهی دارد، چهره‌اش به جامعه نشان داده نشود، اما ما براساس قانون موظف به انجام این کار نیستیم و خود را تابع قانون می‌دانیم.</p>
      <p>حجت الاسلام و المسلمین محسنی اژه‌ای گفت: شخصی که شما (خبرنگار حاضر در نشست خبری) نام بردید دستگیر شده و تحقیقات از وی در مرحله انجام است، ضمن اینکه ارتباط وی با حسین فریدون هم کاملاً مشهود است، اما هم اکنون نحوه این ارتباط و اقدامات آن‌ها مشخص نیست و باید منتظر نتیجه تحقیقات این پرونده باشیم.</p>
      <p>اخیرا و بعد از رسانه‌ای شدن نام طبری و تشکیل پرونده برای وی، صحبت‌هایی درباره ارتباط دانیال زاده با اکبر طبری هم مطرح شده است.</p>
    </article>
  </body>
</html>