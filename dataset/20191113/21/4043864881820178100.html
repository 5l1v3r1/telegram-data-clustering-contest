<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231892/"/>
    <meta property="og:site_name" content="Українська правда"/>
    <meta property="article:published_time" content="2019-11-13T21:44:22+00:00"/>
    <meta property="og:title" content="Суд арештував півмільйона євро, за які нардеп-утікач Онищенко купував коня"/>
    <meta property="og:description" content="Спеціалізована антикорупційна прокуратура домоглася арешту 500 тисяч євро на банківському рахунку нардепа-втікача Олександра Онищенка, обвинуваченого у створенні незаконної газової схеми."/>
  </head>
  <body>
    <article>
      <h1>Суд арештував півмільйона євро, за які нардеп-утікач Онищенко купував коня</h1>
      <address>
        <time datetime="2019-11-13T21:44:22+00:00">13 Nov 2019, 21:44</time>
      </address>
      <p>Спеціалізована антикорупційна прокуратура домоглася арешту 500 тисяч євро на банківському рахунку нардепа-втікача Олександра Онищенка, обвинуваченого у створенні незаконної газової схеми.</p>
      <p><b>Джерело:</b> <a href="https://www.slidstvo.info/news/sud-areshtuvav-pivmiljona-yevro-onyshhenka-eksnardep-hotiv-kupyty-novogo-konya/">Слідство.Інфо</a> з посиланням на САП</p>
      <p><b>Деталі:</b> 20 вересня Онищенко перевів зі свого російського рахунку в естонський банк 500 тисяч євро. Гроші були частиною угоди з купівлі бігового коня. </p>
      <p>Естонські правоохоронці заморозили рахунок Онищенка, а САП домоглася арешту 500 тисяч євро через суд.</p>
      <p>Рішення про арешт ухвалила колегія суддів Вищого антикорупційного суду.</p>
      <p><b>Що було раніше:</b> Онищенко мав намір <a href="https://www.pravda.com.ua/news/2019/06/9/7217606/">повернутися</a> в Україну і взяти участь у дострокових парламентських виборах 2019 року.</p>
      <p>ЦВК йому <a href="https://www.pravda.com.ua/news/2019/06/15/7218260/">відмовила</a>, оскільки протягом 5 років він не проживав в Україні.</p>
      <p>Онищенко подав апеляцію і <a href="https://www.pravda.com.ua/news/2019/06/22/7218867/">переміг</a>. Рішення на його користь було ухвалено <a href="https://www.pravda.com.ua/news/2019/07/18/7221291/">на підставі документів</a>, за якими з 2016 року він був закордоном, "<b>бо представляв Україну на змаганнях із кінного спорту у статусі вершника</b>".</p>
      <p>Зрештою ЦВК <a href="https://www.pravda.com.ua/news/2019/06/25/7219087/">повторно</a> відмовила Онищенку.</p>
      <p>
        <b>Нагадаємо:</b>
      </p>
      <ul>
        <li>НАБУ на 16 лютого викликало нардепа-втікача <a href="https://www.pravda.com.ua/news/2019/02/13/7206529/">Олександра Онищенка</a> для вручення обвинувального акта за підозрою у створенні незаконної газової схеми.</li>
        <li><a href="https://www.pravda.com.ua/news/2019/02/13/7206562/">Онищенко</a>, перебуваючи за межами України, на це відповів, що НАБУ може вручати йому повістку про виклик для вручення обвинувального акту лише після дозволу Верховної Ради.</li>
        <li>8 лютого директор НАБУ Артем Ситник заявив, що бюро завершило досудове розслідування у справі, де фігурував <a href="https://www.pravda.com.ua/news/2019/02/8/7206153/">Онищенко.</a></li>
        <li>За даними НАБУ, нардеп з поплічниками продавали газ держпідприємства "Укргазвидобування" за допомогою кількох своїх <a href="http://www.pravda.com.ua/news/2016/06/30/7113272/">компаній</a> через "псевдобіржі", що завдало державі збитків на суму понад 1,613 мільярда гривень.</li>
        <li>Онищенко втік з України та перебуває у розшуку, хоча Інтерпол відмовився оголошувати <a href="http://www.pravda.com.ua/news/2017/05/3/7142971/">його</a> в міжнародний розшук. </li>
        <li>5 липня 2016 року, коли нардеп вже перебував за кордоном, Верховна Рада дала згоду на притягнення його до <a href="http://www.pravda.com.ua/news/2016/07/5/7113762/">кримінальної</a> відповідальності, затримання та арешт.</li>
        <li>19 грудня 2017 року суд дозволив проводити <a href="http://www.pravda.com.ua/news/2017/12/19/7165985/">заочне розслідування </a>щодо Олександра Онищенка.</li>
        <li>Станом на квітень 2018 року слідство встановило причетність до "газової схеми" 29 осіб.</li>
      </ul>
      <related>
        <a href="https://www.pravda.com.ua/news/2019/08/31/7224945/"/>
        <a href="https://www.pravda.com.ua/news/2019/07/26/7222040/"/>
        <a href="https://www.pravda.com.ua/news/2019/07/20/7221470/"/>
      </related>
    </article>
  </body>
</html>