<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejiste-sparty-porazili-pred-rekordni-navstevou-kladno-6-2/1820774?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T21:30:00+00:00"/>
    <meta property="og:title" content="Hokejisté Sparty porazili před rekordní návštěvou Kladno 6:2"/>
    <meta property="og:description" content="Praha - Hokejisté Sparty porazili v dohrávce 10. kola extraligy Kladno přesvědčivě 6:2. Pražané před rekordní návštěvou na extraligovém utkání hraném v hale, kterou vytvořilo 17.220 diváků, vedli po 24 minutách 3:0 a po třetí výhře za sebou zvýšili vedení v tabulce na šest bodů. Rytíři přišli o třízápasovou bodovou sérii, hrající majitel klubu Jaromír Jágr zaznamenal asistenci."/>
  </head>
  <body>
    <article>
      <h1>Hokejisté Sparty porazili před rekordní návštěvou Kladno 6:2</h1>
      <address><time datetime="2019-11-13T21:30:00+00:00">13 Nov 2019, 21:30</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hokejisté Sparty porazili v dohrávce 10. kola extraligy Kladno přesvědčivě 6:2. Pražané před rekordní návštěvou na extraligovém utkání hraném v hale, kterou vytvořilo 17.220 diváků, vedli po 24 minutách 3:0 a po třetí výhře za sebou zvýšili vedení v tabulce na šest bodů. Rytíři přišli o třízápasovou bodovou sérii, hrající majitel klubu Jaromír Jágr zaznamenal asistenci.</p>
      <slideshow>
        <figure>
          <img src="https://i3.cn.cz/6/1573683483_P201911131301701.jpg"/>
        </figure>
        <figure>
          <img src="https://i3.cn.cz/6/1573679562_P201911131239301.jpg"/>
        </figure>
        <figure>
          <img src="https://i3.cn.cz/6/1573679104_P201911131233501.jpg"/>
        </figure>
        <figure>
          <img src="https://i3.cn.cz/6/1573678644_P201911131225901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Sparta si před vyprodaným hledištěm O2 areny už po 80 sekundách zahrála přesilovku. Přestože ji nevyužila, udeřila nedlouho po jejím skončení. Po přečíslení tři na dva vypálil z kruhu Říčka, brankář Godla vytěsnil puk jen do dojíždějícího Kudrny a od něho se odrazil do branky. Jak si ověřili sudí u videa, stalo se tak v souladu s pravidly.</p>
      <p>"První třetina byla docela vyrovnaná. Ten první gól přišel tak trochu z ničeho, ale byl moc důležitý, o to více před 17 tisíci diváky v takové atmosféře. Vždy je dobré, kdy jdete do vedení," uvedl domácí trenér Uwe Krupp.</p>
      <p>Ve 13. minutě využil Zikmundova zaváhání Sukeľ, pohotově zakončil z prostoru mezi kruhy, jenže Godla byl pozorný a zasáhl betonem. Na druhé straně se nenechal překvapit ani Sedláček, na něhož nevyzrál Machač.</p>
      <p>Zkraje druhé třetiny dohrávali Pražané přesilovku, ale měli sami starosti v obraně, když se až před Sedláčka dostal Strnad, stavem však nepohnul. Jenže sotva bylo Kladno v pěti, provinil se proti pravidlům Barinka. Po necelé minutě využil početní výhodu Forman, jenž byl na konci povedené souhry Pecha s Růžičkou.</p>
      <p>Navíc 72 sekund poté využil nepřesné rozehrávky Kladna Řepík, který zachytil puk těsně za útočnou modrou čárou, vjel do pásma a precizní střelou do horního růžku zvýšil už na 3:0. Krátce před polovinou zápasu odmazal nulu na kontě hostů Zikmund, který dostal puk za čáru poté, co objel branku. I v tomto případě potvrdilo úspěšný zásah video.</p>
      <p>Pražané ale nenechali Rytíře nadechnout, neboť odpověděli už o 13 sekund později gólem Buchteleho. "Nejsme spokojení ani s výsledkem, ani s naší hrou. Dělali jsme zbytečné chyby, které Sparta trestala. A jakmile se dostala do většího vedení, tak si zápas pohlídala, vyhrála zaslouženě," přiznal kouč poražených David Čermák.</p>
      <p>Ve 36. minutě názorně předvedl svou hokejovou genialitu Jágr, když se rychlým manévrem zbavil jednoho z branících soupeřů, předložil kotouč Melkovi a ten nezaváhal - 4:2.</p>
      <p>Na začátku třetího dějství měli Rytíři po Kalinově faulu příležitost dostat se na dostřel jediného gólu. V přesilovce zavřeli sparťany před Sedláčkem, jehož ohrožovali především Jágr s Réwayem, domácí bek si však odpykal celý trest. Zvýšit mohl poté Tomášek, ale Godla mu sebral radost.</p>
      <p>Ve 44. minutě už se nicméně prosadil po otočce Rousek, když dorážel nad ležícím Godlou a výrazně tak otupil elán a odhodlání Kladna porvat se o bodový zisk. Na konci 51. minuty ještě zvýraznil rozdíl ve skóre Sukeľ a domácí fanoušci mohli slavit další triumf "mexickými vlnami". Jágr končil zápas na trestné lavici.</p>
      <p>"Kladno zaslouží uznání. Za stavu 3:1 to byl pořád otevřený zápas, do kterého lze naskočit zpátky, ale to se nestalo. Odpověděli jsme čtvrtým gólem, což byl hrozně důležitý moment pro celý zápas. Pak už jsme si to nenechali vzít. Hráči odvedli dobrou práci," ocenil Krupp.</p>
      <h3>Hlasy trenérů po utkání:</h3>
      <p><b>Uwe Krupp (Sparta): </b>"První třetina byla docela vyrovnaná. Ten první gól přišel tak trochu z ničeho, ale byl moc důležitý, o to více před 17 tisíci diváky v takové atmosféře. Vždy je dobré, kdy jdete do vedení. Ve druhé třetině jsme využili některé šance a místy hráli opravdu dobrý hokej, i když to z naší strany nebyl konzistentní výkon po celých 60 minut a občas jsme při vyšším vedení ubrali. Za rozhodující považuji střídání, které přišlo po snížení Kladna na 1:3. Hned jsme odpověděli čtvrtým gólem, což byl hrozně důležitý moment pro celý zápas. Pak už jsme si to nenechali vzít. Mám radost z toho, jak to dnes kluci odehráli."</p>
      <p><b>David Čermák (Kladno): </b>"Nejsme spokojení ani s výsledkem, ani s naší hrou. Myslím, že ještě šel začátek zápasu, do kterého jsme nevstoupili špatně. Ale Sparta dala šťastný gól, kdy se to odrazilo našemu hráči od nohy a domácí šli do vedení. Dělali jsme zbytečné chyby, které Sparta trestala. A jakmile se dostala do většího vedení, tak si zápas pohlídala. Hrála dobře dozadu a měla velmi rychlý přechod do útoku, kde nás trestala. Sparta vyhrála zaslouženě."</p>
      <h3>Rekordní extraligová návštěva v hale svědčila víc Spartě</h3>
      <p>Souboj tradičních soupeřů Sparty a Kladna, který se dnes v hokejové extralize hrál po téměř šesti letech, přilákal do ochozů libeňské O2 areny rekordních 17.220 diváků. Absolutní extraligový rekord (21.500 diváků) z duelu pod širým nebem mezi Kometou Brno a Spartou v lednu 2016 nemohl být vzhledem ke kapacitě haly překonán. Stanoven byl ale nový rekordní zápis pro zápas v hale. Dosavadní maximum drželo utkání Kladna a Brna, které rovněž v O2 areně vidělo v říjnu 2012 při výluce v NHL 17.182 diváků.</p>
      <p>Vyprodané hlediště svědčilo více Spartě. Lídr extraligy přehrál Kladno s přehledem 6:2. "Myslím si, že na nás dolehla tíha okamžiku. Pro některé hráče je ohromný rozdíl, když hráli ještě minulý rok nebo dva roky předtím před 150 diváky a teď najednou hrají před 17 tisíci," připustil legendární kladenský útočník Jaromír Jágr.</p>
      <p>Sám se do O2 areny vrátil po čtyřech a půl letech. "Vím, že poslední zápas, který jsem tady hrál, byl na mistrovství světa v Praze," připomněl neúspěšný boj o bronz proti USA v květnu 2015. "Vděčím fanouškům za to, že přišli a halu vyprodali. Bohužel nejsem Jágr, kterým jsem byl před 20 lety, to bychom se bavili o něčem úplně jiném. Sám sobě pořád věřím, ale musím si počkat na svoji šanci," doplnil Jágr.</p>
      <p>Sparta se v dosavadním průběhu ročníku může těšit velké podpoře. Před svými diváky hrála zatím osmkrát a její zápasy v O2 areně vidělo 83.475 diváků, v průměru takřka 10 a půl tisíce na zápas. "Atmosféra byla super. Doufám, že v pátek proti Hradci Králové to bude minimálně stejné. Všichni jsme si to užili," pochvaloval si domácí útočník Miroslav Forman.</p>
      <h4>HC Sparta Praha - Rytíři Kladno 6:2 (1:0, 3:2, 2:0)</h4>
      <p>Branky a nahrávky: 4. A. Kudrna (Říčka, Sukeľ), 23. Forman (Pech, V. Růžička ml.), 24. Řepík, 30. Buchtele (Forman, Tomáš Dvořák), 44. Rousek (Košťálek, Polášek), 51. Sukeľ (Říčka) - 30. Zikmund (Kehar), 36. Melka (Jágr, Austin). Rozhodčí: Jeřábek, Hejduk - Jindra, Zíka. Vyloučení: 3:4. Využití: 1:0. Diváci: 17.220 (vyprodáno).</p>
      <h4>Sestavy:</h4>
      <p><b>Sparta:</b> J. Sedláček - Blain, Kalina, Jurčina, Tomáš Dvořák, Košťálek, Polášek, Piskáček - Řepík, Tomášek, Smejkal - Říčka, Sukeľ, A. Kudrna - Forman, Pech, Buchtele - Rousek, V. Růžička ml., Dvořáček. Trenéři Krupp a J. Nedvěd.</p>
      <p><b>Kladno:</b> Godla - Austin, B. Nash, A. Lakos, Kehar, Zelingr, Barinka - Jágr, O'Donnell, Zikmund - Š. Jelínek, P. Machač, Réway - Redlich, Melka, Strnad - Hajný, T. Kaut, Š. Bláha - od 21. navíc Bílek. Trenéři: D. Čermák, Lidický a Kregl.</p>
    </article>
  </body>
</html>