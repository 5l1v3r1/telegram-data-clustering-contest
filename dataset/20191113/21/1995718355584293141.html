<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152189-pidgajcivska-krynychenka-pidkoryla-vseukrainskyj-dytiachyj-festyval"/>
    <meta property="og:site_name" content="ВолиньPost"/>
    <meta property="article:published_time" content="2019-11-13T21:13:00+00:00"/>
    <meta property="og:title" content="Підгайцівська «Криниченька» підкорила Всеукраїнський дитячий фестиваль"/>
    <meta property="og:description" content="З XX Всеукраїнського дитячо-юнацького фестивалю мистецтв «Сурми звитяги» з дипломом повернувся ансамбль народної музики «Криниченька»."/>
  </head>
  <body>
    <article>
      <h1>Підгайцівська «Криниченька» підкорила Всеукраїнський дитячий фестиваль</h1>
      <address>
        <time datetime="2019-11-13T21:13:00+00:00">13 Nov 2019, 21:13</time>
      </address>
      <p>З XX Всеукраїнського дитячо-юнацького фестивалю мистецтв «Сурми звитяги», що проводиться кожного року у Львові, з дипломом повернувся ансамбль народної музики «Криниченька» Підгайцівського навчально-виховного комплексу.<br/><br/>Це – найбільшої «ваги» сцена, яку підкорив колектив, і не єдине його творче досягнення, - повідомляють на сайті <a href="https://pidgayci-gromada.gov.ua/news/1573657053/">Підгайцівської ОТГ</a>.<br/><br/>«Беремо участь у заходах різного рівня. П’ять років поспіль є учасниками обласного конкурсу ансамблів, оркестрів народної музики «Золоті зернинки Волинського краю». Постійно займаємо там другі-треті місця. Цього року стали дипломантами III етапу фестивалю талантів «СВОЇм серцем» творчого проекту «СВОЇ», - ділиться здобутками керівник «Криниченьки», вчитель музики Підгайцівського НВК <b>Микола Ляшук</b>.<br/><br/>Саме він близько 10 років тому створив у школі в Підгайцях це інструментальне творче об’єднання, аналогів якому в закладах загальної середньої освіти Луцького району немає.<br/><br/>Сам з «нуля» вчить своїх підопічних грати на музичних інструментах. У нинішньому складі колективу немає учнів, які б відвідували музичну школу, але всі учасники вміють грати по нотах. Мелодії, які виконує шкільний ансамбль, відтворюють сопілка, баян, домра, металофон, барабан, тріскачка, окарина, прач і навіть рідкісні цимбали.<br/>«Склад інструментів – специфічний і немає для нього готових мелодій, тому мушу сам їх писати. Роблю обробки народних мелодій, складаю докупи у в’язанки, віночки», - розповідає Микола Ляшук про народження репертуару.<br/><br/>А ще мріє він, що в «Криниченьці» з’являться козубас, ліра, кларнет. Тож в майбутньому його «дітище», без сумніву, «зазвучить» не лише новими інструментальними творами, а й звуками нових музичних інструментів.</p>
    </article>
  </body>
</html>