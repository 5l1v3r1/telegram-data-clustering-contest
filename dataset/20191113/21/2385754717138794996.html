<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597235/riant-aporriptei-vinteo-opou-o-feminismos-xaraktirizetai-ekstremistiki-idea"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T21:46:00+00:00"/>
    <meta property="og:title" content="Ριάντ: Aπορρίπτει βίντεο όπου ο φεμινισμός χαρακτηρίζεται «εξτρεμιστική ιδέα»"/>
    <meta property="og:description" content="Οι αρχές της Σαουδικής Αραβίας κράτησαν αποστάσεις από ένα επίσημο βίντεο, το οποίο προκάλεσε αντιδράσεις και στο οποίο ο φεμινισμός, η ομοφυλοφιλία και ο..."/>
  </head>
  <body>
    <article>
      <h1>Ριάντ: Aπορρίπτει βίντεο όπου ο φεμινισμός χαρακτηρίζεται «εξτρεμιστική ιδέα»</h1>
      <address><time datetime="2019-11-13T21:46:00+00:00">13 Nov 2019, 21:46</time> by <a rel="author">sigmalive</a></address>
      <p>Οι αρχές της Σαουδικής Αραβίας κράτησαν αποστάσεις από ένα επίσημο βίντεο, το οποίο προκάλεσε αντιδράσεις και στο οποίο ο φεμινισμός, η ομοφυλοφιλία και ο αθεϊσμός χαρακτηρίζονται «εξτρεμιστικές ιδέες», σε μια χώρα που προσπαθεί να αμβλύνει την υπερσυντηρητική εικόνα της.</p>
      <p>Η Υπηρεσία Κρατικής Ασφαλείας ανήρτησε την περασμένη εβδομάδα το βίντεο κινουμένων σχεδίων στο Twitter. Στην συνέχεια, το tweet διεγράφη.</p>
      <p>Το βίντεο περιείχε «πολλά λάθη», δικαιολογήθηκε η υπηρεσία ασφαλείας, αφήνοντας να εννοηθεί ότι οι δημιουργοί του βρίσκονται στο επίκεντρο έρευνας, σύμφωνα με δελτίο Τύπου που έδωσε στην δημοσιότητα χθες το βράδυ το επίσημο πρακτορείο ειδήσεων της Σαουδικής Αραβίας, SPA.</p>
      <p>To SPA απέρριψε επίσης άρθρο που δημοσιεύτηκε στην εφημερίδα Al-Watan, σύμφωνα με το οποίο φεμινίστριες έχουν φυλακιστεί ή υπόκεινται σε μαστίγωση, μια ποινή που εφαρμόζεται βάσει του ποινικού συστήματος της Σαουδικής Αραβίας.</p>
      <p>Από την πλευρά της, η Επιτροπή Ανθρωπίνων Δικαιωμάτων του βασιλείου υπογραμμίζει ότι «ο φεμινισμός δεν ποινικοποιείται» στην χώρα.</p>
      <p>Στις δύο ανακοινώσεις δεν αναφέρονται ούτε η ομοφυλοφιλία ούτε ο αθεϊσμός, ούτε αξιόποινες πράξεις που τιμωρούνται με την ποινή του θανάτου στη χώρα.</p>
      <p>Το βίντεο προκάλεσε την σφοδρή αντίδραση μη κυβερνητικών οργανώσεων, ιδίως της Διεθνούς Αμνηστίας, η οποία το χαρακτήρισε «εξαιρετικά επικίνδυνο» για «τα δικαιώματα της ελευθερίας της έκφρασης και της ζωής, την ελευθερία και την ασφάλεια στην χώρα».</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>