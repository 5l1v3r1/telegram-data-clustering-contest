<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621415/%D8%A7%D8%B9%D8%AC%D9%88%D8%A8%D9%87-%DB%B9-%D8%B3%D8%A7%D9%84%D9%87-%D8%A7%D8%B2-%D8%AF%D8%A7%D9%86%D8%B4%DA%AF%D8%A7%D9%87-%D9%81%D8%A7%D8%B1%D8%BA%E2%80%8C%D8%A7%D9%84%D8%AA%D8%AD%D8%B5%DB%8C%D9%84-%D9%85%DB%8C%E2%80%8C%D8%B4%D9%88%D8%AF-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T21:29:00+00:00"/>
    <meta property="og:title" content="اعجوبه ۹ ساله از دانشگاه فارغ‌التحصیل می‌شود! +عکس"/>
    <meta property="og:description" content="مطمئناً می‌توان گفت که لورن سایمنز خارق العاده است. وی که در بلژیک متولد شده دارای ضریب هوشی 145 است و علایق وی از ریاضیات تا پزشکی متغیر است. وی اخیراً به رایانه‌ها علاقه مند شده است."/>
  </head>
  <body>
    <article>
      <h1>اعجوبه ۹ ساله از دانشگاه فارغ‌التحصیل می‌شود! +عکس</h1>
      <address>
        <time datetime="2019-11-13T21:29:00+00:00">13 Nov 2019, 21:29</time>
      </address>
      <p>
        <i>مطمئناً می‌توان گفت که لورن سایمنز خارق العاده است. وی که در بلژیک متولد شده دارای ضریب هوشی 145 است و علایق وی از ریاضیات تا پزشکی متغیر است. وی اخیراً به رایانه‌ها علاقه مند شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>لورن سایمنز 9 ساله همان کسی است که ما وی را «اعجوبه» می‌نامیم.</p>
      <p>او در کمال تعجب مقطع دبیرستان را در سن شش سالگی شروع کرد و در همان سن یک پروژه تحقیقاتی را در مرکز تحقیقات پزشکی(AMC) در آمستردام رهبری کرد، چرا که معتقد بود دروس دبیرستان از شدت سادگی حوصله او را سر می‌برد. لورن تنها هفت سال داشت که دیپلم دبیرستان خود را گرفت.</p>
      <figure>
        <img src="https://aftabnews.ir/files/fa/news/1398/8/22/359016_576.jpg"/>
      </figure>
      <p>دستاوردهای او در اینجا متوقف نمی‌شود. او تحصیل در دانشگاه آیندهوون را از ماه مارس 2019 شروع کرده است و اکنون تنها 9 ماه پس از ورود به دانشگاه در حال فارغ التحصیل شدن و انجام پروژه نهایی خود است.</p>
      <p>وی با فارغ التحصیلی به عنوان مهندس برق به عنوان جوان‌ترین فارغ التحصیل دانشگاهی جهان رکورد جهان را خواهد شکست.</p>
      <p>هم اکنون این عنوان در اختیار «مایکل کرنی» است که در 10 سالگی از دانشگاه آلاباما فارغ التحصیل شد. این عنوان از سال 1994 به او تعلق دارد، اما به زودی تغییر خواهد کرد.</p>
      <p>مطمئناً می‌توان گفت که لورن سایمنز خارق العاده است. وی که در بلژیک متولد شده دارای ضریب هوشی 145 است و علایق وی از ریاضیات تا پزشکی متغیر است. وی اخیراً به رایانه‌ها علاقه مند شده است.</p>
      <p>همچنین وی دارای یک حافظه تصویری است که به وی امکان می‌دهد تا طی چند روز به کاری که برای سایر دانشجویان 10 هفته طول می‌کشد، مسلط شود.</p>
      <p>«پیتر بالتوس» 59 ساله استاد مشهور دانشگاه آیندهوون اظهار داشت که دیدن یک کودک در بین دانشجویان 20 ساله بسیار عجیب بود اما خیلی زود فهمیدم که می‌تواند مانند هر دانشجوی دیگری و حتی بهتر از برخی با من صحبت کند. بالتوس گفت: گاهی فراموش می‌کنم که او هنوز خیلی جوان است و این کودک 9 ساله به من می‌گوید که باز هم یک تراشه دیگر را لحیم کرده است.</p>
      <p>گذشته از همه دستاوردهای شگفت انگیز لورن، او از لحاظ رفتاری یک بچه عادی است. او عاشق گذراندن تعطیلات آخر هفته با پدربزرگ و مادربزرگ خود و بازی با سگش است. وقتی از عشقش به حیوانات صحبت می‌کند، چشمانش می‌درخشد. علاوه بر این نبوغ او باعث نمی‌شود وقتی شام مورد دلخواهش نیست، غر نزند.</p>
      <p>مادرش می‌گوید: لورن وقتی شام را دوست ندارد، مثل دیگر کودکان 9 ساله لج می‌کند و غرر می‌زند و این اتفاق زیاد می‌افتد!</p>
      <p>به دلیل پیشرفت سریع زندگی آموزشی لورن، دوستان وی عمدتا بزرگتر از خودش هستند. او پیشاهنگی و بازی کردن را دوست ندارد.</p>
      <p>پدرش می‌گوید: لورن هیچ وقت علاقه‌ای به بازی با همسالان خود نداشته است. او دوست نداشت با اسباب بازی‌هایش بازی کند و تنها چیزی که به آن علاقه مند شد نحوه کار اسباب بازی‌ها بود.</p>
      <p>این پسر 9 ساله در مصاحبه با رادیو RTBF بلژیک گفت که موضوع مورد علاقه وی به دلیل وسعت آن با موضوعاتی مانند آمار، هندسه و جبر، ریاضیات است. لورن همچنین اظهار داشت که جراح یا فضانورد شدن را نیز در سر می‌پروراند.</p>
      <p>با این حال به نظر می‌رسد نظر او به تازگی تغییر کرده است. وی در مصاحبه‌ای با یک روزنامه بلژیکی گفت که دیگر نمی‌خواهد فقط قلب‌های بیمار را ترمیم کند، بلکه می‌خواهد برای جایگزینی قلب‌های قدیمی و مریض، قلب‌های جدیدی بسازد.</p>
      <p>وی گفت: هدف من به عنوان یک دانشمند، طولانی کردن طول عمر انسان است. پدربزرگ و مادربزرگ من بیماری قلبی دارند و من می‌خواهم به آنها کمک کنم.</p>
      <p>در هر حال انتخاب شغل لورن برای والدینش یک نگرانی نیست. پدرش می‌گوید حتی اگر لورن تصمیم بگیرد نجار شود، مشکلی نخواهیم داشت، چرا که خوشحالی و خوشبختی او اولویت شماره یک ماست.</p>
      <p>والدین لورن به تازگی به دنبال جستجوی مسیرهای جدید آموزشی برای سیر کردن عطش کسب دانش لورن افتاده‌اند. آنها چندی است که از نظارت بر پیشرفت تحصیلی پسرشان دست کشیده‌اند و فقط برای انجام تحقیقات لورن مدام بین ایالات متحده و هلند به مسافرت می‌پردازند.</p>
      <p>به نظر می‌رسد که کالیفرنیا توجه لورن را به خود جلب کرده است، چرا که بیشتر عمر خود را در آب و هوای نه چندان مطلوب و همیشه ابری و بارانی و غم‌افزای بلژیک و هلند گذرانده است و آب و هوای کالیفرنیا را دوست دارد. او به تازگی گفته است که می‌خواهد به کالیفرنیا برود، زیرا هوا در آنجا بسیار خوب است.</p>
      <p>لورن پس از اخذ مدرک تحصیلی خود در هلند تصمیم خواهد گرفت که کدام برنامه تحصیلات تکمیلی را دنبال کند. از آنجا که او یک پسر با استعدادهای فراوان است، تصمیمش نامشخص است. مهم نیست که تصمیم وی نجار یا دانشمند شدن باشد، در هر حال به خاطر استعداد خارق العاده‌اش چشم جهان بر این پسر اعجوبه خواهد بود.</p>
      <figure>
        <img src="https://aftabnews.ir/files/fa/news/1398/8/22/359017_583.jpg"/>
      </figure>
    </article>
  </body>
</html>