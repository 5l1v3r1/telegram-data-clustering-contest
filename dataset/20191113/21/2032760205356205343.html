<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89538"/>
    <meta property="og:site_name" content="Denník politika"/>
    <meta property="article:published_time" content="2019-11-13T21:35:03+00:00"/>
    <meta property="og:title" content="Video: Kapitán Abraham spoznal trest za útok na trénera Streicha"/>
    <meta property="og:description" content="13.11.2019 (Webnoviny.sk) – Kapitán bundesligového futbalového tímu Eintracht Frankfurt David Abraham sa v závere kalendárneho roka nepredstaví na súťažných trávnikoch."/>
  </head>
  <body>
    <article>
      <h1>Video: Kapitán Abraham spoznal trest za útok na trénera Streicha</h1>
      <address><time datetime="2019-11-13T21:35:03+00:00">13 Nov 2019, 21:35</time> by <a rel="author">Webnoviny</a></address>
      <p>13.11.2019 (Webnoviny.sk) – Kapitán bundesligového futbalového tímu Eintracht Frankfurt David Abraham sa v závere kalendárneho roka nepredstaví na súťažných trávnikoch.</p>
      <p>Tridsaťtriročný Argentínčan dostal dištanc na sedem týždňov za atak na trénera Freiburgu Christiana Streicha v minulotýždňovom zápase 11. kola nemeckej najvyššej futbalovej súťaže. Skúsený obranca okrem toho zaplatí pokutu 25-tisíc eur.</p>
      <p>Spomenutý incident sa stal v nedeľňajšom súboji, v ktorom Freiburg zvíťazil tesne 1:0. Abraham v snahe získať čo najrýchlejšie loptu, ktorá skončila za postrannou čiarou akoby nevidel, že mu v ceste stojí tréner súpera. Ramenom sotil do o 21 rokov staršieho kouča domácich a ten skončil na trávniku. Scéna pripomínajúca boxerský knokaut mala za následok potýčky medzi viacerými aktérmi zápasu.</p>
      <p>Abraham uvidel červenú kartu a rovnako tak aj taliansky stredopoliar Freiburgu Vincenzo Grifo za nešportové správanie mimo ihriska. Toho usvedčil systém VAR a v nasledujúcich troch bundesligových dueloch si nezahrá.</p>
      <p>Viac k témam: <a href="https://www.webnoviny.sk/tag/i-bundesliga/"><u>I. bundesliga</u></a><br/>Zdroj: Webnoviny.sk – <a href="https://www.webnoviny.sk/video-kapitan-abraham-spoznal-trest-za-utok-na-trenera-streicha/"><u>Video: Kapitán Abraham spoznal trest za útok na trénera Streicha</u></a> © SITA Všetky práva vyhradené.</p>
    </article>
  </body>
</html>