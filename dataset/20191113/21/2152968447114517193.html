<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/13/kyshtite-za-1-evro-v-italiia-kakvo-se-sluchva-sled-kato-gi-kupish.429519"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T21:12:00+00:00"/>
    <meta property="og:title" content="Къщите за 1 евро в Италия – какво се случва след като ги купиш?"/>
    <meta property="og:description" content="Недоволни от офертата почти няма | Dnes.bg"/>
  </head>
  <body>
    <article>
      <h1>Къщите за 1 евро в Италия – какво се случва след като ги купиш?</h1>
      <h2>Недоволни от офертата почти няма</h2>
      <address><time datetime="2019-11-13T21:12:00+00:00">13 Nov 2019, 21:12</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Почти из цяла Италия изоставените къщи бяха пуснати на пазара за символичната цена от 1 евро. И докато някъде евтините домове бяха измама, другаде планът на кметовете да привлекат нови жители в иначе обезлюдяващите се села, проработи.</p>
      <p>Много хора наистина се втурнаха да направят онова, за което всеки от нас си е мечтал – да си купят евтин дом в Италия. Ето какво се случва обаче след като хвърлиш първото си евро в тази инвестиция.</p>
      <related>
        <a href="https://www.dnes.bg/world/2019/09/16/biznes-s-ulovka-izgodni-li-sa-jilishtata-za-1-evro-v-italiia.422953"/>
      </related>
      <p>Моргана от Нант, Франция, е една от първите, които се възползват от промоцията. Тя си купува дом в красивия град Мусомели, Сицилия, където рушащи се къщи се вият по хълм, на върха на който стои величествена цитадела.</p>
      <p>За да си купиш къща за 1 евро обаче трябва да обещаеш, че ще вложиш достатъчно средства в реновирането й. Моргана и съпругът й не губят време. Те започват ремонта веднага, а сега, след като са боядисали стените и са оправили подовете, им остава да довършат само банята.</p>
      <p>"И двамата сме художници и свършихме по-голямата част от работата сами“, казва Моргана пред CNN. Семейството ще използва къщата като вила за коледните празници и ваканциите.</p>
      <p>Двамата са привлечени от Мусомели, тъй като цените на имотите във Франция са прекалено високи. Градът ги привлякъл със спокойствието и красотата си. Казват, че си имат всичко, от което имат нужда.</p>
      <p>За Моргана и съпругът й неприятни изненади нямало.</p>
      <p>"Всички тук са приятелски настроени, а момичетата в агенцията бяха така добри да ни помогнат с всички документи и с превода им. Всичко е по-добре, отколкото очаквахме. Дори къщата ни – мислехме, че ще е в много по-лошо състояние“, казва Моргана. Двамата със съпруга й, макар и млади, обмислят да прекарат там дните си след пенсия.</p>
      <p>Някои са привлечени от обявата за къщи за 1 евро, но в крайна сметка си купуват домове в по-добро състояние, за доста повече пари.</p>
      <p>Бизнесменът Патрик Дженсен тръгва да обикаля  Мусомели, за да си купи къща за 1 евро. Но не успява да си хареса нито една от рушащите се сгради.</p>
      <p>"За това реших да си купя къща в много по-добра състояние за 10 хил. евро. Вложих и още пари за ремонт, казва той. Но не само лошото състояние на домовете го отблъснало. - Помислих си, че ако си купя по-нов дом, в по-добро състояние и му направя ремонт, ще издържи много повече години. Децата ми, които сега на 20 години, все още ще имат къща в перфектно състояние.“</p>
      <p>Мередит Табоне от Чикаго е една от 16-те, които купуват къщи за 1 евро в Самбука ди Сичилия, отново в Сицилия. Причината за тази инвестиция са нейните предци – във вените й тече сицилианска кръв, а Самбука е именно града, от който семейството й идва.</p>
      <p>Всъщност те плащат много повече от 1 евро. Тъй като кметът на града получава хиляди запитвания, той обявява търг за къщите. Всички са продадени за около 25 хил. долара. Мередит наддава за два имота, без дори да е посетила града.</p>
      <p>"Моят пра-пра дядо е имигрирал в САЩ преди много време. Винаги съм искала да посетя Сицилия, тъй като никога не съм била в родния му град. Планирам това пътуване от 10 години“, казва тя.</p>
      <p>Нейните кръвни роднини все още живеят в Самбука, но тя още не се е срещнала с тях.</p>
      <p>Мередит наддава 5555 долара за всяка една от къщите и получава тази, която се намира на улица номер 5.</p>
      <p>"Пет е любимото ми число“, казва тя. Почти цялата документация попълва онлайн. Когато вижда къщата за пръв път на живо е приятно изненадана. Сега й предстои да направи ремонт в новата си вила, тъй като на първия етаж, са били гледани коне. Подобно на Моргана и тя иска да прекара старините си в Италия. Дори ще кандидатства за италианско гражданство.</p>
      <p>Но докато дотук нещата с евтините домове вървят леко, за Кени Санчес, който си купува дом в Дзунголи всичко се случва малко по-трудно. Той наддава за една от евтините къщи, но не очаква, че ще бъде одобрен.</p>
      <p>"Знаех, че много хора ще се опитат да си купят сграда. Не очаквах да ми дадат дом в Италия и когато това се случи, бях изключително изненадан“, казва той.</p>
      <p>Тази година той посещава Дзунголи. Къщата се оказва в много лошо състояние и много неща трябва да бъдат поправени, включително покрива.</p>
      <p>"Ще можем да я ремонтираме за три години. Толкова ще ни отнеме да я направим годна за живот“, обяснява Санчес. Но обработката на документацията върви бавно и той все още не може да започне с работата по нея. Веднъж, щом всичко приключи, Санчез планира да посещава Дзунголи всяка година.</p>
      <p>Много от хората, купили си къщи, искат да останат в Италия.</p>
      <p>Сред тях е и Мохамед Рамазан от Пакистан, който се сдобива с дом в Мусомели. Подобно на Дженсън, той също се спира на една идея по-скъпа къща. Тя му струва 4200 евро и има нужда от минимален ремонт.</p>
      <p>"Трябва само да се пребоядиса, но баща ми, който се занимава с това, ще свърши тази работа“, казва Мохамед.</p>
    </article>
  </body>
</html>