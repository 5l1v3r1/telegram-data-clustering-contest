<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/516903/sakat-adik-main-pubg-dengan-hafazan-quran"/>
    <meta property="og:site_name" content="HM Online"/>
    <meta property="article:published_time" content="2019-11-13T21:30:17+00:00"/>
    <meta property="og:title" content="Sakat adik main PUBG dengan hafazan Quran"/>
    <meta property="og:description" content="“SAYA cuma mahu berkongsi kepada anak muda zaman sekarang mengenai membudayakan al-Quran,” luahan Fathiyakan Husni, 25."/>
  </head>
  <body>
    <article>
      <h1>Sakat adik main PUBG dengan hafazan Quran</h1>
      <address><time datetime="2019-11-13T21:30:17+00:00">13 Nov 2019, 21:30</time> by <a rel="author">Amirul Haswendy</a></address>
      <p>“SAYA cuma mahu berkongsi kepada anak muda zaman sekarang mengenai membudayakan al-Quran,” luahan Fathiyakan Husni, 25.</p>
      <p>Ia susulan videonya sedang ‘menyakat’ adiknya bermain permainan PlayerUnknown's Battlegrounds (PUBG) untuk menyambung beberapa potongan ayat al-Quran yang diberikan.</p>
      <p>Dalam video dikongsi di akaun Twitter @Fathyakan, adiknya, Uwais Az-Zuhaili, 16, dilihat lancar menyambung potongan ayat al-Quran diberikan Fathiyakan, walau pun ketika itu Uwais leka bermain permainan dalam talian popular itu di telefon pintar.</p>
      <p>Video itu mendapat reaksi positif warganet selain lebih 40,000 ulang kicau dan 52,800 tanda suka sejak dimuat naik Isnin lalu.</p>
      <p>“Sudah menjadi kebiasaan kami adik beradik dalam kereta untuk saling ‘menebuk’ dan menguji hafazan masing-masing.</p>
      <p>“Saya pula sejenis abang yang suka menyakat dan rapat dengan adik beradik tapi masa sama mereka takut sebab saya juga ada sisi garang tersendiri,” katanya.</p>
      <p>Menurut anak sulung dari enam beradik ini, semua adiknya adalah hafiz al-Quran dan bongsu yang baru berusia 10 tahun sudah menghafaz lima juzuk.</p>
      <p>Dia yang sedang mengikuti pengajian di Fakulti Syariah di Universiti Al-Azhar, Mesir, memberitahu mereka sudah diterapkan dengan didikan al-Quran sejak berusia lima tahun dan mula menghafal pada usia tujuh tahun.</p>
      <p>“Dalam adik beradik kami, Uwais paling laju hafaz al-Quran yakni pada usia 14 tahun.</p>
      <p>“Dia pernah bersekolah di Sekolah Tinggi Islam, As-Sofa, kemudian menyambung ke Tahfiz Mustafawiyah, Bangi dan terkini di Maahad Al-Mustofa, Batangkali.</p>
      <p>“Di rumah, ibu sangat tegas dan melarang kami menonton televisyen berlebihan. Kalau nak menonton atau bermain, mesti dengan syarat hafal satu muka al-Quran terlebih dulu setiap hari,” katanya ketika dihubungi Harian Metro.</p>
      <p>Dia turut mendedahkan mereka adik beradik dihantar ke sekolah tahfiz berasrama sejak berusia 12 tahun.</p>
      <p>Malah, ibu ayah juga sering datang ke pusat tahfiz setiap hujung minggu untuk mengawasi mereka, siapa kawan, perkembangan belajar malah apa yang diajarkan guru.</p>
      <p>Ayah mereka adalah seorang pensyarah di sebuah pusat pengajian tinggi dan juga penceramah agama bebas sekitar Lembah Klang dan Selangor manakala ibunya pula seorang suri rumah.</p>
      <p>“Saya berharap mereka yang melihat dan berkongsi video itu akan mendapat inspirasi untuk mendidik anak-anak menjadi generasi al-Quran selain membudayakan kitab suci itu di mana pun, Insya Allah,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2015/06/57548/usia-13-hafal-30-juzuk"/>
        <a href="https://www.hmetro.com.my/utama/2019/06/463414/hati-tertarik-sejak-sekolah"/>
        <a href="https://www.hmetro.com.my/node/57375"/>
        <a href="https://www.hmetro.com.my/node/219519"/>
        <a href="https://www.hmetro.com.my/node/165225"/>
        <a href="https://www.hmetro.com.my/mutakhir/2017/03/215879/otak-geliga-cinta-al-quran"/>
        <a href="https://www.hmetro.com.my/mutakhir/2018/10/389621/hadiah-buat-arwah-ibu"/>
        <a href="https://www.hmetro.com.my/node/42833"/>
      </related>
    </article>
  </body>
</html>