<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/jergl-rozhodl-o-vyhre-hradce-v-osmifinale-lm-nad-mannheimem-1-0/1820342?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T21:55:00+00:00"/>
    <meta property="og:title" content="Jergl rozhodl o výhře Hradce v osmifinále LM nad Mannheimem 1:0"/>
    <meta property="og:description" content="Hradec Králové - Hokejisté Hradce Králové vstoupili úspěšně do osmifinále Ligy mistrů a Mannheim porazili díky brance Aleše Jergla z 56. minuty 1:0. Brankář Marek Mazanec udržel pomocí 24 úspěšných zákroků čisté konto. Odveta v Německu se uskuteční v úterý."/>
  </head>
  <body>
    <article>
      <h1>Jergl rozhodl o výhře Hradce v osmifinále LM nad Mannheimem 1:0</h1>
      <address><time datetime="2019-11-13T21:55:00+00:00">13 Nov 2019, 21:55</time> by <a rel="author" href="http://www.ctk.cz/" target="_blank">ČTK</a></address>
      <p>Hradec Králové - Hokejisté Hradce Králové vstoupili úspěšně do osmifinále Ligy mistrů a Mannheim porazili díky brance Aleše Jergla z 56. minuty 1:0. Brankář Marek Mazanec udržel pomocí 24 úspěšných zákroků čisté konto. Odveta v Německu se uskuteční v úterý.</p>
      <slideshow>
        <figure>
          <img src="https://i3.cn.cz/6/1573679765_P201911131242401.jpg"/>
        </figure>
        <figure>
          <img src="https://i3.cn.cz/6/1573679313_P201911131235101.jpg"/>
        </figure>
        <figure>
          <img src="https://i3.cn.cz/6/1573679332_P201911131235301.jpg"/>
        </figure>
        <figure>
          <img src="https://i3.cn.cz/6/1573679266_P201911131234601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3321">Fotogalerie: Hokejová Liga mistrů 2019/20</a>
        </figcaption>
      </slideshow>
      <p>"Začali jsme trošku s respektem, ale postupně jsme vyrovnali hru. Podali jsme týmový výkon, hráli jsme velmi dobře do defenzivy, bylo to zodpovědnější než v minulých zápasech. Podržel nás brankář Marek Mazanec a v závěru jsme byli šťastnější a dali jsme vítězný gól," řekl trenér Hradce Tomáš Martinec.</p>
      <p>Vedení klubu v pondělí rozdělilo jeho kompetence s Vladimírem Růžičkou, který jej před třemi týdny na střídačce doplnil. Rozhodující slovo při koučování zápasů má Růžička. Přípravu na utkání i tréninky vede Martinec. "Myslím, že to fungovalo. Když se vyhraje, tak to funguje dobře," uvedl Martinec.</p>
      <p>Hned ve druhé minutě měla obě mužstva velké příležitosti. Jergl jel sám po skvělém pasu Radovana Pavlíka, ale brankář jeho ránu po ledě vystihl levým betonem. Hned po něm se dostali do podobné možnosti také hosté. Huhtala však pálil vedle branky, Mazanec nemusel zasahovat.</p>
      <p>Druhá třetina byla rušnější. Především zásluhou domácích, kteří se tlačili za gólem. Největší šanci měl Vincour, jenž nastoupil ve speciálním dresu pro nejproduktivnějšího hráče mužstva. Střílel do prázdné branky, ale obrana hostů gólmana Gustafssona zastoupila. Poté se mohl prosadit Klíma, ale ani on švédského brankáře nepřekonal.</p>
      <p>Mannheim vedený českým trenérem Pavlem Grossem se zvedl až v posledních pěti minutách druhé části. K vyrovnání hry mu pomohla přesilovka, dostal se do několika dobrých pozic, ale vyloženou šanci neměl a Mazanec bez problémů držel čisté konto.</p>
      <p>Třetí část začal lépe Mountfield. Do vedení ho mohl poslat kapitán Smoleňák, ale při závaru nedokázal dotlačit puk až za brankovou čáru. Domácím nepomohla ani přesilovka, naopak hosté mohli v oslabení skórovat. Po Koukalově chybě ujel Goc, jenže Mazance nepřelstil.</p>
      <p>Domácí nakonec utkání zlomili na svoji stranu. V 56. minutě se střelou z pravé strany prosadil Jergl, asi nejaktivnější hráč Východočechů. "Myslím, že jsme viděli dobrý zápas. Člověk nikdy neví, co se stane po reprezentační pauze. Věděli jsme, že v Hradci byla rošáda s trenéry. Proto se dalo očekávat, že mužstvo nastoupí trochu defenzivně," uvedl Gross.</p>
      <p>"My jsme tak museli nastoupit také, protože jsme před pauzou nehráli dobře a dostávali jsme hodně gólů. Zápas byl hodně zajímavý, každopádně tam byly dobré výkony gólmanů na obou stranách," řekl Gross.</p>
      <p>"Dlouho to bylo 0:0, pak jsme udělali malou chybičku a z pološance jsme dostali gól. Myslím, že Hradec hrál dobře, vzadu měl dobrý přístup. My jsme něco měli, ale bylo toho málo. Za týden se pokusíme vyhrát o dva góly," dodal Gross.</p>
      <h3>Hokejová Liga mistrů - úvodní utkání osmifinále play off:</h3>
      <h3>Mountfield Hradec Králové - Adler Mannheim 1:0 (0:0, 0:0, 1:0)</h3>
      <p>Branka a nahrávka: 56. Jergl (Kevin Klíma). Rozhodčí: Rencz (Maď.), Nikolič (Rak.) - Hynek, Lhotský (oba ČR). Vyloučení: 3:2. Bez využití. Diváci: 2647.</p>
      <h3>Sestavy:</h3>
      <p><b>Hradec Králové:</b> Mazanec - Zámorský, Linhart, Cibulskis, Nedomlel, Rosandič, F. Pavlík, Šalda, Gaspar - R. Pavlík, Koukal, Jergl - Perret, Cingel, Smoleňák - Kevin Klíma, Rákos, Vincour - M. Chalupa, Kubík, Dragoun. Trenéři: V. Růžička st., T. Martinec, Krátoška a P. Svoboda.</p>
      <p><b>Mannheim:</b> Gustafsson - Larkin, Katic, Reul, Akdag, Lehtivuori, B. Krupp, Lampl, Billins - Huhtala, Smith, Stützle - Rendulič, Goc, Järvinen - Plachta, Desjardins, Eisenschmid - Krämmer, Raedeke, Hungerecker. Trenéři: Gross a Pellegrims.</p>
    </article>
  </body>
</html>