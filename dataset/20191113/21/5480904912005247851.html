<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/basketbaliste-nymburka-v-lize-mistru-vyhrali-v-niznim-novgorodu/1820182?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T21:31:00+00:00"/>
    <meta property="og:title" content="Basketbalisté Nymburka v Lize mistrů vyhráli v Nižním Novgorodu"/>
    <meta property="og:description" content="Nižnij Novgorod (Rusko) - Basketbalisté Nymburka v Lize mistrů zvládli zápas o druhé místo v tabulce skupiny C a v Nižním Novgorodu vyhráli 82:73. Středočeský celek zvítězil počtvrté z dosavadních pěti kol, jeho jedinou ztrátou je porážka s úřadujícími vicemistry z Tenerife."/>
  </head>
  <body>
    <article>
      <h1>Basketbalisté Nymburka v Lize mistrů vyhráli v Nižním Novgorodu</h1>
      <address><time datetime="2019-11-13T21:31:00+00:00">13 Nov 2019, 21:31</time> by <a rel="author" href="http://www.ctk.cz/" target="_blank">ČTK</a></address>
      <p>Nižnij Novgorod (Rusko) - Basketbalisté Nymburka v Lize mistrů zvládli zápas o druhé místo v tabulce skupiny C a v Nižním Novgorodu vyhráli 82:73. Středočeský celek zvítězil počtvrté z dosavadních pěti kol, jeho jedinou ztrátou je porážka s úřadujícími vicemistry z Tenerife.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573668997_P201911131073501.jpg"/>
        </figure>
        <figure>
          <img src="https://i3.cn.cz/6/1573669058_P201911131074501.jpg"/>
        </figure>
        <figure>
          <img src="https://i3.cn.cz/6/1573676586_P201911131199801.jpg"/>
        </figure>
      </slideshow>
      <p>Nymburk i domácí vstoupili do zápasu se shodnou bilancí tři výhry a jedna porážka, kterou oběma dnešním soupeřům připravilo Tenerife. Středočeši s vítězem Ligy mistrů z roku 2017 v minulém kole prohráli 68:78, Nižnij Novgorod španělskému celku podlehl 67:81.</p>
      <p>"Dneska to je velká výhra, protože tady se nehraje lehce. Jsme také spokojení s výkonem, byl dokonce možná nejlepší, co jsme zatím v sezoně předvedli," řekl Jaromír Bohačík, který se na vítězství podílel 16 body. "Chtěli jsme zlepšit dojem po zápase s Tenerife a jsem rád, že jsme byli schopní zvednout prapor," dodal.</p>
      <p>Úvod zápasu vyšel Nymburku skvěle a měl od začátku hru pod kontrolou. Díky přesné střelbě a převaze při doskocích se v prvním poločase dostal do vedení až o 19 bodů. Navázal tak na utkání s Bambergem, Gaziantepem a v Rize, ve kterých základ k vítězstvím položil výrazným náskokem po dvou čtvrtinách.</p>
      <p>Stejné vedení Středočeši proti Bambergu a Gaziantepu promrhali a výpadku se nevyhnuli ani dnes. V závěrečném dějství se jim přestalo dařit střelecky a Nižnij Novgorod snížil až na sedm bodů. Víc už ale domácím Nymburk nedovolil a vyhrál venku i podruhé v tomto ročníku Ligy mistrů.</p>
      <p>"V Lize mistrů nemůžeme čekat, že vyhrajeme v Rusku o čtyřicet bodů. Ale máme relativně mladý tým, a když vedeme, tak asi máme v hlavě ten polštář dvaceti bodů a nehrajeme tak agresivně. Zápas se místo toho snažíme kontrolovat, ale na takové úrovni se to otočí proti vám. Musíme na tom zapracovat," uvedl Bohačík.</p>
      <p>Nejlepším střelcem vítězů byl Ivan Almeida s 19 body, ruský tým vedl autor 20 bodů Chavaughn Lewis</p>
      <h4>Basketbalová Liga mistrů - 5. kolo:</h4>
      <h4>Skupina C:</h4>
      <h4>Nižnij Novgorod - Nymburk 73:82 (16:23, 28:45, 48:68)</h4>
      <p>Nejvíce bodů: Lewis 20, Brown 12, Willis 8 - Almeida 19, Bohačík 16, Hankins 12. Fauly: 23:16. Trestné hody: 13/11 - 17/13. Trojky: 6:7. Doskoky: 31:38.</p>
      <p>VEF Riga - Bamberg 55:76, Tenerife - Gaziantep 69:67.</p>
      <h4>Tabulka:</h4>
      <ul>
        <li>1. | Tenerife | 5 | 5 | 0 | 381:344 | 10</li>
        <li><b>2.</b> | <b>Nymburk</b> | <b>5</b> | <b>4</b> | <b>1</b> | <b>406:366</b> | <b>9</b></li>
        <li>3. | Nižnij Novgorod | 5 | 3 | 2 | 376:361 | 8</li>
        <li>4. | Peristeri | 5 | 3 | 2 | 373:358 | 8</li>
        <li>5. | Bamberg | 5 | 3 | 2 | 362:361 | 8</li>
        <li>6. | Gaziantep | 5 | 1 | 4 | 354:370 | 6</li>
        <li>7. | VEF Riga | 5 | 1 | 4 | 371:417 | 6</li>
        <li>8. | Mornar Bar | 5 | 0 | 5 | 358:404 | 5</li>
      </ul>
    </article>
  </body>
</html>