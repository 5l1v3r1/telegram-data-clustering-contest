<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/evropeyskiy-soyuz-vistupiv-z-protestom-proti-viroku-u-spravi-hizb-ut-tahrir-329573_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T21:44:00+00:00"/>
    <meta property="og:title" content="Европейський Союз виступив з протестом проти вироку у &quot;справі Хізб ут-Тахрір&quot;"/>
    <meta property="og:description" content="ЄС очікує, що Росія скасує ці рішення і негайно звільнить всіх незаконно затриманих українців"/>
  </head>
  <body>
    <article>
      <h1>Европейський Союз виступив з протестом проти вироку у "справі Хізб ут-Тахрір"</h1>
      <h2>ЄС очікує, що Росія скасує ці рішення і негайно звільнить всіх незаконно затриманих українців</h2>
      <address>
        <time datetime="2019-11-13T21:44:00+00:00">13 Nov 2019, 21:44</time>
      </address>
      <p>ЄС виступив з вимогою скасувати вирок шести кримським татарам, вважаючи його політично мотивованим. Офіційний представник Європейської зовнішньополітичної служби (ЄВС) опублікував заяву з протестом проти вироку, винесеного напередодні в Ростові-на-Дону шести учасникам організації "Хізб ут-Тахрір".</p>
      <p>"Європейський союз <b><a href="https://dt.ua/UKRAINE/u-ssha-nazvali-politichno-vmotivovanim-virok-figurantam-yaltinskoyi-spravi-hizb-ut-tahrir-329506_.html">не визнає ні виконання російського законодавства в Криму і Севастополі, ні передачу кримчан суди в Росії</a>.</b>ЄС очікує, що Росія скасує ці рішення і негайно звільнить усіх незаконно затриманих українців", - йдеться в комюніке, поширеному в Брюсселі в середу ввечері.</p>
      <p>У Брюсселі зазначають, що суд в Ростові-на-Дону засудив громадян України Мусліма Алієва, Рефата Алімова, Енвера Бекірова, Арсена Джеппарова, Емір-Усейна Куку і Вадима Сірука до тривалих термінів позбавлення волі.</p>
      <p>"Їх обвинувачують у приналежності до організації, яка заборонена в Росії, але не в Україні. Надмірні терміни тюремного ув'язнення від 7 до 19 років є останнім цілеспрямованим переслідуванням Російською Федерацією українських громадян Кримського півострова, включно з кримськими татарами і правозахисниками", - стверджується в документі ЄВС.</p>
      <p>Російський суд засудив до ув'язнення в колонії суворого режиму <a href="https://dt.ua/UKRAINE/u-rf-shistoh-figurantiv-spravi-hizb-ut-tahrir-zasudili-do-uv-yaznennya-v-koloniyi-suvorogo-rezhimu-329315_.html"><b>фігурантів ялтинської "справи Хізб ут-Тахрір"</b></a>. Муслім Алієв був засуджений до 19 років ув'язнення, Інвер Бекіров – 18 років, Емір-Усеін Куку – 12 років, Вадим Сірук – 12 років, Арсен Джеппаров – 7 років і Рефат Алімов – 8 років.</p>
      <p>Їх затримали в лютому-квітні 2016 року. Кримчан звинувачують у причетності до ісламської політичної організації "Хізб ут-Тахрір", яка заборонена в Росії.</p>
      <p>Захисники заарештованих і засуджених у "справах Хізб ут-Тахрір" вважають переслідування вмотивованим за релігійною ознакою. Правоохоронні органи РФ переслідують переважно кримських татар, українців, росіян, таджиків, азербайджанців і кримчан іншого етнічного походження, які сповідують іслам. Міжнародним правом заборонено запроваджувати на окупованій території законодавство держави-окупанта.</p>
      <p>Моніторингова місія ООН з прав людини в Україні продовжує фіксувати порушення в Криму і констатує, що ніяких поліпшень на окупованому півострові не сталося. Детальніше читайте в матеріалі Тетяни Курманової "<a href="https://dt.ua/SOCIUM/prava-lyudini-v-krimu-bez-zmin-288451_.html"><b>Права людини в Криму: без змін</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>