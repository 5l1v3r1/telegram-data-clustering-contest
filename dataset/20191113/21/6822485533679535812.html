<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822170.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T21:34:00+00:00"/>
    <meta property="og:title" content="امروز ۷۵ درصد مواد مخدر دنیا توسط ناجا کشف و ضبط می‌شود"/>
    <meta property="og:description" content="به گزارش فارس از ورامین، سردار کیومرث عزیزی امروز در دیدار مردمی که با مردم منطقه خیرآباد شهرستان ورامین در مسجد جامع حضرت ولیعصر (عج) داشت، اظهار داشت: خیلی از مردم دغدغه اول امروزشان بحث اعتیاد، مواد مخدر و خرید و فروش آن در جامعه است که متأسفانه در محلات شاهد این مسئله هستیم."/>
  </head>
  <body>
    <article>
      <h1>امروز ۷۵ درصد مواد مخدر دنیا توسط ناجا کشف و ضبط می‌شود</h1>
      <address>
        <time datetime="2019-11-13T21:34:00+00:00">13 Nov 2019, 21:34</time>
      </address>
      <p>فرمانده انتظامی شرق استان تهران گفت: امروز ۷۵ درصد مواد مخدر دنیا توسط نیروی انتظامی جمهوری اسلامی ایران کشف و ضبط می‌شود.</p>
      <p>به گزارش فارس از ورامین، سردار کیومرث عزیزی امروز در دیدار مردمی که با مردم منطقه خیرآباد شهرستان ورامین در مسجد جامع حضرت ولیعصر (عج) داشت، اظهار داشت: خیلی از مردم دغدغه اول امروزشان بحث اعتیاد، مواد مخدر و خرید و فروش آن در جامعه است که متأسفانه در محلات شاهد این مسئله هستیم.</p>
      <p>وی افزود: نیروی انتظامی بحث جلوگیری از خرید و فروش مواد مخدر، نگهداری و مصرف آن توسط افرادی که مصرف می‌کند برابر قانون وظیفه دارد نسبت به دستگیری این‌گونه افراد اقدام و برخورد کند.</p>
      <p>عزیزی گفت: مبارزه با مواد مخدر صرفاً با کار عملیاتی و پلیسی به سرانجام نخواهد رسید و کمک همگان را می‌طلبد.</p>
      <p>وی بیان کرد: تا زمانی که تقاضای وسعت به مواد مخدر است مطمئناً کسانی هستند که سودجو بوده و سعی در تجارت مواد مخدر دارند و مرگ را به کانون خانواده‌های ما سوق می‌دهند.</p>
      <p>فرمانده انتظامی شرق استان تهران خاطرنشان کرد: ما تا زمانی می‌توانیم مقابله با مواد مخدر را داشته کنیم که تقاضای مواد مخدر نداشته باشیم یا حداقل کاهش تقاضا در جامعه را داشته باشیم.</p>
      <p>وی افزود: ما در کنار کشورهایی قرار داریم که ۹۰ درصد تریاک در آنجا تولید می‌شود و ۸۵ درصد تمام تولید مواد مخدر صنعتی در کنار مرزهای ایران اسلامی است.</p>
      <p>عزیزی بابیان اینکه تجارت مواد مخدر سومین تجارت پرسود در دنیا است، اظهار کرد: درآمد خالص مواد مخدر در دنیا سالانه به ارزش ۸۰۰ میلیارد دلار است یعنی به‌اندازه ۱۰ برابر بودجه کشور ما سود می‌برند و حدود ۲۵۰۰ میلیارد گردش مالی‌اش است، قطعاً این‌گونه افراد از تجارت پرسودی مثل مواد مخدر نمی‌گذرند.</p>
      <p>فرمانده انتظامی شرق استان تهران بیان کرد: اما با توجه به موقعیت جغرافیایی ایران، بخش اعظم این مواد مخدر به کشور ما ترانزیت می‌شود و علاوه بر این به کشورهای اروپایی نیز ترانزیت می‌شود.</p>
      <p>وی تصریح کرد: امروز 75 درصد مواد مخدر دنیا توسط نیروی انتظامی جمهوری اسلامی ایران کشف و ضبط می‌شود.</p>
      <p>عزیزی ادامه داد: قبل از اینکه آمریکایی‌ها به افغانستان بیایند، این کشور حدود ۴۰۰ تن مواد مخدر تولید می‌کرد درحالی‌که امروز حدود ۲۶۰۰ تن مواد مخدر تولید می‌کنند.</p>
      <p>فرمانده انتظامی شرق استان تهران عنوان کرد: آمریکایی‌ها قول داده بودند که کمک کنند دوستان افغانستانی ما کشت مواد مخدر را کنار بگذارند و کشت دیگری را جایگزین آن کنند اما نه‌تنها این کار را نکردند بلکه وقتی خودشان آمدند و آلوده شدند به درآمد سرشار مواد مخدر، در کنار آن خشخاش را راه انداختند و برداشت و بهره‌وری از آن را بالا بردند و حدود ۹ برابر تولید مواد مخدر از زمانی که نیروهای ناتو در افغانستان حضور پیدا کردند، افزایش یافت.</p>
      <p>عزیزی بیان کرد: معمولاً در تمام دنیا به‌طور متحرک و محرکی در یک کشور، افراد معتاد بین سنین ۱۶ تا ۶۰ سال است و با توجه به جوان بودن کشور ایران این عدد زیادی است.</p>
      <p>فرمانده انتظامی شرق استان تهران گفت: افرادی که برای ترک اعتیاد بستری می‌شوند و ترک می‌کنند ۸۵ درصد این افراد دوباره به اعتیاد گرفتار و معتاد می‌شوند.</p>
      <p>وی خاطرنشان کرد: ما باید خودمان مراقب جوانانمان باشیم و امروز نرخ رشد افزایش مواد مخدر در برخی سنین کاهش پیداکرده است.</p>
      <p>عزیزی اظهار داشت: یکی از علل گرایش جوانان به مواد مخدر ارتباط ناسالم ما در درون خانواده است و یکی از این موارد این است که ما فرزندمان را با دیگران مقایسه می‌کنیم و آن‌ها را تهدید می‌کنیم و برای تقویت بنیه آن‌ها با می‌دهیم یعنی هر چیزی که می‌خواهند در اختیارشان قرار می‌دهیم و همه این‌ها باعث می‌شود فرزندان از والدینشان فاصله بگیرند.</p>
      <p>وی ابراز داشت: متأسفانه این یکی از مؤلفه‌های بسیار بزرگی است که فرزندان بافاصله گرفتن از والدینشان و بالعکس به مواد مخدر گرایش پیدا می‌کنند چون ارتباط انسانی و شرعی با اعضای خانواده خودشان ندارند.</p>
      <p>فرمانده انتظامی شرق استان تهران گفت: بحث عفاف و حجاب راهکار فرهنگی و تربیتی آموزشی دارد و هم راهکار مقابله دارد و پلیس در این مسئله مرحله‌ای برخورد می‌کند.</p>
      <p>وی در پایان افزود: در مرحله اول تذکر لسانی می‌دهیم در مرحله دوم احضار و توجیه می‌کنیم و در مرحله سوم اگر والدین داشته باشند آن‌ها را احضار و توجیه می‌کنیم که او را متوجه حجاب اسلامی و دینی کند تا هنجارشکنی نکند و در مرحله چهارم برای آن شخص پرونده تشکیل می‌شود و به قوه قضائیه ارجاع می‌دهیم تا برخورد قانونی و قضایی با آن شخص شود.</p>
    </article>
  </body>
</html>