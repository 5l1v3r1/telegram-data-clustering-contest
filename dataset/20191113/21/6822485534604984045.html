<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822168.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T21:27:00+00:00"/>
    <meta property="og:title" content="تشریح روند درمان کشتی گیر دچار ضایعه نخاعی"/>
    <meta property="og:description" content="به گزارش مهر، میثم زارع دارنده مدال برنز کشتی آزاد نوجوانان جهان و نقره آسیا که به دلیل تصادف رانندگی دچار ضایعه نخاعی شده، پس از یک دوره درمان و انجام عمل جراحی در بیمارستان طالقانی کرمانشاه، از یک ماه پیش در منزل بستری بود که از دو روز گذشته با هماهنگی معاون درمان دانشگاه علوم بهزیستی و توانبخشی برای ادامه اقدامات پزشکی و توانبخشی به تهران منتقل و در بیمارستان توانبخشی رفیده که از مراکز درمانی تحت پوشش دانشگاه علوم بهزیستی و توانبخشی است، بستری شد."/>
  </head>
  <body>
    <article>
      <h1>تشریح روند درمان کشتی گیر دچار ضایعه نخاعی</h1>
      <address>
        <time datetime="2019-11-13T21:27:00+00:00">13 Nov 2019, 21:27</time>
      </address>
      <p>مسئول تیم پزشکی و توانبخشی، در خصوص روند درمان میثم زارع کشتی گیر مدال آور کرمانشاهی که در سانحه رانندگی دچار آسیب شده است، توضیحاتی ارائه داد.</p>
      <p>به گزارش مهر، میثم زارع دارنده مدال برنز کشتی آزاد نوجوانان جهان و نقره آسیا که به دلیل تصادف رانندگی دچار ضایعه نخاعی شده، پس از یک دوره درمان و انجام عمل جراحی در بیمارستان طالقانی کرمانشاه، از یک ماه پیش در منزل بستری بود که از دو روز گذشته با هماهنگی معاون درمان دانشگاه علوم بهزیستی و توانبخشی برای ادامه اقدامات پزشکی و توانبخشی به تهران منتقل و در بیمارستان توانبخشی رفیده که از مراکز درمانی تحت پوشش دانشگاه علوم بهزیستی و توانبخشی است، بستری شد.</p>
      <p>سید مجید اخوان حجازی مسئول تیم درمانی زارع، اظهارداشت: با توجه به شرایط بیمار و کامل نبودن ضایعه نخاعی، امیدواریم که با اقدامات پزشکی و توانبخشی طولانی مدت و خودترمیمی نخاع ، بیمار به سطحی از استقلال، برای انجام امور شخصی خود برسد.</p>
      <p>رئیس بخش آسیب‌های مغزی و نخاعی بیمارستان توانبخشی رفیده، توضیح داد: میثم زارع، در اثر حادثه رانندگی، از ناحیه مهره های ۵ و ۶ گردنی آسیب دیده است، و خوشبختانه آسیب مهره ها کامل نیست اما هم اکنون دچار ضعف در دست ها و پاهاست، حرکت اندام تحتانی ندارد و فقط حدود ۶۰ تا ۷۰ درصد حرکت در اندام فوقانی دارد و دارای زخم بستر نیز می باشد.</p>
      <p>وی با اشاره به اینکه از دو روز پیش که بیمار در بیمارستان توانبخشی رفیده (تهران) بستری شد، اقدامات درمانی آغاز شده است، گفت: اقدامات درمانی بیمار در دو بخش پزشکی و توانبخشی اجرا می شود که مدیریت مشکلات پزشکی بیمار شامل " کنترل واکنش های نخاعی، کنترل فشارخون، کمک به بیمار بلحاظ اختلالات خلقی و سلامت روان ، کنترل فعالیت های گوارشی، پیشگیری از لخته شدن در اندام های تحتانی DVT ، درمان زخم بستر بیمار، کنترل درد و اسپاسم، پیشگیری از پوکی استخوان و بهبود وضعیت تغذیه ای بیمار با توجه به زخم بستر" می شود.</p>
      <p>مسئول تیم درمانی زارع در بیمارستان توانبخشی رفیده، افزود: اقدامات توانبخشی که از دو روز گذشته  با جدیت آغاز شده است، شامل فیزیوتراپی  با هدف بهبود قدرت و تقویت عضلات اندام های فوقانی و تحتانی و حفظ دامنه حرکت مفاصل است و فعالیت های کار درمانی که به استقلال بیمار با توجه به توان و قدرت جسمانی او کمک می کند.</p>
      <p>حجازی همچنین اظهارداشت: در کنار اقدامات پزشکی و توانبخشی، از وسایل کمک توانبخشی مانند ویلچر، تشک مواج و گردنبند طبی نیز برای بیمار استفاده می شود.</p>
      <p>بیژن خراسانی معاون درمان دانشگاه علوم بهزیستی و توانبخشی که در انتقال این کشتی گیر مدال آور از کرمانشاه به تهران نقش اساسی داشت، گفت: پس از اینکه خبر را از رسانه ها شنیدم به عنوان یک پزشک ناراحت شدم و در این رابطه احساس مسئولیت کردم و با پدر میثم تماس گرفتم و بعد از شنیدن شرایط فرزندش که متاسفانه از یک ماه پیش در منزل بستری است و رخم بستر گرفته، و همچنین اطلاعاتی که از پزشک معالج او در کرمانشاه دریافت کردم، با هماهنگی معاون درمان دانشگاه علوم پزشکی کرمانشاه، میثم را با آمبولانس به تهران و بیمارستان توانبخشی رفیده منتقل کردند.</p>
      <p>وی افزود: میثم روز اربعین در کرمانشاه مورد عمل جراحی قرار گرفته است و عمل جراحی سبب شده فشار از روی مهره های آسیب دیده  ناحیه گردن برداشته شود. اما با توجه به اینکه میثم اکنون از ناحیه گردن به پایین مشکل دارد، نیازمند اقدامات تخصصی توانبخشی است که بصورت گروهی و تیمی روی بیمار انجام می شود، ضمن آنکه همکاران جراح مغز و اعصاب در بیمارستان توانبخشی رفیده هم بررسی می کنند که چه کارهایی می توان برای بهبودی او انجام داد.</p>
      <p>خراسانی ادامه داد: با توجه به وجود زخم بستر، اقدامات حمایتی و درمانی در حال انجام است و در کنار تمامی اقدامات پزشکی و توانبخشی، مشاوره های روانشناسی نیز برای بیمار اجرا می شود تا سلامت روان بیمار نیز تامین گردد.</p>
      <p>معاون درمان دانشگاه علوم بهزیستی و توانبخشی تاکید کرد: این دانشگاه شرایطی را فراهم کرده تا میثم از بهترین امکانات تخصصی و فوق تخصصی بیمارستان توانبخشی رفیده استفاده کند.</p>
      <p>وی در خصوص هزینه های درمان میثم زارع، گفت: اکنون موضوع مهم برای ما هزبنه درمان نیست بلکه مسئولان بیمارستان و دانشگاه عزم را جزم کردند تا هرآنچه که در توان علمی و تخصصی دارند، برای بهبودی این ورزشکار کشورمان بکار بگیرند و امیدواریم که خیرین و سازمان های مربوطه نیز برای تامین هزینه‌های درمان او وارد عمل شوند.</p>
    </article>
  </body>
</html>