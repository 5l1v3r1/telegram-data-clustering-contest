<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/senadora-conservadora-presidenta-interina-Bolivia_0_2343365747.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T21:31:00+00:00"/>
    <meta property="og:title" content="Jeanine Áñez, presidenta de Bolívia a cop de Bíblia"/>
    <meta property="og:description" content="La desconeguda opositora a Morales s’autoinvesteix beneïda per l’exèrcit"/>
  </head>
  <body>
    <article>
      <h1>Jeanine Áñez, presidenta de Bolívia a cop de Bíblia</h1>
      <h2>La desconeguda opositora a Morales s’autoinvesteix beneïda per l’exèrcit</h2>
      <address>
        <time datetime="2019-11-13T21:31:00+00:00">13 Nov 2019, 21:31</time>
      </address>
      <p>Hi ha moments que defineixen persones. El de “La Bíblia torna al Palau de Govern” és la descripció de l’autoproclamada presidenta de Bolívia, Jeanine Áñez. Enmig de l’emoció pel seu autonomenament, que culminava el cop contra el govern d’Evo Morales, aquesta va ser la seva primera frase. I la va dir alçant una Bíblia de considerables dimensions. Déu per damunt de tot, gràcies a Déu o per la gràcia de Déu. Qualsevol expressió que indiqués la seva devoció va estar present en les seves primeres intervencions.</p>
      <p>Áñez és la nova presidenta de Bolívia per a la meitat del país. Els opositors a Evo Morales van celebrar ahir el nou nomenament amb l’anunci de l’aixecament dels bloquejos i les vagues cíviques, mentre que els seguidors de l’expresident van continuar protestant als carrers. L’arribada d’Áñez al poder és quasi tan inesperada com polèmica. Per molt que fos la vicepresidenta segona del Senat. Aquesta posició li ha servit aquesta setmana per justificar el seu ascens a presidenta del Senat, per les dimissions de la presidenta i el vicepresident primer durant el cap de setmana.</p>
      <p>Com a cap de la cambra alta i aprofitant el buit de poder, ella mateixa va confirmar que es convertia en la segona dona a arribar a la presidència del país. Casualitats: l’anterior, Lidia Gueiler Tejada, hi va arribar després d’un cop d’estat i un altre cop la va treure del poder. Áñez va jurar el càrrec davant un Senat on només hi havia els diputats opositors, que ocupen un terç de la cambra. Al matí, la sessió al Congrés dels Diputats es va haver de suspendre per falta de quòrum. En canvi, al vespre sí que n’hi va haver. La sessió del matí tenia com a ordre del dia votar les renúncies d’Evo Morales com a president i d’Álvaro García Linera com a vicepresident, cosa que no va passar.</p>
      <h3>La dreta opositora</h3>
      <p>Però ni l’absència dels diputats socialistes, ni la falta de votació de la renúncia de l’anterior cap d’estat van impedir la celebració de la dreta boliviana. Perquè Áñez i la seva coalició han sigut la principal dreta opositora a Morales al Parlament. Beni, d’on Áñez és natural i on es va presentar com a senadora el 2010 i el 2014, és l’única regió on Morales no va guanyar les eleccions del 2014. Tampoc hi va guanyar aquest 2019.</p>
      <p>Abans d’arribar al Congrés com a assembleista per a la nova Constitució el 2006, Áñez va exercir com advocada i va treballar com a presentadora d’un programa de televisió. Però poc més se sap de qui ahir va sortir engalanada amb les bandes presidencials al balcó del Palacio Quemado, la seu de govern fins fa uns mesos. Una banda presidencial que, per cert, li va col·locar el comandant en cap de les forces armades, Williams Kaliman, el mateix que va demanar la renúncia d’Evo Morales diumenge. Ja al balcó, Áñez va agafar un altre cop la Bíblia. En tres dies ha passat de ser una de les senadores menys conegudes a ser l’objectiu de totes les càmeres.</p>
      <p>“És liberal pel que fa a l’economia i molt treballadora”, deia un diputat de la seva bancada. Des de l’oposició, però, afegeixen termes com “molt conservadora”, “classista” o “racista”, per comentaris a les xarxes socials contra la cultura aimara o quítxua amb què ha qualificat les seves pràctiques de “satàniques”. La seva integritat cristiana també és innegable davant les seves primeres intervencions. De moment es declara presidenta transitòria fins a la convocatòria d’eleccions i diu que “prendrà les mesures necessàries per pacificar el país”. Potser el seu programa de govern sigui també a cop de Bíblia.</p>
      <p>
        <a href="https://www.ara.cat/internacional/Evo-Morales-Tornare-aviat-Bolivia_0_2342765861.html">El periple diplomàtic d'Evo Morales fins a l'asil de Mèxic</a>
      </p>
    </article>
  </body>
</html>