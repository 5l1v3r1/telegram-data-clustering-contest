<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/13/daryo-oqshomi-fargonadagi-mushtumzor-chegarachilar-lolaning-litsenziya-beruvchilarga-isyoni-25-mln-som-mojarosining-davomi-va-13-noya/"/>
    <meta property="og:site_name" content="Daryo"/>
    <meta property="article:published_time" content="2019-11-13T21:21:00+00:00"/>
    <meta property="og:title" content="“Daryo” oqshomi: Farg‘onadagi mushtumzo‘r chegarachilar, Lolaning litsenziya beruvchilarga isyoni, “2,5 mln so‘m” mojarosining davomi va 13-noyabrning boshqa muhim xabarlari"/>
    <meta property="og:description" content="Kunning e’tiborga molik voqea-hodisalari dayjesti bilan “‘Daryo’ oqshomi”da tanishing"/>
  </head>
  <body>
    <article>
      <h1>“Daryo” oqshomi: Farg‘onadagi mushtumzo‘r chegarachilar, Lolaning litsenziya beruvchilarga isyoni, “2,5 mln so‘m” mojarosining davomi va 13-noyabrning boshqa muhim xabarlari</h1>
      <address>
        <time datetime="2019-11-13T21:21:00+00:00">13 Nov 2019, 21:21</time>
      </address>
      <p><b>Farg‘ona viloyatining chegara hududida yuziga qora niqob taqqan va chegarachilar deb taxmin qilingan qurolli shaxslar bir o‘smirni <a href="https://daryo.uz/2019/11/13/fargonada-osmir-chegarachilar-tomonidan-beysbol-tayogi-bilan-kaltaklandi-video/">urayotgani aks etgan video tarqaldi</a>.</b> Davlat xavfsizlik xizmati Chegara qo‘shinlari ushbu holat yuzasidan <a href="https://daryo.uz/2019/11/13/dxx-chegara-qoshinlari-fargonada-fuqarolar-nima-uchun-niqobli-harbiy-xizmatchilar-tomonidan-kaltaklanganiga-oydinlik-kiritdi/">bayonot berdi</a>. Aytishlaricha, kaltak yeganlar (chegarachilar bir emas, ikki kishini do‘pposlagan) harbiy xizmatchilarni bosib ketmoqchi bo‘lgan; <a href="https://daryo.uz/2019/11/13/dxx-chegara-qoshinlari-fargonada-fuqarolar-nima-uchun-niqobli-harbiy-xizmatchilar-tomonidan-kaltaklanganiga-oydinlik-kiritdi/">qo‘shimcha qilishlaricha</a>, “ular o‘zi kontrabandist, avval ham chegarani bir necha bor buzgan”.</p>
      <figure>
        <img src="https://s.daryo.uz/wp-content/uploads/2019/11/8KbMth15736236111067_b.jpg"/>
        <figcaption>Lolaning “Sevgingni menga ayt 2” klipidan lavha.<br/>Foto: YouTube</figcaption>
      </figure>
      <p><b>Xonanda Lola “Sevgingni menga ayt” qo‘shig‘iga ishlangan <a href="https://daryo.uz/2019/11/13/manaviyatimizga-togri-kelsin-lola-xonandalarga-litsenziya-beruvchi-komissiya-faoliyatini-korsatuvchi-klip-ishladi-video/">ikkinchi klipi</a> bilan 13-noyabr kuni O‘znetni portlatdi.</b> Lola bitta klip bilan jamiyatdagi ko‘plab bahsli masalalar — ijodiy faoliyat ustidan nazorat qilishga urinishlar, shubhali taqiqlar, mantiqsiz tashabbuslar va yangiliklarga nisbatan toqatsizlik ustidan kulgan. <a href="https://www.youtube.com/watch?v=WHZ0Ob-XZVI">Klipni ko‘rish qat’iy tavsiya etiladi</a> (agar, mabodo, klip yoqmasa, kanalizatsiya quvurlariga shippak urib, musiqa yaratayotgan <a href="https://daryo.uz/2019/11/13/ozbekistonlik-yigitlar-noodatiy-chiqishi-bilan-cagt-tanlovi-hakamlarini-xayron-qoldirdi-video/">o‘zbekistonlik yigitlarning chiqishini</a> tomosha qiling).</p>
      <p><b>XDP vakili Ulug‘bek Inoyatovning 5 kishilik oilaga 2,5 mln so‘m oylik yetarli degan <a href="https://daryo.uz/2019/11/13/xdp-vakili-ulugbek-inoyatovning-5-kishilik-oilaga-25-mln-som-oylik-yetarli-degan-gapiga-izoh-berdi/">gapiga izoh berdi</a>.</b> Yodingizda bo‘lsa, bir necha kun avval Xalq demokratik partiyasi yetakchisi “Toshkentda besh kishilik oilaga bir boquvchi topayotgan 2,5 million so‘mlik bemalol yetadi”, <a href="https://daryo.uz/2019/11/11/ozbekiston-xdp-raisi-5-kishilik-oila-tirikchiligi-uchun-25-mln-somlik-oylikni-yetarli-deb-hisobladi/">deb “qovun tushirgan”</a> va ijtimoiy tarmoqlar “yulduzi”ga aylangan edi. Partiya faolining bugun izoh berishicha, partiya yetakchisi 2,5 million so‘m haqida gapirganida barcha xarajatlarni nazarda tutmagan. Hay, mayli.</p>
      <p><b>Tayinlovlar.</b> Prezident qaroriga muvofiq, Bahodir Shermuhamedov oliy va o‘rta maxsus ta’lim vazirining yoshlar, ma’naviyat va ma’rifat masalalari bo‘yicha <a href="https://daryo.uz/2019/11/13/oliy-va-orta-maxsus-talim-vaziriga-orinbosar-tayinlandi/">o‘rinbosari etib tayinlandi</a> — u bungacha Prezident administratsiyasida milliy qadriyatlar, ma’naviyat va ma’rifatni o‘rganish hamda rivojlantirish sho‘basida ishlab kelayotgan edi. 29 yoshli Olimjon To‘ychiyev esa innovatsion rivojlanish <a href="https://daryo.uz/2019/11/13/bekobodlik-29-yoshli-yigit-innovatsion-rivojlanish-vaziriga-orinbosar-etib-tayinlandi/">vaziri o‘rinbosariga aylandi</a>.</p>
      <p><b>“<a href="https://daryo.uz/2019/11/13/masalani-siyosiylashtirmaslik-kerak-davlatnazar-rozmetov-olimi-boyicha-voqealar-xronologiyasi-keltirildi/">Masalani siyosiylashtirmaslik kerak</a>” — Davlatnazar Ro‘zmetov o‘limi bo‘yicha voqealar xronologiyasi keltirildi.</b> Komil Allamjonov esa Nafosat Olloshukurova va Davlatnazar Ro‘zmetov bilan bog‘liq voqealarga <a href="https://daryo.uz/2019/11/13/komil-allamjonov-nafosat-olloshukurova-va-davlatnazar-rozmetov-bilan-bogliq-voqealarga-munosabat-bildirdi/">munosabat bildirdi</a>. Xullas, har xil shubhali xayollara bormanglar, hayotda shunaqa ko‘ngilsiz voqealar o‘zidan o‘zi ham bo‘lib turadi, deyishyapti. Okey.</p>
      <p><b>O‘zbekiston bilan bog‘liq yana qanday yangiliklar bor?</b> Samarqandda homilador xotinini bo‘g‘ib o‘ldirgan er <a href="https://daryo.uz/2019/11/13/samarqandda-homilador-xotinini-bogib-oldirgan-er-oz-joniga-qasd-qildi/">o‘z joniga qasd qildi</a>. Talabalar uchun qishki ta’til muddati <a href="https://daryo.uz/2019/11/13/ozbekistonda-talabalar-uchun-qishki-tatil-muddati-ozgarishi-mumkin/">o‘zgarishi mumkin</a>. Mamlakatdan eng ko‘p qaysi millatga mansub kishilar <a href="https://daryo.uz/2019/11/13/ozbekistondan-eng-kop-qaysi-millatga-mansub-kishilar-kochib-ketayotgani-aniqlandi/">ko‘chib ketayotgani aniqlandi</a>. Toshkentda “Minor” masjidi <a href="https://daryo.uz/2019/11/13/toshkentda-minor-masjidi-imomi-ozgardi/">imomi o‘zgardi</a>. “Prokuratura to‘g‘risida”gi qonunga <a href="https://daryo.uz/2019/11/13/prokuratura-togrisidagi-qonunga-ozgartirishlar-kiritildi/">o‘zgartirishlar kiritildi</a>, Milliy gvardiya to‘g‘risidagi qonun esa deputatlar tomonidan <a href="https://daryo.uz/2019/11/13/milliy-gvardiya-togrisidagi-qonun-deputatlar-tomonidan-qabul-qilindi/">qabul qilindi</a>. SSSR pasporti bilan yurgan buvaydalik otaxonga <a href="https://daryo.uz/2019/11/13/sssr-pasporti-bilan-yurgan-buvaydalik-otaxonga-biometrik-pasport-beriladi/">biometrik pasport beriladi</a>. Soxta “001 VIP” avtoraqamini yasattirgan fuqaro 707 avtoraqamini yasab berish uchun buyurtmachidan <a href="https://daryo.uz/2019/11/13/soxta-001-vip-avtoraqamini-yasagan-fuqaro-qolga-olindi-u-moskvadagi-universitetda-oqiydi/">150 dollar pul olayotganida qo‘lga olindi</a>. O‘zbekistonda qidiruvda bo‘lgan ayol Rossiyadagi tug‘ruqxonada <a href="https://daryo.uz/2019/11/13/ozbekistonda-qidiruvda-bolgan-ayol-rossiyadagi-tugruqxonada-kozi-yoriyotganida-ushlandi/">ko‘zi yoriyotganida ushlandi</a>.</p>
      <p><b>Dunyo-chi, tinchmi?</b> Erdo‘g‘on Tramp bilan AQSh Suriya bo‘yicha kelishuvda bajarmagan majburiyatlarni <a href="https://daryo.uz/2019/11/13/erdogon-tramp-bilan-aqsh-suriya-boyicha-kelishuvda-bajarmagan-majburiyatlarni-muhokama-qiladi/">muhokama qiladi</a>. Senator-demokrat Janun Anyes Boliviyada <a href="https://daryo.uz/2019/11/13/senator-demokrat-janun-anyes-boliviyada-prezident-vaifasini-bajaradi/">prezident vazifasini bajaradi</a>. Isroil G‘azo sektoriga bergan havo zarbalari oqibatida 20 nafardan ortiq <a href="https://daryo.uz/2019/11/13/isroil-gazo-sektoriga-bergan-havo-zarbalari-oqibatida-20-nafardan-ortiq-falastinlik-halok-boldi/">falastinlik halok bo‘ldi</a>. Moldovada parlament mamlakat hukumatini <a href="https://daryo.uz/2019/11/13/moldovada-parlament-mamlakat-hukumatini-istefoga-chiqardi/">iste’foga chiqardi</a>. Uzoq davom etgan yomg‘irlar sabab <a href="https://daryo.uz/2019/11/13/uzoq-davom-etgan-yomgirlar-sabab-venetsiyada-suv-toshdi-foto/">Venetsiyada suv toshdi</a>. Hindistondagi qurilishda uyqudagi erkak <a href="https://daryo.uz/2019/11/13/hindistondagi-qurilishda-uyqudagi-erkak-tiriklayin-komib-yuborildi/">tiriklayin ko‘mib yuborildi</a>. Plagiatda ayblangan Qozog‘iston maorif va ilm-fan vaziri o‘rinbosari <a href="https://daryo.uz/2019/11/13/plagiatda-ayblangan-qozogiston-maorif-va-ilm-fan-vaziri-orinbosari-lavozimidan-ozod-etildi/">lavozimidan ozod etildi</a>.</p>
      <figure>
        <img src="https://s.daryo.uz/wp-content/uploads/2019/11/photo_2019-11-13_16-09-50.jpg"/>
        <figcaption>Vadim Abramov.<br/>Foto: Nodirxon Hamidxonov / “Daryo”</figcaption>
      </figure>
      <p><b>Sport yangiliklari.</b> Futbol bo‘yicha O‘zbekiston milliy terma jamoasi bosh murabbiyi Vadim Abramov Saudiya Arabistoniga qarshi o‘yin oldidan “g‘alaba qozonishdan <a href="https://daryo.uz/2019/11/13/vadim-abramov-saudiyaga-qarshi-oyin-oldidan-oz-kamchiliklarimizni-yaxshi-bilamiz/">umidvor”ligini aytdi</a>. Milliy terma jamoaning asosiy hujumchisi Eldor Shomurodov esa yanvardayoq hozirgi klubi — “Rostov”ni tark etishi <a href="https://daryo.uz/2019/11/13/shomurodov-yanvardayoq-rostovni-tark-etishi-mumkin-jamoa-moliyaviy-inqirozni-boshdan-kechirmoqda/">mumkinligi aytilmoqda</a>. Avvalroq unga Germaniyaning “Shtutgart” va Rossiyaning SSKA klublari qiziqayotgani haqida <a href="https://daryo.uz/2019/10/17/nemis-klubi-eldor-shomurodov-uchun-10-mln-yevro-taklif-qilgani-malum-boldi/">xabar berilgan edi</a>.</p>
    </article>
  </body>
</html>