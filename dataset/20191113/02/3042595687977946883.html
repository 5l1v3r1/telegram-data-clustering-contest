<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/tvillinglykke-ett-ar-etter-datterens-dod/71812396"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T02:35:27+00:00"/>
    <meta property="og:title" content="Tvillinglykke ett år etter datterens død"/>
    <meta property="og:description" content="- Ingen av jordmødrene rakk fram i tide."/>
  </head>
  <body>
    <article>
      <h1>Tvillinglykke ett år etter datterens død</h1>
      <h2>- Ingen av jordmødrene rakk fram i tide.</h2>
      <address><time datetime="2019-11-13T02:35:27+00:00">13 Nov 2019, 02:35</time> by <a rel="author">Henriette Høigilt</a></address>
      <p>Sommeren 2018 opplevde alpinisten Bode Miller (42) og kona Morgan Beck Miller (32) marerittet da deres 19 måneder gamle datter <a href="https://www.dagbladet.no/kjendis/bode-miller-i-sorg-mistet-datter-19-md-i-drukningsulykke/69892115">døde i en tragisk drukningsulykke</a>.</p>
      <p>«Vi er mer enn knust. Vårt lille barn, Emmy, gikk bort i går. Aldri hadde vi trodd at vi ville oppleve en slik smerte. Hennes kjærlighet, hennes lys, hennes ånd vil aldri bli glemt. Vår lille jente elsket livet og levde det til det fulle hver eneste dag», delte ekteparet i en post på Instagram den 12. juni i fjor.</p>
      <p>Den lille jenta <a href="https://www.dagbladet.no/kjendis/ber-om-en-hjelpende-hand-etter-datterens-tragiske-dod---alt-hjelper/69896039">falt i naboens svømmebasseng</a> og til tross for at hun raskt fikk livreddende førstehjelp,<a href="https://www.dagbladet.no/kjendis/var-ikke-til-stede-da-datteren-19-md-druknet---noen-fra-ulykkesstedet-ringte-ham/69900032"> sto livet ikke til å redde.</a></p>
      <p>Bode Miller selv var ikke til stede da datteren druknet. Han mottok beskjeden på telefon.</p>
      <p>
        <b>Siden den gang har paret delt åpent om den vanskelige tida, og om hvordan de har klart å komme seg gjennom det hele.</b>
      </p>
      <p>Blant annet har de funnet trøst i sine fire andre barn. Sammen med Morgan har 42-åringen sønnene Nash (4) og Easton (1), som <a href="https://www.dagbladet.no/kjendis/ble-foreldre-fire-maneder-etter-den-tragiske-ulykken/70292513">kom til verden bare fire måneder etter dødsfallet</a>. Og fra to tidligere forhold har han datteren Neesyn (11) og sønnen Samuel (6).</p>
      <p>For seks år siden <a href="https://www.seher.no/kjendis/mistet-sitt-ufodte-barn/64447755">mistet også paret sitt ufødte barn</a> i spontanabort.</p>
      <h3>Hjemmefødsel uten assistanse</h3>
      <p>I august kom duoen derimot med en gledelig nyhet. <a href="https://www.dagbladet.no/kjendis/venter-tvillinger-etter-dodsulykken/71485507">De ventet barn igjen</a> - eneggede tvillinggutter.</p>
      <p>Og nå avslører ekteparet at barna kom til verden fredag 8. november, melder <a href="https://people.com/parents/bode-miller-welcomes-twin-sons-morgan-miller/">People</a>.</p>
      <p>
        <b>- Endelig er de her! Vi ventet og ventet, og Morgan holdt på å bli gal, delte atleten via en telefonsamtale på <a href="https://people.com/tag/today/">Today</a> show tirsdag.</b>
      </p>
      <p>- Fødselen var faktisk en av de villeste opplevelsene jeg har vært gjennom. Ingen av jordmødrene rakk å komme til oss i tide, så da de endelig var på plass holdt jeg og min mor allerede babyene i armene, røpet han ifølge nettstedet, og la til:</p>
      <p>- Heldigvis har min mor jobba som jordmor, men hun har ikke tatt imot barn på over 20 år, og hun har aldri tidligere vært med på en tvillingfødsel. Vi var begge ganske avslappa, men vi var absolutt ikke kvalifiserte til en hjemmefødsel av tvillinger uten assistanse.</p>
      <figure>
        <embed-post data-src="https://www.instagram.com/p/B4xarXZjbBt" data-service="Instagram"/>
      </figure>
      <p>Det var også på Today show at de nybakte foreldrene annonserte at de ventet barn igjen. De fortalte da at det var et stort sjokk at de skulle bli foreldre nok en gang, men at det også var en drøm som gikk i oppfyllelse for Miller.</p>
      <p>
        <b>- Helt fra begynnelsen av forholdet vårt har Bode sagt: «Jeg ønsker meg identiske tvillinggutter, født på bursdagen min», fortalte hun på tv-programmet i august.</b>
      </p>
      <p>Og fredag fødte hun altså to velskapte gutter - nesten akkurat en måned etter at Miller fylte 42 år.</p>
      <h3>Alpinlegende</h3>
      <p>Miller var en av alpinsirkusets aller største stjerner da han fremdeles var aktiv. Hans «kamikaze-stil» i løypa gjorde ham til en kultfigur, og han var i flere år en av Kjetil André Aamodt, Lasse Kjus og Aksel Lund Svindals tøffeste utfordrer om gullmedaljene.</p>
      <p>
        <b>Han vant ett OL-gull og fire VM-gull. Han er også en av fem alpinister som har vunnet medaljer i fire forskjellige disipliner. En av de fire andre er vår egen Kjetil André Aamodt.</b>
      </p>
      <p>I tillegg til sitt voldsomme talent var Miller også kjent for å være frittalende.</p>
      <p>De siste åra av karrieren var Miller skadeplaget, og den offisielle bekreftelsen på at han hadde parkert slalåmskia for godt kom i 2017.</p>
    </article>
  </body>
</html>