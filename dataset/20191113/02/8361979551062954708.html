<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/misiya-mvf-pro-vizit-do-ukrajini-spodivayemosya-na-shvidkiy-rezultat-novini-ukrajini-50053193.html"/>
    <meta property="og:site_name" content="НВ"/>
    <meta property="article:published_time" content="2019-11-13T02:25:00+00:00"/>
    <meta property="og:title" content="У МВФ сподіваються на «швидкий результат» у переговорах з Україною"/>
    <meta property="og:description" content="Директор Європейського департаменту МВФ Пол Томсен висловив надію, що переговори Фонду з Україною за новою довгостроковою програмою фінансування матимуть швидкий прогрес."/>
  </head>
  <body>
    <article>
      <h1>У МВФ сподіваються на «швидкий результат» у переговорах з Україною</h1>
      <h2>Директор Європейського департаменту МВФ Пол Томсен висловив надію, що переговори Фонду з Україною за новою довгостроковою програмою фінансування матимуть швидкий прогрес.</h2>
      <address>
        <time datetime="2019-11-13T02:25:00+00:00">13 Nov 2019, 02:25</time>
      </address>
      <p>Про це він розповів в інтерв'ю <a href="https://ukrainian.voanews.com/a/perehovory-mvf-ukraina/5162886.html">Голосу Америки</a>.</p>
      <p>«Сподіваюся, доб'ємося швидкого результату», — сказав Томсен.</p>
      <p>Разом з тим, він зазначив, що хоча і вважає процес обнадійливим, «залишаються деякі невирішені питання».</p>
      <p>Зокрема, за його словами, обговорення в Києві зосередяться на очищенні банківського сектора.</p>
      <p>«Це одне з питань. Україна досягла прогресу. Ми знаємо, що існують виклики. Важливо, щоб не було відкату назад», — підкреслив представник Фонду.</p>
      <p>Крім того, він назвав викликом для України, зокрема, подолання проблем корупції. За його словами, важливо також зберегти незалежність Центрального банку, досягти прогресу в фінансовому секторі, продовжити бюджетну консолідацію.</p>
      <p>Томсен відзначив і позитивні зрушення.</p>
      <p>«Думаю, за останні роки Україна дуже успішно стабілізувала макроекономіку, проводить хорошу фіскальну політику, хорошу монетарну політику, забезпечує незалежність центрального банку, почала очищення фінансового сектора», — підкреслив він.</p>
    </article>
  </body>
</html>