<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822003.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T02:00:00+00:00"/>
    <meta property="og:title" content="پسر پادشاه سعودی در عمان چه می‌کند؟"/>
    <meta property="og:description" content="به گزارش فارس، «خالد بن سلمان بن عبدالعزیز»، پسر پادشاه سعودی که جانشینی وزیر دفاع را نیز برعهده دارد، روز دوشنبه طی سفری از پیش اعلام نشده وارد شهر مسقط، پایتخت عمان شد."/>
  </head>
  <body>
    <article>
      <h1>پسر پادشاه سعودی در عمان چه می‌کند؟</h1>
      <address>
        <time datetime="2019-11-13T02:00:00+00:00">13 Nov 2019, 02:00</time>
      </address>
      <p>گفته می‌شود جانشین وزیر دفاع عربستان سعودی که به عمان سفر کرده، قصد دارد با هیأت انصارالله یمن دیدار کند.</p>
      <p>به گزارش فارس، «خالد بن سلمان بن عبدالعزیز»، پسر پادشاه سعودی که جانشینی وزیر دفاع را نیز برعهده دارد، روز دوشنبه طی سفری از پیش اعلام نشده وارد شهر مسقط، پایتخت عمان شد.</p>
      <p>او در این سفر با سلطان «قابوس بن سعید»، دیدار و گفت‌وگو کرد. جزئیات چندانی در مورد سفر خالد به عمان منتشر نشده، جز اینکه وزارت دفاع عربستان سعودی گزارش داد که خالد بن سلمان با تعدادی از مقامات عمانی دیدار و درباره روابط دوجانبه و ثبات و امنیت منطقه گفت‌وگو خواهد کرد.</p>
      <p>با این حال، برخی منابع غیر رسمی سفر جانشین وزیر دفاع عربستان سعودی به مسقط را به تلاش ریاض برای توافق با جنبش انصارالله یمن ربط دادند.</p>
      <p>خالد بن سلمان در حساب توییتری خود نوشت که این سفر به درخواست برادرش «محمد بن سلمان»، ولی‌عهد سعودی، وزیر دفاع صورت گرفته و او طی این سفر، پیام برادرش را به سلطان رسانده است.</p>
      <p>جانشین وزیر دفاع سعودی همچنین نوشت که عربستان سعودی همچنین می‌خواهد به حرف‌های سلطان قابوس در مورد اوضاع و تحولات منطقه گوش داده و نظر او را در این باره جویا شود.</p>
      <p>یکی از نویسندگان و خبرنگاران یمنی به نام «عباس الضالعی»، در چرایی سفر خالد به مسقط نوشت که او طی این سفر با هیأت انصارالله در عمان دیدار کرده است. او نوشت: «عربستان سعودی در برابر [انصارالله] حوثی زانو زد و همه شروط آن‌ها را برآورده خواهد کرد».</p>
      <figure>
        <img src="https://media.farsnews.com/Uploaded/Files/Images/1398/08/21/13980821001225_Test_NewPhotoFree.png"/>
      </figure>
      <p>این کاربر یمنی در توییتر، دیدار خالد بن سلمان با هیأت انصارالله را «گدایی سعودی از حوثی» دانست و گفت که انصارالله بر عربستان سعودی پیروز شد.</p>
      <p>کاربر دیگری نیز به نام «فهد سلطان» که خود را خبرنگار یمنی معرفی کرده؛ نوشت که پسر شاه سعودی به خود <b>سه پرونده</b> را به عمان برده است. <b>نخست </b>مکلف کردن عمان در کنار پاکستان برای وساطت جهت گفت‌وگو با ایران جهت پایان دادن به تنش در منطقه. <b>دوم</b>جنگ در یمن و آغاز گفت‌وگوی مستقیم با انصارالله یمن. <b>سوم</b> پایان دادن به درگیری‌های پنهان در استان المهره یمن بین عربستان و عمان.</p>
      <figure>
        <img src="https://media.farsnews.com/Uploaded/Files/Images/1398/08/21/13980821001221_Test_NewPhotoFree.png"/>
      </figure>
      <p>کاربری دیگر به نام «توفیق الحمیدی»، وکیل و فعال حقوقی در یمن نیز در حساب توییتری خود نوشت که بر اساس اطلاعات ویژه‌ای که دارد یک فروند هواپیمای عمانی دیروز (دوشنبه) یکی از افراد نزدیک به «عبدالملک بدر الدین الحوثی»، رهبر انصارالله یمن را از صنعاء، پایتخت این کشور به مسقط برده تا خالد تحت نظارت «یوسف بن علوی»، وزیر خارجه عمان، گفت‌وگوی مستقیمی با فرستاده رهبر انصارالله داشته باشد.</p>
      <figure>
        <img src="https://media.farsnews.com/Uploaded/Files/Images/1398/08/21/13980821001223_Test_NewPhotoFree.png"/>
      </figure>
      <p>
        <b>چرا عمان؟</b>
      </p>
      <p>عمان از گذشته در بین کشورهای منطقه بیشتر به عنوان میانجی و «سوئیس آسیا» معروف است و طی سال‌های گذشته، چند با میزبان گروه‌های درگیر یمن برای گفت‌وگو بوده است.</p>
      <p>شبکه تلویزیونی «بلقیس» یمن امروز در مورد سلسله دیدارهای سعودی‌ها با جنبش انصارالله یمن نوشت که هیأتی هشت نفره از این جنبش، از اواسط ماه اکتبر گذشته (تقریبا یک ماه پیش) گفت‌وگوهایی با طرف سعودی در شهر ریاض آغاز کرده است.</p>
      <p>بر اساس ادعای این شبکه، اسامی این هیأت،‌ اسماعیل الوزیر، حسن العزی، احمد الکحلانی، فضل ابوطالب، زید الذاری، امه العلیم السوسوه، علی الکحلانی و رضیه راویه هستند.</p>
      <p>بلقیس گزارش داد که این هیأت انصارالله که در هتل «ریتز کارلتون» اقامت داشته، سوم نوامبر با خالد بن سلمان، پانزدهم اکتبر با رئیس استخبارات و هفدهم اکتبر دیدار کرده است.</p>
      <p>
        <b>پیشنهاد ریاض به انصارالله</b>
      </p>
      <p>بر اساس ادعای این شبکه تلویزیونی یمن، ریاض به انصارالله پیشنهاد داده است که حاضر است به انصارالله یمن کمک کند؛ مشروط بر اینکه این جنبش از ایران فاصله بگیرد.</p>
      <p>هیأت ادعایی این شبکه، به طرف سعودی تعهد داده است که اگر حملات ائتلاف سعودی به یمن متوقف شود، انصارالله نیز متعهد می‌شود که هدف قرار دادن اراضی عربستان سعودی را متوقف کند.</p>
      <p>البته بعد از حملات تلافی‌جویانه ارتش یمن و کمیته‌های مردمی این کشور به تأسیسات نفتی شرکت آرامکو (۱۸ سپتامبر مصادف با ۲۷ شهریور)، «مهدی المشاط»، رئیس شورای عالی سیاسی یمن گفت که دولت نجات ملی (مستقر در صنعاء) حاضر است حملات موشکی و پهپادی به داخل خاک سعودی را متوقف کند مشروط بر اینکه طرف مقابل نیز همه حملاتش به یمن را متوقف کرده و دست از محاصره این کشور بردارد.</p>
      <p>طی این مدت چند رسانه غربی از جمله «وال‌استریت ژورنال» و خبرگزاری فرانسه از حصول گفت‌وگو بین ائتلاف سعودی و دولت نجات ملی یمن خبر داده‌اند.</p>
    </article>
  </body>
</html>