<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/CULTURE/u-konkursi-krascha-kniga-ukrayini-nazvano-bestseler-roku-ta-peremozhciv-v-nominaciyah-329444_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T02:30:00+00:00"/>
    <meta property="og:title" content="У конкурсі &quot;Краща книга України&quot; названо бестселер року та переможців в номінаціях"/>
    <meta property="og:description" content="Для участі в конкурсі в 10 номінаціях надійшло 52 роботи від 17 видавців"/>
  </head>
  <body>
    <article>
      <h1>У конкурсі "Краща книга України" названо бестселер року та переможців в номінаціях</h1>
      <h2>Для участі в конкурсі в 10 номінаціях надійшло 52 роботи від 17 видавців</h2>
      <address>
        <time datetime="2019-11-13T02:30:00+00:00">13 Nov 2019, 02:30</time>
      </address>
      <p>У Всеукраїнському конкурсі "Краща книга України" підведені підсумки і названі <a href="https://dt.ua/CULTURE/stvorena-persha-onlayn-biblioteka-audioknig-ukrayinskoyu-movoyu-297542_.html"><b>кращі книги</b></a> 2019 року. Про це повідомляє засновник конкурсу - <a href="http://comin.kmu.gov.ua/control/uk/publish/article?art_id=161356&amp;cat_id=152937">Держкомтелерадіо.</a></p>
      <p>Конкурс проводиться з метою сприяння розвитку вітчизняного книговидання, удосконалення традицій вітчизняної книговидавничої справи, підвищення ролі книги в суспільстві, популяризації сучасних технологій її художнього оформлення та поліграфічного виконання. Цього року для участі в конкурсі у 10 номінаціях надійшло 52 роботи від 17 видавців.</p>
      <p>Гран-прі конкурсу присуджено ПП "Емма" за повне видання поезій та поетичних драматичних творів Тараса Шевченка "Кобзар", в оформленні якого використано малюнки видатного українського художника Амвросія Ждахи.</p>
      <p>У номінації "Моя країна" перемогу здобула  книга С. Андрющенко та С. Железняк "Звичаї нашого роду. Традиції української кухні" (видавець - ТОВ "Видавництво Генеза").</p>
      <p>У номінації "Життя славетних" - дослідження літературознавця Володимира Панченка "Повість про Миколу Зерова" (видавництво "Дух і Літера").  </p>
      <p>Крім цього, кращими книгами у різних номінаціях стали роман Леоніда Мосендза "Останній пророк" (ДП ДСВ "Либідь"), книга Алекса Хавра у перекладі Ольги Кожушко "А потім прийшов Цезар" (видавництво "Фабула") та "Мистецтво війни в ілюстраціях" Джесіки Гейґі у перекладі Марії Козиренко (видавництво "Фабула"), збірка Наталії Мазур "Забавлянки. Віршотворені ігри для спілкування з дитиною, пробудження, годування, купання, масажу", книга С. Курилова "Сам в океані" (ТОВ "Час Майстрів"), а також збірка вибраних творів одного з найважливіших українських поетів XX–XXI століть Тараса Федюка "Цеглина" (ТОВ "Видавництво "Навчальна книга – Богдан").</p>
      <p>Бестселером року визнана книга спогадів видатного державного діяча України Володимира Горбуліна "Мой путь в зазеркалье. Не только путевые заметки", яка вийшла у ТОВ "Брайт Букс".</p>
      <p> </p>
      <p><a href="https://dt.ua/CULTURE/stvorena-persha-onlayn-biblioteka-audioknig-ukrayinskoyu-movoyu-297542_.html"><b>Книга</b></a> українського письменника Марка Левіна "Ріки і дороги" потрапила до престижного міжнародного каталогу International Board on Books for Young People для дітей з особливими потребами. Як повідомляє "ЛітАкцент", до каталогу також увійшли книги письменників з США, Великої Британії, Ірландії, Швеції та Канади.</p>
      <p>"Ріки і дороги" розповідає про 14-річного хлопчика з синдромом Аспергера. Він тікає в ліс, щоб знайти себе, і знаходить нового друга – рудого собаку з чорною лапою, купою історій та специфічним почуттям гумору.</p>
      <p>International Board on Books for Young People - неприбуткова організація у Швейцарії, яку заснували Астрід Лідгрен, Кестнер і Ліза Тецнер. Її мета - пропагувати книги для дітей.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>