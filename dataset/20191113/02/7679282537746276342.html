<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-lion-roar-voice-on-dj-use-to-drive-away-elephants-2846565.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T02:03:37+00:00"/>
    <meta property="og:title" content="DJ पर शेर की दहाड़ निकाल रातभर भगाते रहे हाथी, बहुत दिनों बाद ली चैन की नींद"/>
    <meta property="og:description" content="सोनभद्र वन रेंज क्षेत्र के डूमरहर, रम्पाकुरर और मगरमाड गांव में सोमवार को रातभर डीजे पर शेर की दहाड़ रह-रहकर गूंजती रही। इसका नतीजा रहा कि पास के जंगल में मौजूद हाथी गांव की ओर नहीं आए। गांव के लोगों..."/>
  </head>
  <body>
    <article>
      <h1>DJ पर शेर की दहाड़ निकाल रातभर भगाते रहे हाथी, बहुत दिनों बाद ली चैन की नींद</h1>
      <address><time datetime="2019-11-13T02:03:37+00:00">13 Nov 2019, 02:03</time> by <a rel="author">बभनी (सोनभद्र), हिन्दुस्तान संवाद।</a></address>
      <p>सोनभद्र वन रेंज क्षेत्र के डूमरहर, रम्पाकुरर और मगरमाड गांव में सोमवार को रातभर डीजे पर शेर की दहाड़ रह-रहकर गूंजती रही। इसका नतीजा रहा कि पास के जंगल में मौजूद हाथी गांव की ओर नहीं आए। गांव के लोगों ने बहुत दिनों बाद चैन की नींद ली। पिछले कुछ दिनों से रात में समीपवर्ती गांवों में हाथियों का झुंड हमला बोलता रहा है। रविवार की रात एक युवक को हाथियों ने कुचलकर मार डाला। उसी रात एक घर को जिसमें कई बच्चे मौजूद थे, हाथियों ने घंटों घेरे रखा।</p>
      <p>रेणकूट वन रेंज के डीएफओ एमपी सिंह के निर्देश पर सोमवार देर शाम वनकर्मी डीजे लेकर डूमरहर, रम्पाकुरर और मगरमाड गांव पहुंच गए। उनके साथ बभनी के पुलिसकर्मी भी थे। गांव में डीजे लगाकर उस पर शेर की दहाड़ की सीडी बजाई गई। रह-रहकर गांव में शेर की दहाड़ गूंजती रही। इस दौरान वन विभाग के जरहा के रेंजर दिनेश कुमार कर्मचारियों के साथ हाथियों की टोह लेते रहे। रात दो बजे तक कोई आहट न मिलने के बाद तीनों गांवों में डीजे बजाना बंद कर दिया गया। </p>
      <p>उधर, ग्रामीणों का कहना है कि यदि डीजे बजाने को लेकर वन विभाग पहले ही चेत गया होता तो डूमरहर निवासी राजेन्द्र गोंड़ आज जिंदा होता। रविवार की रात एक बजे डूमरहर गांव पहुंचे हाथियों के झुंड ने 25 वर्षीय राजेन्द्र गोंड़ को कुचलकर मार डाला था। उस समय राजेन्द्र जंगल के पास स्थित अपने चचेरे भाई को हाथियों के प्रति सचेत करने जा रहा था।</p>
      <p>
        <b>पहली बार डीजे का प्रयोग किया गया</b>
      </p>
      <p>बभनी (सोनभद्र)। हाथियों को भगाने के लिए पहली बार डीजे का प्रयोग किया गया। इससे पहले वर्ष 2016 के दिसंबर माह में सात हाथियों का झुंड छत्तीसगढ़ के जंगलों से निकलकर जिले के दक्षिणांचल में घुस आया था।  हाथी 2017 के मार्च महीने तक सक्रिय रहे और उत्पात मचाते रहे।</p>
      <p>
        <b>शिक्षक के टुकड़े-टुकड़े कर दिए थे</b>
      </p>
      <p>बभनी। सीमा से 30 किमी दूर छत्तीसगढ़ के बिहारपुर के खैरा गांव में शुक्रवार की रात हाथियों का एक दूसरा दल पहुंचा था। यहां पर उन्होंने 45 वर्षीय शिक्षक विश्वनाथ को बेरहमी से मार डाला। यही नहीं पैरों से कुचलने के बाद शव के कई टुकड़े भी कर दिए। विश्वनाथ छत्तीसगढ़ के खैरा गांव में शिक्षक थे।</p>
      <p>
        <b>19 दिनों से लोग रात में ठीक से सो नहीं पा रहे</b>
      </p>
      <p>बभनी। छत्तीसगढ़ सीमा से सटे गांव के लोग हाथियों के डर से 19 दिनों से रात में ठीक से सो नहीं पा रहे थे। चंद वनकर्मियों के सहयोग से जान जोखिम में डाल गांव वाले स्वयं ही घरवालों की जान बचा रहे थे।  रविवार की रात हाथियों द्वारा युवक की मौत के बाद ग्रामीण सहम गये। अब जब प्रशासन सक्रिय हुआ तो लोगों ने राहत महसूस की है।</p>
      <p>
        <b>हाथियों पर निगरानी के लिए बनाई गई दो टीम</b>
      </p>
      <p>बभनी। हाथियों पर निगरानी के लिए वन विभाग की दो टीमें बनाई गई हैं। प्रत्येक टीम की ड्यूटी 12-12 घंटे के लिए लगाई गई है। रात में जिस टीम की ड्यूटी होगी, वह अपने साथ डीजे को लेकर गश्त करेगी। ताकि उस पर शेर की दहाड़ बजाकर हाथियों को आबादी से दूर रखा जा सके।</p>
    </article>
  </body>
</html>