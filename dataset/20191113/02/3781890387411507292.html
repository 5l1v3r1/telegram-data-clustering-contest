<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741366"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T02:05:00+00:00"/>
    <meta property="og:title" content="เซ่นชีวิต'หนุ่ม-สาว'3ศพ กระบะเสยเสาไฟพุ่งตกร่องถนน"/>
    <meta property="og:description" content="กระบะเมืองโอ่ง เสียหลักพุ่งเสยเสาไฟกระเด็น ตกร่องถนน หนุ่ม-สาวสังเวย 3 ศพ เร่งงมกล้องติดรถ หาสาเหตุสลด"/>
  </head>
  <body>
    <article>
      <h1>เซ่นชีวิต'หนุ่ม-สาว'3ศพ กระบะเสยเสาไฟพุ่งตกร่องถนน</h1>
      <address>
        <time datetime="2019-11-13T02:05:00+00:00">13 Nov 2019, 02:05</time>
      </address>
      <p>
        <b>กระบะเมืองโอ่ง เสียหลักพุ่งเสยเสาไฟกระเด็น ตกร่องถนน หนุ่ม-สาวสังเวย 3 ศพ เร่งงมกล้องติดรถ หาสาเหตุสลด</b>
      </p>
      <p>เมื่อวันที่ 13 พ.ย. พ.ต.ท.บุญเอก สรรพคง สว.สอบสวน สภ.ปากท่อ จ.ราชบุรี รับแจ้งอุบัติเหตุรถกระบะชนเสาไฟส่องสว่างก่อนตกลงไปในร่องน้ำเกาะกลางถนน  มีผู้เสียชีวิตติดอยู่ในซากรถหลายราย ที่ถนนเพชรเกษม บริเวณจุดกลับรถเหมือนฝัน หมู่ 6 ต.หนองกระทุ่ม อ.ปากท่อ จึงเดินทางไปตรวจสอบพร้อมเจ้าหน้าที่มูลนิธิปฐมบรมราชานุสรณ์  <br/><br/>ในที่เกิดเหตุพบรถกระบะอีซูซุ 4 ประตู สีดำ ทะเบียน ญข 8745 กรุงเทพมหานคร สภาพหลังคารถเปิดหายไป และด้านขวาของรถฉีกออกทั้งแถบ ตกอยู่ในร่องน้ำเกาะกลางถนน เศษชิ้นส่วนของรถกระจัดกระจายไปทั่ว ภายในรถพบศพ น.ส.วิชุดา วงศ์ราช อายุ 19 ปี เสียชีวิตอยู่ที่บริเวณเบาะด้านหลัง ส่วนในร่องกลางถนนพบศพ นายพงศธร เนตรสว่าง อายุ 23 ปี และ นายณพัชรพงษ์ ผลขำ อายุ 17 ปี สภาพจมอยู่ในน้ำ นอกจากนี้ยังมีเสาไฟส่องสว่างกลางถนนถูกชนจนล้มเสียหาย 1 ต้น<br/> </p>
      <figure>
        <img src="https://www.dailynews.co.th/admin/upload/20191113/news_aBsCUzcCjI083621_533.jpg?v=20191113104?v=3736"/>
      </figure>
      <p>สอบสวนเบื้องต้นคาดว่า ผู้ขับรถน่าจะขับขี่มาด้วยความเร็ว แล้วรถเกิดรถเสียหลักพุ่งไปชนเสาไฟส่องสว่างเกาะกลางถนน ก่อนรถจะหมุนตกลงไปอยู่ในร่องน้ำเกาะกลางถนนในสภาพย้อนศร  ทำให้ผู้ที่โดยสารมาในรถเสียชีวิตทันทีทั้งหมด 3 ราย ซึ่งภายในรถนั้นมีกล้องติดหน้ารถ แต่เจ้าหน้าที่ยังหาไม่พบ คาดว่าน่าจะตกอยู่ในน้ำ อย่างไรก็ตาม จะเร่งระดมงมหา เพื่อนำตรวจสอบนำมาเป็นหลักฐานในการหาสาเหตุของการเกิดอุบัติเหตุในครั้งนี้ต่อไป.</p>
    </article>
  </body>
</html>