<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/thunbergova-konci-pobyt-v-usa-atlantik-prekona-opet-na-jachte/1820346?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T02:30:00+00:00"/>
    <meta property="og:title" content="Thunbergová končí pobyt v USA, Atlantik překoná opět na jachtě"/>
    <meta property="og:description" content="Hampton (USA) - Mladá švédská aktivistka za ochranu klimatu Greta Thunbergová se dnes chystá ukončit svůj pobyt ve Spojených státech. Při návratu do Evropy překoná Atlantik opět na jachtě, uvedla Thunbergová na twitteru."/>
  </head>
  <body>
    <article>
      <h1>Thunbergová končí pobyt v USA, Atlantik překoná opět na jachtě</h1>
      <address><time datetime="2019-11-13T02:30:00+00:00">13 Nov 2019, 02:30</time> by <a rel="author" href="http://www.ctk.cz/" target="_blank">ČTK</a></address>
      <p>Hampton (USA) - Mladá švédská aktivistka za ochranu klimatu Greta Thunbergová se dnes chystá ukončit svůj pobyt ve Spojených státech. Při návratu do Evropy překoná Atlantik opět na jachtě, uvedla Thunbergová na twitteru.</p>
      <slideshow>
        <figure>
          <img src="https://i3.cn.cz/6/1573632296_P201911130307301.jpg"/>
        </figure>
        <figure>
          <img src="https://i3.cn.cz/6/1569316762_P201909240336001.jpg"/>
        </figure>
        <figure>
          <img src="https://i3.cn.cz/6/1569254770_P201909230829001.jpg"/>
        </figure>
        <figure>
          <img src="https://i3.cn.cz/6/1569252545_P201909230790301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3295">Fotogalerie: Ekologická aktivistka Greta Thunbergová</a>
        </figcaption>
      </slideshow>
      <p>Thunbergová napsala, že dnes ráno místního času (po poledni SEČ) plánuje vyplout z přístavu Hampton ve státě Virginie na bezmála 15 metrů dlouhém katamaránu La Vagabonde. Společnost jí budou dělat zkušení australští mořeplavci Elayna Carausuová a Riley Whitelum. Plavba může trvat týdny, aktivistka však doufá, že se stihne zúčastnit konference OSN o změnách klimatu (COP25), která se od 2. do 13. prosince koná v Madridu.</p>
      <p>Švédka zakončuje téměř tříměsíční pobyt v Severní Americe, jehož pomyslným vrcholem byl v září její plamenný projev na půdě v OSN. Zúčastnila se také ekologických kampaní v Kalifornii, Coloradu a Severní Karolíně.</p>
      <p>Thunbergová dlouhodobě odmítá cestování letadlem kvůli vysokým emisím skleníkových plynů, jež letadla produkují. Vzhledem k tomu, že i zaoceánské lodě jsou velkými znečišťovateli životního prostředí, při cestě do USA se aktivistka rozhodla pro plavbu na závodní jachtě Malizia 2. Tu pohání energie z obnovitelných zdrojů a podle Thunbergové za sebou loď nezanechává žádnou uhlíkovou stopu.</p>
      <p>Mladá aktivistka je hlavní tváří globálního studentského hnutí Fridays for Future (Pátky pro budoucnost). Svou ekologickou aktivitu zahájila loni v létě ve Stockholmu protestem před švédským parlamentem, při němž držela transparent s nápisem Školní stávka za klima. Posléze se k ní připojili studenti ze Švédska i dalších evropských států, kteří takto začali stávkovat každý pátek.</p>
    </article>
  </body>
</html>