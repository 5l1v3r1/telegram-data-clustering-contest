<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zeman-bude-jednat-s-babisem-o-rozpoctu-a-zahranicni-politice/1820307?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T02:16:00+00:00"/>
    <meta property="og:title" content="Zeman bude jednat s Babišem o rozpočtu a zahraniční politice"/>
    <meta property="og:description" content="Lány (Kladensko) - Prezident Miloš Zeman se dnes večer v Lánech setká s premiérem Andrejem Babišem (ANO). Hlavním tématem schůzky bude státní rozpočet a zahraniční politika. Prezident s předsedou vlády jedná pravidelně."/>
  </head>
  <body>
    <article>
      <h1>Zeman bude jednat s Babišem o rozpočtu a zahraniční politice</h1>
      <address><time datetime="2019-11-13T02:16:00+00:00">13 Nov 2019, 02:16</time> by <a rel="author" href="http://www.ctk.cz/" target="_blank">ČTK</a></address>
      <p>Lány (Kladensko) - Prezident Miloš Zeman se dnes večer v Lánech setká s premiérem Andrejem Babišem (ANO). Hlavním tématem schůzky bude státní rozpočet a zahraniční politika. Prezident s předsedou vlády jedná pravidelně.</p>
      <p>Rozpočet státu pro příští rok počítá počítá se schodkem 40 miliard korun. Poslanci schválili základní parametry rozpočtu 23. října. Návrh ve Sněmovně podpořil i prezident Zeman. Uvedl, že rozpočet podepíše, i když vyjádřil výhrady k rozsahu podpory obnovitelných zdrojů energie či k počtu státních úředníků. Česká ekonomika má podle prezidenta rezervy 318 miliard korun, které by bylo možné využít, pokud by se podařilo zrušit veškeré daňové výjimky. Za každou z nich ale podle Zemana stojí lobbistická skupina, která bude o tuto výhodu bojovat.</p>
      <p>Kromě rozpočtu bude premiér s prezidentem jednat o blíže neupřesněných tématech zahraniční politiky. Předmětem jejich debaty by mohl být například chystaný odchod Velké Británie z Evropské unie, aktuální situace v Sýrii nebo řecká žádost, aby Česko přijalo čtyři desítky nezletilých uprchlíků.</p>
    </article>
  </body>
</html>