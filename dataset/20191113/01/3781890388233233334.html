<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741365"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T01:24:00+00:00"/>
    <meta property="og:title" content="&quot;สมรังสี&quot; ลั่นไม่ล้มเลิกความพยายามกลับกัมพูชา"/>
    <meta property="og:description" content="นายสม รังสี คู่แค้นทางการเมืองของสมเด็จฮุน เซน นายกรัฐมนตรีกัมพูชา ยืนยันยังไม่ล้มเลิกความพยายามเดินทางกลับกรุงพนมเปญ ขณะที่สหภาพยุโรป 'ขีดเส้นตาย 1 เดือน' ให้รัฐบาลกัมพูชาแก้ปัญหาสิทธิมนุษยชนในประเทศ ก่อนตัดสินเรื่องสิทธิพิเศษทางการค้า"/>
  </head>
  <body>
    <article>
      <h1>"สมรังสี" ลั่นไม่ล้มเลิกความพยายามกลับกัมพูชา</h1>
      <address>
        <time datetime="2019-11-13T01:24:00+00:00">13 Nov 2019, 01:24</time>
      </address>
      <p>
        <b>นายสม รังสี คู่แค้นทางการเมืองของสมเด็จฮุน เซน นายกรัฐมนตรีกัมพูชา ยืนยันยังไม่ล้มเลิกความพยายามเดินทางกลับกรุงพนมเปญ ขณะที่สหภาพยุโรป "ขีดเส้นตาย 1 เดือน" ให้รัฐบาลกัมพูชาแก้ปัญหาสิทธิมนุษยชนในประเทศ ก่อนตัดสินเรื่องสิทธิพิเศษทางการค้า</b>
      </p>
      <p>สำนักข่าวต่างประเทศรายงานจากกรุงกัวลาลัมเปอร์ ประเทศมาเลเซีย เมื่อวันที่ 13 พ.ย. ว่านายสม รังสี กล่าวเมื่อวันอังคาร หลังเข้าพบสมาชิกสภาผู้แทนราษฎรของมาเลเซีย ที่กรุงกัวลาลัมเปอร์ ยืนยันว่าเขายังไม่ล้มเลิกความพยายามในการเดินทางกลับกัมพูชา แม้เส้นทางสำคัญตามแผนการถูกสกัดทั้งหมด จนส่งผลให้เขาและคณะไม่สามารถปรากฏตัวที่กรุงพนมเปญหรือที่จุดผ่านแดนระหว่างประเทศของกัมพูชาได้ทันวันเสาร์ที่ 9 พ.ย. ที่ผ่านมา ซึ่งเป็นวันชาติของประเทศ</p>
      <figure>
        <img src="https://www.dailynews.co.th/admin/upload/20191113/news_sGPRohquHU083619_533.jpg?v=20191113131?v=3657"/>
      </figure>
      <p><b>นายสม รังสี และทีมงานรวมถึงนางมู ซกฮัว ทักทายบรรดาสื่อมวลชนที่หน้าอาคารรัฐสภามาเลเซีย ในเมืองปุตราจายา</b><br/> </p>
      <figure>
        <iframe data-src="https://twitter.com/MelGohCNA/status/1194149098711994369?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> ทั้งนี้ นายสม รังสี กล่าวว่าเขาไม่มีแผนเดินทางกลับฝรั่งเศส ซึ่งเป็นประเทศที่ให้ลี้ภัยนานกว่า 4 ปี แต่แผนการหลังจากนี้คือการเดินทางต่อไปยังอินโดนีเซีย โดยหากรัฐบาลจาการ์ตาอนุญาตให้เขาและคณะเข้าประเทศ นายสม รังสี กล่าวว่ามีแผนการอยู่ที่นั่น "นานหลายวัน" แม้นายสม รังสี ไม่ได้กล่าวอย่างชัดเจนว่า "ปัจจัยใด" สร้างความมั่นคงใจให้กับเขา ว่าจะสามารถเดินทางกลับมาตุภูมิได้ในที่สุด นอกเหนือจากการใช้คำว่า "แรงกดดันจากภายนอก" ที่แน่นอนว่าหมายถึงกลุ่มประเทศตะวันตก แต่มีการวิเคราะห์ว่าสถานการณ์ครั้งนี้ไม่ใช่ครั้งแรกที่นายสม รังสี เดินทางออกจากกัมพูชาแล้วต้องการเดินทางกลับ ซึ่งการเข้าประเทศครั้งล่าสุดเมื่อปี 2556 มีรายงานหลายกระแสว่าเป็นผลจาก "การเจรจาลับหลัง" กับสมเด็จฮุน เซน ดังนั้นจึงมีความเป็นไปได้เช่นกัน ว่าหากนายสม รังสี ยังไม่สามารถหาทางบรรลุข้อตกลงกับผู้นำกัมพูชาได้ โอกาสในการเข้าประเทศย่อมยากที่จะเกิดขึ้น<br/> </p>
      <figure>
        <iframe data-src="https://twitter.com/Reuters/status/1193551387000393729?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/MechDara1/status/1194090220867719168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191113/news_IjMGbkoHCZ083749_533.jpg?v=20191113131?v=2408"/>
      </figure>
      <p><b>นายเกิม สุขา ต้อนรับนายคริสเตียน แบร์เกอร์ เอกอัครราชทูตเยอรมนีประจำกรุงพนมเปญ<br/></b> <br/>ในเวลาเดียวกัน นายเกิม สุขา ผู้นำฝ่ายค้านคนปัจจุบันของกัมพูชาและเป็นเพื่อนร่วมอุดมการณ์กับนายสม รังสี เปิดบ้านต้อนรับเอกอัครราชทูตจากกลุ่มประเทศตะวันตกอย่างต่อเนื่อง นับตั้งแต่ศาลแขวงกรุงพนมเปญยกเลิกคำสั่งกักบริเวณที่ยาวนานกว่า 1 ปี เมื่อวันอาทิตย์ที่ผ่านมา ท่ามกลางการตั้งข้อสังเกตว่า การที่นายเกิม สุขา "มีอิสรภาพเพิ่มเติม" น่าจะเกี่ยวข้องกับความกังวลของรัฐบาลพนมเปญ ต่อความเสี่ยงที่สหภาพยุโรป ( อียู ) จะตัดสิทธิพิเศษทางการค้ามากกว่า ซึ่งนางเซซิเลีย มัลม์สตรอม กรรมาธิการการค้าของอียู กล่าวเมื่อวันอังคาร ว่าที่ประชุม "ให้เวลา 1 เดือน" แก้กัมพูชา ในการยกระดับสิทธิมนุษยชนในประเทศ ก่อนที่อียูจะ "ตัดสินใจเด็ดขาด" ว่าจะระงับหรือคงสถานะพิเศษทางการค้าให้กัมพูชาต่อไป.<br/><br/><b>เครดิตภาพ : AP, REUTERS</b></p>
    </article>
  </body>
</html>