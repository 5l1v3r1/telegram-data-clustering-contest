<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621267/%D8%A7%D9%81%D8%B2%D8%A7%DB%8C%D8%B4-%D9%81%D8%B4%D8%A7%D8%B1%D9%87%D8%A7-%D8%B9%D9%84%DB%8C%D9%87-%D8%AC%D8%A7%D9%86%D8%B3%D9%88%D9%86-%D8%A8%D8%B1%D8%A7%DB%8C-%D8%A7%D9%86%D8%AA%D8%B4%D8%A7%D8%B1-%DA%AF%D8%B2%D8%A7%D8%B1%D8%B4-%D8%AC%D9%86%D8%AC%D8%A7%D9%84%DB%8C-%D8%B1%D9%88%D8%B3%DB%8C%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T01:36:00+00:00"/>
    <meta property="og:title" content="افزایش فشارها علیه جانسون برای انتشار گزارش جنجالی روسیه"/>
    <meta property="og:description" content="فشارها علیه «بوریس جانسون» نخست وزیر انگلیس برای انتشار گزارش محرمانه و جنجالی درباره دخالت مسکو در فرآیندهای سیاسی این کشور، در آستانه برگزاری انتخابات سراسری بالا گرفت."/>
  </head>
  <body>
    <article>
      <h1>افزایش فشارها علیه جانسون برای انتشار گزارش جنجالی روسیه</h1>
      <address>
        <time datetime="2019-11-13T01:36:00+00:00">13 Nov 2019, 01:36</time>
      </address>
      <p>
        <i>فشارها علیه «بوریس جانسون» نخست وزیر انگلیس برای انتشار گزارش محرمانه و جنجالی درباره دخالت مسکو در فرآیندهای سیاسی این کشور، در آستانه برگزاری انتخابات سراسری بالا گرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«ریشی سوناک» عضو کابینه دولت انگلیس روز سه‌شنبه مدعی شد که زمان بیشتری برای ویرایش و انتشار این گزارش که از سوی کمیته اطلاعات و امنیت پارلمان این کشور جمع‌آوری و تهیه شده، نیاز است.</p>
      <p>با این حال «دومینیک گریو» که ریاست کمیته یاد شده را پیش از انحلال پارلمان برعهده داشت ادعای دولت را غیر واقعی، اشتباه و گمراه کننده توصیف و تصریح کرد که این گزارش از سوی سرویس‌های اطلاعاتی تائید شده است.</p>
      <figure>
        <img src="https://aftabnews.ir/files/fa/news/1398/8/22/358695_516.jpg"/>
      </figure>
      <p>اعضای کمیته اطلاعات و امنیت پارلمان در جلسه‌ای که با حضور آژانس‌های اطلاعاتی انگلیس نظیر جیسیاچ‌کیو، ام‌آی۵ و ام‌ای۶ برگزار شد، نسبت به تلاش‌های روسیه برای تأثیرگذاری بر نتیجه همه‌پرسی خروج انگلیس از اتحادیه اروپا در سال ۲۰۱۶ و انتخابات سراسری سال ۲۰۱۷ ابراز نگرانی کردند.</p>
      <p>نمایندگان مجلس انگلیس پیش از انحلال پارلمان اصرار داشتند تا گزارش یادشده و ابعاد نفوذ سایبری روسیه در این کشور منتشر شود اما دولت این درخواست را به بعد از انتخابات یعنی ۱۲ دسامبر (۲۱ آذر) موکول کرده است.</p>
      <p>«هیلاری کلینتون» نامزد دموکرات انتخابات ریاست جمهوری آمریکا در سال ۲۰۱۶ آمریکا نیز امروز در مصاحبه با برنامه زنده رادیو بی بی سی گفت: «به نظر من قابل توضیح نیست که دولت شما گزارش مربوط به دخالت روسیه را منتشر نمی کند. این شرم آور است.»</p>
      <p>کلینتون افزود: آمریکا با مشکل مشابهی در انتخابات سال ۲۰۱۶ مواجه بود؛ انتخاباتی که شکست من مقابل «دونالد ترامپ» رئیس جمهوری جمهوریخواه آمریکا را رقم زد.</p>
      <p>وی افزود: ترامپ و کمپین او به دلیل ارتباطات شان با روسیه، عوامل روسیه و کسانی که به دنبال گسترش منافع روسیه بودند، در معرض تحقیقات قرار داشتند اما افکار عمومی آمریکا تا قبل از انتخابات این موضوع را نمی دانست.</p>
      <p>کلینتون مدعی شد: روس ها هنوز هم در نظام انتخاباتی کشورش دخالت دارند و به تبلیغات خود ادامه می دهند. بنابراین تردیدی درباره نقش روسیه در انتخابات سال ۲۰۱۶ و تداوم چنین نقشی وجود ندارد.</p>
      <p>هم زمان با این تحولات، حزب کارگر به عنوان اصلی ترین جریان اپوزیسیون دولت محافظه کار جانسون امروز اعلام کرد که هدف حمله سایبری قرار گرفته است.</p>
      <p>«جرمی کوربین» که در کارزار تبلیغاتی حزب کارگر در شهر بلک‌پول سخن می‌گفت، افزود: اگر این نشانه وقوع حوادث مشابه در انتخابات است به‌شدت مضطرب هستم، چون حمله سایبری علیه یک حزب سیاسی، اقدامی مشکوک است که باید نگران بود.</p>
      <p>به گفته او هکرها از شب گذشته حملات پیچیده‌ای را علیه سامانه‌های دیجیتالی حزب کارگر آغاز کرده اما موفق به پیاده سازی هیچ‌گونه اطلاعاتی نشدند. رهبر حزب کارگر افزود: مراتب به مرکز امنیت ملی سایبری انگلیس گزارش شده تا عامل این حادثه مشخص شود.</p>
      <p>مقام‌های رسمی انگلیس هنوز درباره هویت هکرها اطلاعاتی را منتشر نکرده اما در فضای افکار عمومی این کشور، روسیه همواره در صدر فهرست کشورهای متهم به حملات سایبری قرار دارد.</p>
      <p>در همین حال سخنگوی ستاد نظارت بر انتخابات انگلیس از احزاب سیاسی خواست تا پس از پایان انتخابات، قوانین را به‌گونه‌ای سخت کنند که نیروهای خارجی قادر به نفوذ در فرآیندهای سیاسی این کشور نباشند.</p>
      <p>گزارش‌ها حاکی است که گزارش جنجالی روسیه برای انتشار نیازمند امضای نهایی نخست وزیر انگلیس است اما وی تاکنون از انجام آن خودداری کرده است.</p>
    </article>
  </body>
</html>