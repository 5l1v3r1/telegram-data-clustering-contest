<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ceske-poutniky-ve-vatikanu-dnes-ceka-generalni-audience-u-papeze/1820344?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T01:38:00+00:00"/>
    <meta property="og:title" content="České poutníky ve Vatikánu dnes čeká generální audience u papeže"/>
    <meta property="og:description" content="Vatikán - Čeští a moravští poutníci se dnes dopoledne zúčastní generální audience, kterou na vatikánském náměstí sv. Petra udílí papež František. Přitom mu předají dar českých věřících, který vznikl u příležitosti letošního 30. výročí svatořečení Anežky České. Plastika Koruny sv. Anežky České obsahuje otisky prstů lidí, kteří na její vznik přispěli. Součástí daru bude také šek s penězi vybranými ve sbírce a určenými pro chudé a potřebné."/>
  </head>
  <body>
    <article>
      <h1>České poutníky ve Vatikánu dnes čeká generální audience u papeže</h1>
      <address><time datetime="2019-11-13T01:38:00+00:00">13 Nov 2019, 01:38</time> by <a rel="author" href="http://www.ctk.cz/" target="_blank">ČTK</a></address>
      <p>Vatikán - Čeští a moravští poutníci se dnes dopoledne zúčastní generální audience, kterou na vatikánském náměstí sv. Petra udílí papež František. Přitom mu předají dar českých věřících, který vznikl u příležitosti letošního 30. výročí svatořečení Anežky České. Plastika Koruny sv. Anežky České obsahuje otisky prstů lidí, kteří na její vznik přispěli. Součástí daru bude také šek s penězi vybranými ve sbírce a určenými pro chudé a potřebné.</p>
      <slideshow>
        <figure>
          <img src="https://i3.cn.cz/6/1573578983_P201911120916701.jpg"/>
        </figure>
        <figure>
          <img src="https://i3.cn.cz/6/1573578907_P201911120915901.jpg"/>
        </figure>
        <figure>
          <img src="https://i3.cn.cz/6/1573578818_P201911120914301.jpg"/>
        </figure>
        <figure>
          <img src="https://i3.cn.cz/6/1573578725_P201911120912301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3377">Fotogalerie: 30. výročí svatořečení Anežky České</a>
        </figcaption>
      </slideshow>
      <p>Daniel Ignác Trubač z Polešovic na Uherskohradišťsku na plastice vysoké skoro 2,5 metru pracoval půl roku. Je odlita z bronzu a ze stříbra a jsou na ní fragmenty skleněných sklíček v barvách české trikolóry. Spodní část zdobí naznačené stuhy s částí otisků prstů dárců, další z nich otištěné na papíře vložil sochař do těla plastiky. Nechybí nápisy Humilitas, Caritas a Victoria, tedy Pokora, Láska a Vítězství, nebo provaz se třemi uzly symbolizující řeholní povolání.</p>
      <p>V horní části plastiky jsou slova básně, kterou památce svaté Anežky věnoval Jaroslav Seifert. Vrcholek díla tvoří koruna, jeden z atributů světice. Celý objekt je koncipován jako relikviář, přičemž schránka pro relikvii se nachází pod korunou. Ostatky svaté Anežky však zatím nebyly nalezeny.</p>
      <p>Česká národní pouť k připomínce výročí jejího svatořečení skončí dnes odpoledne bohoslužbou v bazilice svatého Jana v Lateránu.</p>
    </article>
  </body>
</html>