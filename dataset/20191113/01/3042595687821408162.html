<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/erklaert-dod---nektes-medisiner/71796960"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T01:20:46+00:00"/>
    <meta property="og:title" content="Erklært død - nektes medisiner"/>
    <meta property="og:description" content="Sherry Ellis skulle hente medisiner på apoteket da hun fikk sjokkbeskjeden. Nå får hun ikke kjøpt livsviktige medisiner."/>
  </head>
  <body>
    <article>
      <h1>Erklært død - nektes medisiner</h1>
      <h2>Sherry Ellis skulle hente medisiner på apoteket da hun fikk sjokkbeskjeden. Nå får hun ikke kjøpt livsviktige medisiner.</h2>
      <address><time datetime="2019-11-13T01:20:46+00:00">13 Nov 2019, 01:20</time> by <a rel="author">Ruth Elise Henden</a></address>
      <p>Det hele startet den 1. november, da Sherry Ellis dro til apoteket i Magnolia i Texas for å hente ut reseptene sine. Der fikk 73-åringen beskjed om at forsikringene hennes ikke eksisterte lenger, og at bankkortet ble avvist.</p>
      <p>Ellis ante ugler i mosen. Bankkortet hennes bare var tre måneder gammelt, og hun trodde at hun hadde blitt hacket. Hun dro til banken for å finne ut hva som hadde skjedd, og etter flere runder med telefoner kom svaret:</p>
      <p>
        <b>Hun hadde blitt erklært død av trygderetten.</b>
      </p>
      <p>Ifølge Ellis hadde trygderetten gjort en feil ved å koble hennes personnummer mot en annen persons dødsattest. Dermed ble bankkontoer, forsikringer og trygd slettet.</p>
      <p>- Nå som bankkortet blir avvist overalt kan jeg ikke kjøpe bensin, jeg kan ikke kjøpe mat, jeg kan ikke gjøre noe som helst, forteller hun til <a href="https://edition.cnn.com/2019/11/09/us/texas-woman-legally-dead-social-security-administration-trnd/index.html">CNN.</a></p>
      <figure>
        <img src="https://dbstatic.no/71808491.jpg?imageId=71808491&amp;width=1024&amp;height=615"/>
        <figcaption><b>OPPGITT:</b> 73-åringen er oppgitt over å ikke kunne kjøpe mat og få tak i medisiner. Foto: KTRK-TV / ABC Vis mer</figcaption>
      </figure>
      <h3>Alvorlige konsekvenser</h3>
      <p><a href="https://oig.ssa.gov/newsroom/blog/march24-death-reports">Tilsynsavdelingen til trygderetten i USA skrev i 2016</a> at de får inn i underkant av ett tusen tilfeller av feilaktige dødserklæringer hver måned. Det å bli feilaktig erklært død kan føre til alvorlige økonomiske vanskeligheter for mennesker som Ellis. Hun og ektemannen Brian lever nemlig fra lønnsslipp til lønnsslipp.</p>
      <p>- Det har vært vanskelig. Vi har ikke masse penger, vi er avhengige av lønnsslippene.</p>
      <p>Trygderettskontoret fortalte Ellis at det kan ta opp mot 45 dager å endre statusen hennes fra død til levende. Det har hun ikke tid til, fordi hun bare hadde 6 piller igjen av hjertemedisinen den 9. november.</p>
      <h3>Kan ikke ta ut medisin</h3>
      <p>Ellis tar ti forskjellige medisiner for blodtrykk, en magesykdom og hjerteproblemer. Disse medisinene kan koste opp mot 1400 dollar om man ikke har forsikring.</p>
      <p>- Medicare sier at de ikke kan gjøre noe før trygderetten gjenoppliver meg.</p>
      <p>Trygderettskontoret skrev et brev som de mente hun kunne bruke for å få utlevert medisinene i mellomtida, men da hun viste det fram på apoteket fikk hun beskjed om at korreksjonen måtte være i systemet. Dermed må hun bare vente til trygderetten fikser problemet.</p>
      <figure>
        <img src="https://dbstatic.no/71806491.jpg?imageId=71806491&amp;x=0&amp;y=0&amp;cropw=92.795389048991&amp;croph=100&amp;width=644&amp;height=389"/>
        <figcaption><b>TRENGER FORSIKRING:</b> Sherry Ellis viser frem alle medisinene hun må ha for å leve, men som hun nå ikke har råd til å kjøpe uten forsikring. Foto: KTRK-TV / ABC Vis mer</figcaption>
      </figure>
      <h3>- Skjønner ikke hvorfor det er vanskelig</h3>
      <p>Etter at Ellis fortalte sin historie til <a href="https://abc13.com/health/woman-labeled-deceased-is-alive-and-cannot-receive-medication/5684685/">ABC</a>, har hun fått kontoen til bankkortet og en tilleggsforsikring tilbake, men hun venter fortsatt på å bli gjenopplivet. Hun skjønner ikke hvordan det å rette opp i problemet skal være så vanskelig.</p>
      <p>- Hvis det bare tok et tastetrykk å erklære noen som død, hvorfor kan man ikke reversere det like raskt?</p>
      <p>Ifølge CNN skal hun i løpet av mandag få vite om hun fortsatt er erklært død.</p>
    </article>
  </body>
</html>