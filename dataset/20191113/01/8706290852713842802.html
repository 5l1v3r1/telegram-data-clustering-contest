<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683880/to-apth-den-anastellei-ti-leitourgia-tou-organonei-ekdilosi-stin-"/>
    <meta property="og:site_name" content="enikos.gr"/>
    <meta property="article:published_time" content="2019-11-13T01:33:00+00:00"/>
    <meta property="og:title" content="Το ΑΠΘ δεν αναστέλλει τη λειτουργία του - Οργανώνει εκδήλωση στην επέτειο του Πολυτεχνείου"/>
    <meta property="og:description" content="«Το Αριστοτέλειο Πανεπιστήμιο δεν αναστέλλει τη λειτουργία του και με εκδηλώσεις που διοργανώνει θα τιμήσει την 46η επέτειο..."/>
  </head>
  <body>
    <article>
      <h1>Το ΑΠΘ δεν αναστέλλει τη λειτουργία του - Οργανώνει εκδήλωση στην επέτειο του Πολυτεχνείου</h1>
      <address>
        <time datetime="2019-11-13T01:33:00+00:00">13 Nov 2019, 01:33</time>
      </address>
      <p>«Το Αριστοτέλειο Πανεπιστήμιο δεν αναστέλλει τη λειτουργία του και με εκδηλώσεις που διοργανώνει θα τιμήσει την 46η επέτειο της εξέγερσης του Πολυτεχνείου», δηλώνει<a href="http://www.enikos.gr/society/683121/ti-eipe-ston-eisangelea-o-foititis-apth-pou-ekspermatise-se-foiti"> ο πρύτανης του ΑΠΘ</a>, καθηγητής Νίκος Παπαϊωάννου στο ΑΠΕ-ΜΠΕ.</p>
      <p>Ερωτηθείς εάν επιβεβαιώνει φήμες, που -στον απόηχο των γεγονότων στην ΑΣΟΕΕ- διακινήθηκαν χθες στην πανεπιστημιακή κοινότητα σχετικά με την πρόθεση για «lock- out» στο Πανεπιστήμιο, προκειμένου να αποτραπούν επεισόδια ενόψει των εκδηλώσεων για το Πολυτεχνείο απάντησε: «Η ακαδημαϊκή κοινότητα -καθηγητές, φοιτητές και εργαζόμενοι- περιφρουρεί το πανεπιστήμιο και πιστεύουμε ότι στις 18 του μηνός δε θα βγούμε λαβωμένοι». Διαβεβαίωσε δε πως η εκπαιδευτική διαδικασία δεν επηρεάζεται από τους σχεδιασμούς της Πολιτείας και τα μαθήματα σε όλες τις Σχολές γίνονται κανονικά.</p>
      <p>Κληθείς να σχολιάσει τα γεγονότα στο Οικονομικό Πανεπιστήμιο Αθηνών, μία ημέρα μετά την ανακάλυψη εντός του Ιδρύματος «ορμητηρίου» για επεισόδια και επιθέσεις ο πρύτανης του ΑΠΘ παρέπεμψε στην ανακοίνωση που εξέδωσε το προεδρείο της Συνόδου των Πρυτάνεων ότι «η βία σε οποιαδήποτε μορφή της, σωματική ή ψυχολογική, από οποιονδήποτε και κάτω από οποιεσδήποτε συνθήκες δεν έχει καμία θέση στα πανεπιστήμιά μας».</p>
      <p>Σε ό,τι αφορά τις ζημιές που ομάδα ατόμων προκάλεσε χθες το βράδυ σε δύο δίκυκλα της υπηρεσίας φύλαξης του ΑΠΘ διευκρίνισε πως τα άτομα αυτά δεν είχαν σχέση με την πανεπιστημιακή κοινότητα, ούτε συμμετείχαν στην πορεία φοιτητικών συλλόγων για τα γεγονότα στην ΑΣΟΕΕ, που έγινε την ίδια ώρα με το εν λόγω περιστατικό, το οποίο, όπως εξήγησε, «δεν κρίνεται ως σοβαρό».</p>
      <p>Σχετικά με τις εκδηλώσεις που προγραμματίζει το ΑΠΘ για την επέτειο του Πολυτεχνείου ανέφερε πως λεπτομέρειες θα ανακοινωθούν προσεχώς και ότι για τη διοργάνωσή τους εργάζονται από κοινού ο Σύλλογος Αποφοίτων του ΑΠΘ και ο Σύνδεσμος Φυλακισθέντων και Εξορισθέντων Αντιστασιακών (ΣΦΕΑ), «για να τιμήσουμε τους αγώνες του φοιτητικού κινήματος και τα μηνύματα της εξέγερσης». Όπως υπογράμμισε, κεντρικός στόχος της διοίκησης του ΑΠΘ είναι «το άνοιγμα του Πανεπιστημίου στην κοινωνία και για τον λόγο αυτό ελπίζουμε ότι η εκδήλωση θα αγκαλιαστεί από τους φοιτητές μας, τους συλλόγους τους, τους καθηγητές, αλλά και από απλούς πολίτες, οικογένειες με παιδιά, ώστε όλοι μαζί να τιμήσουμε ουσιαστικά τα μηνύματα της εξέγερσης, τα οποία ουδεμία σχέση έχουν με θλιβερές εικόνες καταστροφής στη δημόσια περιουσία, που συχνά βλέπουμε τα τελευταία χρόνια».</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/683837/o-geroulanos-zitei-tin-apomakrynsi-tis-gkagkaki-apo-tin-technopol%0A%20%20%20%20%0A"/>
        <a href="http://www.enikos.gr/society/683725/se-etoimotita-i-elas-enopsei-polytechneiou-synagermos-gia-epithes%0A%20%20%20%20%0A"/>
        <a href="http://www.enikos.gr/society/683564/pros-to-polytechneio-katefthynontai-oi-foitites-pou-apochorisan-a%0A%20%20%20%20%0A"/>
        <a href="http://www.enikos.gr/society/683121/ti-eipe-ston-eisangelea-o-foititis-apth-pou-ekspermatise-se-foiti%0A%20%20%20%20%0A"/>
        <a href="http://www.enikos.gr/society/682777/anastatosi-sto-apth-20chronos-ekspermatose-stin-plati-foititrias-%0A%20%20%20%20%0A"/>
        <a href="http://www.enikos.gr/society/682613/synagermos-stin-elas-enopsei-polytechneiou-oi-antiexousiastes-eto%0A%20%20%20%20%0A"/>
        <a href="http://www.enikos.gr/society/682439/katangelia-sok-tis-dap-ndfk-trampoukismos-se-varos-melous-mas-ton%0A%20%20%20%20%0A"/>
        <a href="http://www.enikos.gr/society/679773/me-cheirokrotimata-ypodechthikan-ton-venizelo-sto-apth-photo-vide%0A%20%20%20%20%0A"/>
        <a href="http://www.enikos.gr/society/679333/ekdilosi-sto-irakleio-gia-to-epos-tou-40-kai-tin-ethniki-antistas%0A%20%20%20%20%0A"/>
      </related>
    </article>
  </body>
</html>