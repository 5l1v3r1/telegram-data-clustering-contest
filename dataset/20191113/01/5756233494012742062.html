<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621265/%D9%85%D8%B4%DA%A9%D9%84-%D9%81%D8%A7%D8%B6%D9%84%D8%A7%D8%A8-%D8%A7%D9%87%D9%88%D8%A7%D8%B2-%D8%AA%D8%A7-%DB%B1%DB%B0%DB%B0-%D8%B3%D8%A7%D9%84-%D8%AF%DB%8C%DA%AF%D8%B1-%D9%87%D9%85-%D8%AD%D9%84-%D9%86%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T01:55:00+00:00"/>
    <meta property="og:title" content="مشکل فاضلاب اهواز تا ۱۰۰ سال دیگر هم حل نمی‌شود!"/>
    <meta property="og:description" content="عضو شورای شهر اهواز گفت: با اعتبار سالانه ۶۰، ۷۰ میلیارد تومانی شرکت آب و فاضلاب اهواز، تا صد سال دیگر هم مشکل فاضلاب شهر اهواز حل نخواهد شد. اعتبارات استانی هم جوابگوی این کار نیست. تنها در صورتی که از اعتبارات ملی برای اصلاح شبکه آب و فاضلاب اهواز بودجه مورد نیاز اختصاص یابد، مشکل رفع می‌شود."/>
  </head>
  <body>
    <article>
      <h1>مشکل فاضلاب اهواز تا ۱۰۰ سال دیگر هم حل نمی‌شود!</h1>
      <address>
        <time datetime="2019-11-13T01:55:00+00:00">13 Nov 2019, 01:55</time>
      </address>
      <p>
        <i>عضو شورای شهر اهواز گفت: با اعتبار سالانه ۶۰، ۷۰ میلیارد تومانی شرکت آب و فاضلاب اهواز، تا صد سال دیگر هم مشکل فاضلاب شهر اهواز حل نخواهد شد. اعتبارات استانی هم جوابگوی این کار نیست. تنها در صورتی که از اعتبارات ملی برای اصلاح شبکه آب و فاضلاب اهواز بودجه مورد نیاز اختصاص یابد، مشکل رفع می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدرضا ایزدی اظهار کرد: مشکل سیستم آب و فاضلاب اهواز با اعتبارات شرکت آبفای اهواز و آبفای استان خوزستان قابل حل نیست. طبق برآوردی که سال گذشته انجام شد، حدود ۲ هزار و ۴۰۰ میلیارد تومان اعتبار برای اصلاح سیستم آب و فاضلاب اهواز مورد نیاز بود که با توجه به تورمی که رخ داده و افزایش قیمت دلار، در حال حاضر حدود ۵ هزار میلیارد تومان برای این کار اعتبار نیاز داریم.</p>
      <p>وی افزود: با اعتبار سالانه ۶۰، ۷۰ میلیارد تومانی شرکت آب و فاضلاب اهواز، تا صد سال دیگر هم مشکل فاضلاب شهر اهواز حل نخواهد شد. اعتبارات استانی هم جوابگوی این کار نیست. تنها در صورتی که از اعتبارات ملی برای اصلاح شبکه آب و فاضلاب اهواز بودجه مورد نیاز اختصاص یابد، مشکل رفع می‌شود.</p>
      <figure>
        <img src="https://aftabnews.ir/files/fa/news/1398/8/22/358691_798.jpg"/>
      </figure>
      <p>عضو شورای شهر اهواز تصریح کرد: متاسفانه اکثر مدیران اهواز و خوزستان اقدامی برای اخذ بودجه، اعتبار و نقدینگی از مرکز نمی‌کنند و بعضا به میز و پستشان بیشتر دل می‌بندند تا حل مشکل مردم.</p>
      <p>رئیس کمیسیون تحقیق، نظارت و بازررسی شورای شهر اهواز گفت: نمایندگان مردم خوزستان در مجلس شورای اسلامی می‌توانند بودجه کلان دریافت کنند تا این مشکل حل شود که تاکنون در این زمینه اقدمی انجام نداده‌اند تا مشکل به صورت اساسی رفع شود. نمایندگان دیگر استان‌ها مانند اصفهان، آذربایجان شرقی و یا خراسان رضوی و فارس زمانی که می‌خواهند مطالبه‌ای کنند، همه با هم به دفتر یک وزیر می‌روند و تا خواسته‌شان را نگیرند خارج نمی‌شوند اما به گفته یکی از نمایندگان خوزستان در مجلس شورای اسلامی، نمایندگان خوزستان به صورت انفرادی برای گرفتن اعتبار به اتاق وزیر می‌روند که متاسفانه فشاری که یک نماینده وارد می‌کند با ۱۸ نماینده بسیار متفاوت است. فشار تک نفری مطمئنا نتیجه‌ای مطلوب نخواهند داد.</p>
      <p>ایزدی بیان کرد: اکثر مدیران خوزستانی و اهوازی در این زمینه مطالبه‌ای نمی کنند زیرا آقایانی که در تهران نشسته‌اند از مدیری که از آنها درخواست یا مطالبه‌ای داشته باشد خوششان نمی‌آید و آنها بیشتر دست بگیر دارند تا دادن.</p>
      <p>وی افزود: نماینده ولی فقیه در خوزستان نیز در ماه‌های نخست شروع کارشان فشارهای زیادی وارد کردند و حتی مشکلات را نزد رهبر معظم مطرح کردند. رهبری نیز نامه‌ای به رئیس جمهور نوشتند که رئیس جمهور به آقای نوبخت ارجاع داد اما به علت پیگیری نکردن مدیران یا عدم توجه به خوزستان، همچنان مشکل اعتبار و نقدینگی سیستم آب و فاضلاب اهواز بلاتکلیف مانده است.</p>
      <p>عضو شورای شهر اهواز تصریح کرد: در حال حاضر دو سه هفته از بارندگی اخیر اهواز می‌گذرد اما همچنان در مناطق زیادی شاهد پس‌زدگی فاضلاب و نجاسات ناشی از آن هستیم که این نجاسات حتی به منازل منتقل می‌شود.</p>
      <p>رئیس کمیسیون تحقیق، نظارت و بازرسی شورای شهر اهواز بیان کرد: حدود ۳۰۰ نقطه تلاقی آب و فاضلاب و ۴۸۰ نقطه گرفتگی فاضلاب در اهواز وجود دارد. در این ۴۸۰ نقطه حتی اگر بارندگی نباشد هم شاهد بالازدگی فاضلاب هستیم.</p>
      <p>وی ادامه داد: ۳۰ نقطه فوق بحرانی فاضلاب در اهواز وجود دارد که اغلب این نقاط در نقاط منتهی به رودخانه واقع هستند.</p>
      <p>عضو شورای شهر اهواز با بیان اینکه بعضا سیستم فاضلاب اهواز عمر ۴۰ ساله دارد، گفت: همچنین بیش از ۳۰ نقطه ریزش فاضلاب به علت فرسودگی سیستم فاضلاب در اهواز وجود دارد.</p>
      <p>ایزدی بیان کرد: در حال حاضر برای حل مشکل این نقاط، فعالیت سازمان افزایش یافته که قابل تحسین است اما این فعالیت‌ها پاسخگوی این همه خرابی نیست.</p>
      <p>وی عنوان کرد: شرایط پس‌زدگی فاضلاب در اهواز بسیار بحرانی است. با وجود این که عکس‌هایی از وضعیت فاضلاب برای معاون آبفا ارسال کردم و وی برای مدیرعامل سازمان نیز ارسال کرده اما هیچ ترتیب اثری داده نمی‌شود. اگر امسال بارندگی مانند سال گذشته باشد شرایط پس‌زدگی فاضلاب و آبگرفتی بسیار بدتری خواهیم داشت و ورود آب یا فاضلاب به منازل به شدت بارندگی بستگی دارد.</p>
      <p>رئیس کمیسیون تحقیق، نظارت و بازرسی شورای شهر اهواز افزود: در سیل دهه ۴۰ که دبی رودخانه کارون به حدود ۷۰۰۰ متر مکعب بر ثانیه رسید، آب اهواز را نگرفت اما به علت عدم لایروبی رودخانه کارون در ۴۰ سال گذشته، در سیل اخیر با دبی ۳۷۰۰ مترمکعب آب بر ثانیه، چند منطقه اهواز را آب فرا گرفت و اگر دبی رودخانه کارون به ۴۰۰۰ مترمکعب بر ثانیه رسیده بود نیمی از اهواز زیر آب می‌رفت.</p>
      <p>وی بیان کرد: باید اقداماتی برای جلوگیری از خطرات احتمالی سیل آینده انجام می‌شد اما متاسفانه عملا کار اساسی در این زمینه انجام نشده است و عمده اقدامات در حد تشکیل جلسه بوده است.</p>
    </article>
  </body>
</html>