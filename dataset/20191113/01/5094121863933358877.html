<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/veda-a-technika/objevene-daguerrotypie-v-usteckem-muzeu-zahada-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T01:57:00+00:00"/>
    <meta property="og:title" content="Objevené daguerrotypie v ústeckém muzeu? Unikátní fotografie obestírá záhada"/>
    <meta property="og:description" content="Sbírku fotografií ústeckého muzea posunul hlouběji do minulosti nový objev. V zatím nezpracované krabici plné neroztříděných dobových fotoportrétů objevil její kurátor Jiří Preclík dvě jedinečné daguerrotypie, což jsou snímky na stříbrné destičce uložené do skla. Obě ve skvělém stavu."/>
  </head>
  <body>
    <article>
      <h1>Objevené daguerrotypie v ústeckém muzeu? Unikátní fotografie obestírá záhada</h1>
      <address><time datetime="2019-11-13T01:57:00+00:00">13 Nov 2019, 01:57</time> by <a rel="author">Janni Vorlíček</a></address>
      <p>Oba snímky podle muzejníků halí jistý závoj tajemna. Dosud totiž nedokázali zjistit, koho obrázky zvěčňují, ale ani kde se ve sbírce vzaly a odkud pocházejí. Jasné je pouze to, že jsou angloamerického typu, což jejich záhadnost jen zvyšuje, a vznikly někdy kolem roku 1845.</p>
      <p>„Stoprocentně nejsou z Ústí. Bylo by samozřejmě možné je rozložit a podívat se, jestli někde není skryté logo ateliéru, kde vznikly. Byla by to ale sázka do loterie. Podle mne je zbytečné riskovat poškození, když je výsledek nejistý,“ odmítl Preclík.</p>
      <figure>
        <img src="https://g.denik.cz/1/0a/tma-mesic_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/tma-se-stava-ohrozenym-druhem-upozornuje-na-to-i-jizerska-oblast-tmave-oblohy.html">Tma se stává ohroženým druhem. Upozorňuje na to i Jizerská oblast tmavé oblohy Přečíst článek ›</a>
      </aside>
      <p>Existují prý tři druhy daguerrotypií. Jednak evropská určená k zavěšení na zeď. Poté angloamerická s rámečkem a krabičkou, kterou vlastník nosil u sebe podobně jako medailon. Třetím druhem je stereoskopická, kde za pomoci optiky majitel sledoval dva různé snímky, což vyvolávalo optický dojem prostoru.</p>
      <h3>Vznik dokonalejších technik</h3>
      <p>Fotografové používali daguerrotypii přibližně 14 až 15 let. Pak vznikly nové a dokonalejší techniky fotografie. „Což je určitá ironie, jelikož vynalezení Louisi Daguerrovi trvalo 23 let,“ popsal Preclík.</p>
      <p>Na prohlédnutí unikátních stříbrných obrázků, třeba v seriálu Exponát měsíce, si ale budou muset Ústečané počkat do ledna, kdy ve vitríně nebude přílišné teplo ani zima. Vyžadují totiž skladovací teplotu 18 stupňů Celsia a bývají choulostivé na přímé sluneční záření.</p>
      <figure>
        <img src="https://g.denik.cz/60/d5/prerov-vyzkum-kostel-vavrinec-04_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/archeologove-badaji-u-kostela-sv-vavrince-20191102.html">Barokní i socialistické mince. U kostela sv. Vavřince bádají archeologové Přečíst článek ›</a>
      </aside>
      <p>Nejstarší skupinovou fotografií světa je také daguerrotypie. Vlastní ji zámek Velké Březno a zobrazuje rodinu hraběte Karla Chotka. Její hodnota je nevyčíslitelná.</p>
      <p>„Nevěděli jsme, jak starý a jak vzácný to bude snímek. Když jsme si přečetli deníky pana hraběte, padli jsme málem ze židle. Zmiňuje se o tom 4. listopadu 1839, dva měsíce po oznámení Daguerrova objevu. Mne velmi těší, že se u nás objevily další. To není konkurence,“ dodal kastelán zámku Miloš Musil.</p>
    </article>
  </body>
</html>