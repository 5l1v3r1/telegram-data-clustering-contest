<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621264/%D8%AA%D8%B9%D8%B7%DB%8C%D9%84%DB%8C-%D9%85%D8%AF%D8%A7%D8%B1%D8%B3-%DA%86%D9%87-%D8%AA%D8%A7%D8%AB%DB%8C%D8%B1%DB%8C-%D8%A8%D8%B1-%DA%A9%D8%A7%D9%87%D8%B4-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T01:04:00+00:00"/>
    <meta property="og:title" content="«تعطیلی مدارس» چه تاثیری بر کاهش آلودگی هوا دارد؟"/>
    <meta property="og:description" content="مدیر واحد مدل‌سازی و پیش‌بینی شرکت کنترل کیفیت هوای تهران گفت: تعطیلی مدارس یا ادارات باعث جلوگیری از تشدید آلودگی هوا می‌شود اما چاره اصلی کاهش آلایندگی خودروهاست."/>
  </head>
  <body>
    <article>
      <h1>«تعطیلی مدارس» چه تاثیری بر کاهش آلودگی هوا دارد؟</h1>
      <address>
        <time datetime="2019-11-13T01:04:00+00:00">13 Nov 2019, 01:04</time>
      </address>
      <p>
        <i>مدیر واحد مدل‌سازی و پیش‌بینی شرکت کنترل کیفیت هوای تهران گفت: تعطیلی مدارس یا ادارات باعث جلوگیری از تشدید آلودگی هوا می‌شود اما چاره اصلی کاهش آلایندگی خودروهاست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>امسال با تداوم پایداری جوی در پایتخت، با تصمیم مسوولان استان تهران تاکنون طی سه روز متوالی مدارس برخی شهرستان‌های تهران تعطیل شده است، در این شرایط حسین شهبازی درباره میزان تاثیر این تصمیم بر کاهش آلودگی هوا اظهارکرد: بر اساس آخرین مطالعات انجام شده در شهر تهران مهمترین منبع تولید آلودگی در شهری مانند تهران، خودروها هستند. در نتیجه هر چقدر ما تردد خودروها و پیمایش آن‌ها را در سطح شهر کاهش دهیم، تولید آلودگی از مهمترین منبع آلاینده شهر را کم می‌کنیم و این کار در شرایط پایداری جوی از تشدید آلودگی هوای شهر جلوگیری می‌کند بنابراین تعطیل کردن مدارس یا ادارات از این جهت بسیار کمک کننده است.</p>
      <p>وی افزود: در کنار این مسئله بحث سلامت نیست مهم است این که چقدر در معرض آلودگی قرار داریم.خیلی از لحاظ سلامت و بهداشت مهم است کمک می کند که مواجهه شهروندان با آلودگی کمتر شود.</p>
      <figure>
        <img src="https://aftabnews.ir/files/fa/news/1398/8/22/358687_109.jpg"/>
      </figure>
      <p>مدیر واحد مدل‌سازی و پیش‌بینی شرکت کنترل کیفیت هوای تهران درباره میزان تاثیر تعطیلات مدارس و ادارات بر کاهش آلودگی هوا در شرایط اضطرار گفت: متاسفانه عدد و رقم کمی ندارم و دستیابی به چنین ارقامی نیازمند انجام مطالعات از جمله مطالعات ترافیکی است.</p>
      <p>وی با تاکید نقش موثر ارتقای کیفیت سوخت بر کاهش آلودگی هوای تهران اظهار کرد: وقتی خودروها مهمترین منبع آلودگی هوای شهر تهران هستند، چند مورد از اهمیت خاصی برخوردار می‌شود که یکی از آن‌ها کیفیت سوخت خودروها است. سوخت خودروها باید استاندارد و دارای کیفیت بالاتر و حداقل مطابق با آخرین استاندارد کشور یعنی سوخت یورو ۴ باشد.</p>
      <p>شهبازی تصریح کرد: برخی خودروهای سطح شهر آلودگی زیادی تولید می‌کنند و بیشتر آن‌ها فرسوده و کاربراتوری هستند البته این مورد شامل موتورسیکلت‌های کاربراتوری نیز می‌شود. تاثیر این خودروها بر افزایش آلودگی هوای شهر به مراتب بیشتر از خودروهایی است که سن و سال کمتری دارند و مطابق با آخرین استانداردهای کشور تولید و وارد بازار شده‌اند.</p>
      <p>وی به ذکر مثالی پرداخت و اظهارکرد: خودروهای کاربراتوری و فرسوده حدود ۴۰ گرم آلودگی به ازای هر کیلومتر پیمایش تولید می‌کنند، در صورتی که یک خودرو یورو ۲ انژکتوری و دارای سلامت فنی ۲ تا ۳ گرم آلودگی به ازای هر کیلومتر پیمایش تولید می‌کند. اختلاف این اعداد نشان می‌دهد که چقدر بعضی خودروها و ناوگان‌ها در تولید آلودگی هوا مهم هستند و لازم است قوانین بالادستی از جمله از رده خارج کردن خودروهای فرسوده یا اعمال قانون معاینه فنی اجرایی شود تا به کاهش آلودگی هوای شهر تهران کمک کند.</p>
      <p>مدیر واحد مدل‌سازی و پیش‌بینی شرکت کنترل کیفیت هوای تهران درباره ضرورت اصرار حاکمیت بر اجرای قانون هوای پاک تاکید و اظهارکرد: ماهیت صنعت خودروسازی و موتورسیکلت‌سازی کسب سود است. حاکمیت باید به نفع سلامت مردم و شهروندان جلوی عدم اجرای قوانین بایستد البته لازمه آن، این است که درک درستی از میزان تحمیل هزینه تولید آلودگی در هوا بر شهر داشته باشیم. این هزینه به سود تولید خودرو و موتورسیکلت می چربد چون هزینه‌های درمان عوارض ناشی از آلودگی هوا بسیار بیشتر از هزینه‌هایی است که در حوزه تولید و صنعت خودرو انجام می‌شود.</p>
      <p>شهبازی در پایان تاکید کرد: بر اساس نتایج همه مطالعات بین‌المللی انجام شده هزینه‌های سلامت و درمان ناشی از آلودگی هوا چندین برابر بخش تولید خودرو است بنابراین حاکمیت باید محکم در برابر تلاش‌ها برای بی‌توجهی به قانون هوای پاک بایستد.</p>
    </article>
  </body>
</html>