<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231794/"/>
    <meta property="og:site_name" content="Українська правда"/>
    <meta property="article:published_time" content="2019-11-13T01:34:03+00:00"/>
    <meta property="og:title" content="МЗС прокоментувало вироки шістьом фігурантам справи &quot;Хізб ут-Тахрір&quot;"/>
    <meta property="og:description" content="Міністерство закордонних справ висловило протест російській стороні через засудження шести українських громадян у справі “Хізб ут-Тахрір”."/>
  </head>
  <body>
    <article>
      <h1>МЗС прокоментувало вироки шістьом фігурантам справи "Хізб ут-Тахрір"</h1>
      <address>
        <time datetime="2019-11-13T01:34:03+00:00">13 Nov 2019, 01:34</time>
      </address>
      <p>Міністерство закордонних справ висловило протест російській стороні через засудження шести українських громадян у справі "Хізб ут-Тахрір".</p>
      <p><b>Джерело: </b><a href="https://mfa.gov.ua/ua/press-center/news/75895-zajava-mzs-ukrajini-shhodo-zasudzhennya-rosijsykim-sudom-gromadyan-ukrajini-malijeva-ibekirova-je-ukuku-vsiruka-ralimova-adzhepparova">заява</a> МЗС</p>
      <p><b>Дослівно:</b> "Це ганебне рішення вкотре підтвердило, що російське антитерористичне законодавство широко застосовується російською окупаційною адміністрацією для прикриття політичних репресій проти представників кримськотатарського народу."</p>
      <p><b>Деталі:</b> Відомство назвало звинувачення у діяльності терористичної організації "сфабрикованими", а рішення "політично вмотивованим".</p>
      <p>У МЗС нагадали про відсутність доказів провини кримчан. Окрім цього, Україна закликала міжнародну спільноту засудити це рішення та посилити тиск на державу-агресора.</p>
      <p><b>Що було раніше: </b>Південний окружний військовий суд в Ростові-на-Дону 12 листопада "<a href="https://www.pravda.com.ua/news/2019/11/12/7231708/">засудив</a>" до ув'язнення в колонії шістьох фігурантів ялтинської "справи Хізб ут-Тахрір". Згідно з рішенням суду, Муслім Алієв засуджений до 19 років ув'язнення, Інвер Бекіров отримав 18 років, Емір-Усейн Куку - 12 років, Вадим Сірук - 12 років, Арсен Джеппаров - 7 років і Рефат Алімов - 8 років.</p>
      <p>
        <b>Нагадаємо:</b>
      </p>
      <ul>
        <li>Обвинувачені у цій справі були затримані в лютому-квітні 2016 року в Ялті. Їх звинувачують в причетності до забороненої в Росії ісламської політичної організації "Хізб ут-Тахрір".</li>
        <li>Діяльність Хізб ут-Тахрір не заборонена в Україні. При цьому міжнародне право забороняє вводити на окупованій території законодавство держави, що окуповує.</li>
        <li>Міністерство закордонних справ України вимагає від Росії звільнити фігурантів ялтинської "справи Хізб ут-Тахрір".</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/12/7231743/"/>
        <a href="https://www.pravda.com.ua/news/2019/11/9/7231479/"/>
        <a href="https://www.pravda.com.ua/news/2019/11/9/7231442/"/>
      </related>
    </article>
  </body>
</html>