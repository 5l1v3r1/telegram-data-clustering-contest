<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191113_04713681"/>
    <meta property="og:site_name" content="De Standaard"/>
    <meta property="article:published_time" content="2019-11-13T01:17:00+00:00"/>
    <meta property="og:title" content="Extra politiecontroles aan toekomstig asielcentrum in Dormaal"/>
    <meta property="og:description" content="Na de aangestoken brand in het toekomstige asielcentrum in Bilzen, verhoogde het stadsbestuur de waakzaamheid rond een asielcentrum dat volgende week zijn ..."/>
  </head>
  <body>
    <article>
      <h1>Extra politiecontroles aan toekomstig asielcentrum in Dormaal</h1>
      <address>
        <time datetime="2019-11-13T01:17:00+00:00">13 Nov 2019, 01:17</time>
      </address>
      <p>Na de aangestoken brand in het toekomstige asielcentrum in Bilzen, verhoogde het stadsbestuur de waakzaamheid rond een asielcentrum dat volgende week zijn deuren opent. Dat meldt burgemeester van Zoutleeuw Boudewijn Herbots (CD&amp;V) op ROBtv.</p>
      <p>Fedasil wil in een voormalig woonzorgcentrum in Dormaal, een deelgemeente van Zoutleeuw, volgende week een asielcentrum openen. </p>
      <p>'We hebben inderdaad beslist om extra maatregelen te voorzien. De lokale politie deed op regelmatige basis reeds controles in de buurt van het pand, maar we hebben gevraagd om die controles op te drijven en de alertheid te verhogen', aldus burgemeester Herbots dinsdagavond op de Oost-Brabantse tv-zender.</p>
      <p>Net als in Bilzen kant ook in Dormaal een deel van de lokale bevolking zich tegen de komst van het asielcentrum. Het centrum zal plaats bieden aan 130 bewoners en 28 personeelsleden. Een woordvoerder van het plaatselijke actiecomité 'Genoeg is Genoeg' zei op ROBtv echter te hopen en ook te verwachten dat brandstichtingen zoals in Bilzen zich in Dormaal niet zullen voordoen.</p>
    </article>
  </body>
</html>