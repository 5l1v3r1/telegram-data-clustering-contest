<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/ak-partide-kapicioglu-surprizi-kadin-kolu-baskani-affini-istedi-15574yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-13T01:00:00+00:00"/>
    <meta property="og:title" content="AK Parti’de Kapıcıoğlu sürprizi: Kadın Kolu Başkanı affını istedi"/>
    <meta property="og:description" content="Şunu iyi anımsıyoruz… 2018 genel seçimi öncesi milletvekili adayı olduğunda AK Parti Kadın Kolları Genel Başkanı Lütfiye Selva Çam ile..."/>
  </head>
  <body>
    <article>
      <h1>AK Parti’de Kapıcıoğlu sürprizi: Kadın Kolu Başkanı affını istedi</h1>
      <address><time datetime="2019-11-13T01:00:00+00:00">13 Nov 2019, 01:00</time> by <a rel="author">Ahmet Emin Yılmaz</a></address>
      <p>Şunu iyi anımsıyoruz… 2018 genel seçimi öncesi milletvekili adayı olduğunda <b>AK Parti Kadın Kolları Genel Başkanı Lütfiye Selva Çam </b>ile görüşüp <b>“İl Kadın Kolları Başkanlığı ve adaylık bir arada yürümeyebilir, affımı istiyorum”</b> demiş, fakat <b>“Hayır, devam et”</b> cevabı almıştı.</p>
      <p>Cuma akşamı…</p>
      <p><b>“Gülten Hanım istifa etmiş”</b> denildiğinde, geçen yılki görüşmeyi bildiğimiz için pek olabilir gelmedi. Zaten cumartesi sabahı <b>“Etmemiş”</b> haberi geldi. Ardından da sosyal medyada <b>İl Kadın Kolları’</b>nın <b>“Başkanımızla birlik ve beraberlik içinde çalışmaya devam ediyoruz”</b> paylaşımlarını gördük.</p>
      <p>Ne var ki…</p>
      <figure>
        <img src="https://www.olay.com.tr/d/other/1.-yazi-icin-ak-parti-il-kadin-kollari-baskani-gulten-kapicioglu.jpg"/>
      </figure>
      <p>Dün sabah <b>AK Parti İl Kadın Kolları Başkanı Gülten Kapıcıoğlu’</b>nun görevinden ayrıldığı haberleri yeniden şiddetlenince bu kez <b>“İstifa mı ettiniz?”</b> diye sorma gereği duyduk.</p>
      <p>Şu cevabı verdi:</p>
      <p>
        <b>“Şu anda Büyükşehir Belediyesi Başkan Danışmanı ve Başkanvekili olarak yoğun bir çalışma ortamım var. Özellikle Başkan Danışmanlığı teknik çalışma gerektirdiği için çok zaman ayırmayı gerektiriyor”</b>
      </p>
      <p>Şunu vurguladı:</p>
      <p>
        <b>“Bu yoğunluk nedeniyle AK Parti Kadın Kolları Genel Başkanımız Sayın Lütfiye Selva Çam ve İl Başkanımız Sayın Ayhan Salman’la görüşüp bir kez daha affımı istedim.”</b>
      </p>
      <p>Düşüncesi şu</p>
      <p>
        <b>“Partimizin önünde kongre süreci var. Bu süreçte görevlendirilecek yeni bir arkadaşın kadrosunu kurup kongrelerde devam etmesinin daha sağlıklı olacağını düşünüyorum. Partimin bir parçasıyım ve desteğe hazırım.”</b>
      </p>
      <p>Babası rahmetli <b>Kazım Kapıcıoğlu</b> ve amcası rahmetli <b>Faik Kapıcıoğlu</b> çok sevip değer verdiğimiz iki büyüğümüzdü.</p>
      <p>Ailesini iyi tanıdığımız <b>Gülten Kapıcıoğlu</b> siyasete yönelip <b>AK Parti’</b>de <b>Sedat Yalçın </b>döneminde <b>il Yönetim Kurulu Üyesi</b> olarak görev aldı. 2014 seçiminde <b>Karacabey Belediye Meclisi’</b>ne seçildi, <b>Büyükşehir Belediye Meclisi’</b>ne geldi ve <b>İmar Komisyonu Başkanlığı</b> yaptı,</p>
      <p>28 Haziran 2016’dae atandığı <b>AK Parti İl Kadın Kolları Başkanlığı</b> döneminde önce <b>15 Temmuz olayını</b> yaşadı, sonra <b>referandum, genel seçim, kongre </b>ve <b>yerel seçim</b> süreçleri yaşadı.</p>
      <p>Kulağımıza gelenlere göre…</p>
      <p>Yerine <b>kimin gelmesi</b> yönünde arayışlar da hemen başladı. Öncelikle de <b>il Başkanı Salman’</b>ın fikri alındı, <b>milletvekillerine önerileri</b> soruldu.</p>
      <p> </p>
      <p>
        <b>İlk il başkanı adayı Şinasi Üzülmez</b>
      </p>
      <p> </p>
      <figure>
        <img src="https://www.olay.com.tr/d/other/2.-yazi-icin-sinasi-uzulmez.jpg"/>
      </figure>
      <p>Gerçi… <b>AK Parti</b> geleneğinde adaylık yerine <b>istişareye dayalı görevlendirme</b> oluyor, ama kongre süreci öncesi <b>ilk İl Başkanı adayı</b> çıktı.</p>
      <p>Nitekim…</p>
      <p>Siyasete 1988’de <b>Refah Partisi’</b>nin <b>Milli Gençlik Teşkilatı’</b>nda başlayan, 2011’de <b>AK Parti Nilüfer İlçe Yönetim Kurulu’</b>na giren, halen <b>İl Yönetim Kurulu Üyesi</b> olan <b>Makine Mühendisi Şinasi Üzülme</b>n adaylılığında  <b>“Cumhurbaşkanı Erdoğan’ın <i>‘Bize sahada heyecanla çalışacak il başkanları lazım’</i> demesinin etkili olduğunu”</b> söyledi.</p>
      <p> </p>
      <p>
        <b>AK Parti’de yapılacak delege seçimleri 15 Aralık’tan sonraya ertelendi</b>
      </p>
      <p> </p>
      <figure>
        <img src="https://www.olay.com.tr/d/other/3.-yazi-icin-ak-parti-bursa-il-baskanligi.jpg"/>
      </figure>
      <p>Aslında… Siyasi partilerin kongre süreçlerinde, <b>kongreye</b> katılacak <b>delegeler</b>in <b>belirlenmesi </b>genel anlamda <b>delege seçimi</b> olarak tanımlanıyor.</p>
      <p>Ne var ki…</p>
      <p><b>AK Parti</b> siyaset uygulamasında <b>parti içi yarış</b> kabul görmüyor. Daha çok <b>“görev istenmez verilir” </b>düşüncesine dayalı olarak <b>istişare</b> yöntemine göre alınan kararlarla<b> parti içi görevlendirme</b> yapılıyor.</p>
      <p>Bu durum…</p>
      <p>En alt kademedeki <b>seçim</b> olan <b>delegelikler </b>için de geçerli. O nedenle, <b>delege seçimi</b> yerine bir çeşit <b>görevlendirme</b> olan <b>delege yazımı</b> öne çıkıyor.</p>
      <p>Bununla birlikte…</p>
      <p><b>Cumhurbaşkanı Recep Tayyip Erdoğan’</b>ın ekim ayındaki il başkanları toplantısında açıkladığı <b>kongre takvimine</b> göre üye listeleri 7 Ekim’de askıya çıktı. Kongre delegelerinin belirlenmesi süreci de <b>kasım ayı</b> olarak duyuruldu.</p>
      <p>Ne var ki…</p>
      <p><b>AK Parti Genel Merkezi Teşkilat Başkanlığı</b> il ve ilçelere gönderdiği genelgeyle <b>delege seçimlerinin 15 Aralık’tan sonra yapılacağını</b> duyurdu.  </p>
      <p> </p>
      <p>
        <b>CHP delege seçimlerini kolayladı</b>
      </p>
      <p> </p>
      <figure>
        <img src="https://www.olay.com.tr/d/other/4.-yazi-icin-chp-delege-secimleri.jpg"/>
      </figure>
      <p>Kongre süreci yaşayan <b>CHP’</b>deki delege seçimleri <b>hızlı </b>şekilde ilerliyor.</p>
      <p>Örneğin…</p>
      <p>8 Kasım’da başlayan <b>delege seçimlerinin</b> yüzde 70’e yakını tamamlandı. Dış ilçelerde hemen hemen sona gelinirken, merkezde <b>Yıldırım </b>ve <b>Nilüfer</b> delege seçimi yarıyı geçti. <b>Osmangazi’</b>deki delege seçimleri ise diğer ilçelerde göre <b>daha çekişmeli</b> geçiyor.</p>
      <p>Bu arada…</p>
      <p>Kongrede <b>il başkanı adaylığı için </b>adı geçenlerden eski il başkanı <b>Şadi Özdemir’</b>in <b>Fethiye Mahallesi’</b>ndeki sandıktan delege çıkamadığı kulağımıza geldi.</p>
      <p> </p>
      <p>
        <b>İYİ Parti’de yüksek heyecan: Kadın ve Gençlik Ankara’ya Akşener’e gitti</b>
      </p>
      <p> </p>
      <figure>
        <img src="https://www.olay.com.tr/d/other/5.-yazi-icin-iyi-parti-kadin-ve-genclik-kollari-ankara-gezisi.jpg"/>
      </figure>
      <p>İçinde bulunduğumuz süreçte <b>AK Parti</b> ve <b>CHP</b> kongrelerini yoğun şekilde yaşıyorlar. Hatta, delege seçiminin sonuna yaklaşan <b>CHP’</b>de, henüz başlamayan <b>AK Parti’</b>ye göre yoğunluk biraz daha fazla.</p>
      <p>Yılbaşından sonraki süreçte <b>İYİ Parti</b> de kongre sürecine girecek.</p>
      <p>O nedenle…</p>
      <p>Çok hızlı hareket etmese de, <b>İYİ Parti </b>de kongre sürecine doğru yaklaşıyor. Bu süreci de üye kayıt kampanyaları ve <b>teşkilat motivasyonu</b> çalışmalarıyla yürütüyor.</p>
      <p>Bu kapsamda…</p>
      <p><b>İl Başkan Yardımcısı Birgül Yıldız Güney’</b>in yaptığı organizasyonla <b>Kadın </b>ve <b>Gençlik </b>kolları <b>Ankara’</b>ya gidip <b>İYİ Parti Genel Başkanı Meral Akşener </b>ile bir araya geldiler.</p>
      <p><b>Akşener’</b>i önce <b>TBMM’</b>deki <b>Grup Toplantısı’</b>nda dinleyen <b>İYİ Parti Bursa Kadın</b> ve <b>Gençlik </b>kolları, toplantı sonrası da bir araya gelmenin heyecanını yaşadılar.</p>
      <p><b>İYİ Parti Bursa </b>milletvekillerinin de hazır bulundukları görüşmenin ardından <b>yüksek heyecan</b> ve <b>moralli</b> olarak <b>Bursa’</b>ya döndüler.</p>
      <p> </p>
      <p>
        <b>Pakyürek eski milletvekillerini buluşturdu</b>
      </p>
      <p> </p>
      <figure>
        <img src="https://www.olay.com.tr/d/other/6.-yazi-icin-ak-parti-eski-milletvekilleri,-niyazi-pakyurek-daveti.png"/>
      </figure>
      <p>
        <b>Niyazi Pakyürek</b>
      </p>
      <p> bu kentin siyasetçileri arasında <b>çok özel</b> biri. <b>Milli Görüş</b> geleneğinde <b>İl Başkanlığı</b> yapması, 2002’de <b>AK Parti Bursa Milletvekili</b> seçilmesi siyasi yolculuğunu özetliyor.</p>
      <p>Siyasi görüşüne uymasa da doğruları söylemesi, milletvekiliyken evinin olduğu mahalleye minibüsle gidip gelmesi, <b>çok okuması</b> da farklılıkları.</p>
      <p>Şu an…</p>
      <p><b>Türk Parlamenterler Birliği Bursa Şube Başkanı</b> olan <b>Niyazi Pakyürek</b> önceki dönem <b>AK Parti Bursa</b> milletvekillerini bir araya getirdi. Bu da bir ilk oldu.</p>
    </article>
  </body>
</html>