<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/balet-za-1984-dzhordzha-orvella-prem-yera-v-kievi-50053339.html"/>
    <meta property="og:site_name" content="НВ"/>
    <meta property="article:published_time" content="2019-11-13T15:14:00+00:00"/>
    <meta property="og:title" content="На музику композиторки фільму Джокер. У Києві покажуть балет-антиутопію за мотивами 1984 Орвелла"/>
    <meta property="og:description" content="У Києві, на сцені Київського академічного театру опери і балету, покажуть балет-антиутопію за мотивами роману 1984 британського письменника Джорджа Орвелла."/>
  </head>
  <body>
    <article>
      <h1>На музику композиторки фільму Джокер. У Києві покажуть балет-антиутопію за мотивами 1984 Орвелла</h1>
      <h2>У Києві, на сцені Київського академічного театру опери і балету, покажуть балет-антиутопію за мотивами роману 1984 британського письменника Джорджа Орвелла.</h2>
      <address>
        <time datetime="2019-11-13T15:14:00+00:00">13 Nov 2019, 15:14</time>
      </address>
      <p><i>1984.Інша</i> — балет-антиутопія, в основі якого зовсім нове прочитання відомої історії, інші герої, свіже розуміння глобальних соціальних питань, які хвилюють суспільство сьогодні. Постановниками балету на одну дію стали артисти академічного театру Київ модерн-балет Ілля Мірошніченко та Катерина Кузнецова.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/058/big_portrait/5f7c77af8d4f9ab52c76f290cc89b0a1.png?stamp=20191113170926&amp;q=85&amp;output=jpg&amp;bg=white"/>
        <figcaption>Фото: Афіша вистави</figcaption>
      </figure>
      <p>Хореографію балету-антиутопії створено на музику двох сучасних композиторів — ісландки Гільдур Ґуднадоттір, відомою за своїми саундтреками до фільмів <i>Джокер, Марія Магдалина, Сікаріо 2</i> та німецького піаніста й композитора Hauschka, номінованого на Оскар, Золотий глобус та БАФТА за музику до фільму <i>Лев</i>.</p>
      <p>Постановка, в якій буде задіяно дев’ять артистів Київ модерн-балету, буде супроводжуватися відеопроектом <i>Зсередини</i>. У ньому постановники будуть розказувати, як створювався балет: від ідеї до прем'єри.</p>
      <p>«Люди — примари, люди — порожні оболонки, які ведуть своє безцільне існування на межі реальності й насаджуваної волі диктатора. Їхнє життя — самовідданий обман, в якому вони знаходять своє спасіння, свою віру, свою істину. Але що з ними стане, якщо обман раптово розкриється? Чию сторону вони оберуть? Джордж Орвелл у своєму романі 1984 дав свою відповідь. А наш балет-антиутопія готовий дати свою», — розповідають про майбутню постановку Ілля Мірошніченко та Катерина Кузнецова.</p>
      <p>Прем'єра балету <i>1984.Інша</i> відбудеться 21 січня 2020 року.</p>
    </article>
  </body>
</html>