<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544909.html/%D8%B3%D9%88%D9%86%D8%A7%D9%85%DB%8C-%D9%88%D8%B1%D8%B4%DA%A9%D8%B3%D8%AA%DA%AF%DB%8C-%D8%B4%D8%B1%DA%A9%D8%AA-%D9%87%D8%A7%DB%8C-%D8%B2%D9%86%D8%AC%DB%8C%D8%B1%D9%87-%D8%A7%DB%8C-%D8%AF%D8%B1-%D8%A7%D9%86%DA%AF%D9%84%DB%8C%D8%B3--%D8%B3%DB%8C%D8%A7%D8%B3%D8%AA-%D9%87%D8%A7%DB%8C-%D8%B3%D8%B1%D8%AF%D8%B1%DA%AF%D9%85-%D8%AF%D8%B1-%D9%85%D8%A7%D8%AC%D8%B1%D8%A7%DB%8C-%D8%A8%D8%B1%DA%AF%D8%B2%DB%8C%D8%AA-%DA%A9%D8%A7%D8%B1-%D8%AF%D8%B3%D8%AA-%D8%A7%D9%82%D8%AA%D8%B5%D8%A7%D8%AF-%D8%A8%D8%B1%DB%8C%D8%AA%D8%A7%D9%86%DB%8C%D8%A7-%D8%AF%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T15:18:00+00:00"/>
    <meta property="og:title" content="سونامی ورشکستگی شرکت‌های زنجیره‌ای در انگلیس/ سیاست های سردرگم در ماجرای برگزیت کار دست اقتصاد بریتانیا داد"/>
    <meta property="og:description" content="اواخر سپتامبر سال جاری بزرگترین شرکت جهانگردی انگلستان به نام توماس کوک اعلام ورشکستگی کرد. توماس کوک علت این ورشکستگی ناگهانی را به دلیل سیاست‌های سردرگم انگلستان در موضوع برگزیت و سردرگمی مردم برای سفرهای گردشگری دانست."/>
  </head>
  <body>
    <article>
      <h1>سونامی ورشکستگی شرکت‌های زنجیره‌ای در انگلیس/ سیاست های سردرگم در ماجرای برگزیت کار دست اقتصاد بریتانیا داد</h1>
      <h2>دانا گزارش می‌دهد:</h2>
      <address>
        <time datetime="2019-11-13T15:18:00+00:00">13 Nov 2019, 15:18</time>
      </address>
      <p>اواخر سپتامبر سال جاری بزرگترین شرکت جهانگردی انگلستان به نام توماس کوک اعلام ورشکستگی کرد. توماس کوک علت این ورشکستگی ناگهانی را به دلیل سیاست‌های سردرگم انگلستان در موضوع برگزیت و سردرگمی مردم برای سفرهای گردشگری دانست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در این مدت کوتاه چندین شرکت بزرگ و زنجیره‌ای دیگر اعلام ورشکستگی کردند که مهمترین و شاخص ترین آنها شرکت زنجیره‌ای Mother Care است که تولیدکننده محصولات کودک و مادر است.</p>
      <p>بر اساس گزارش روزنامه انگلیسی کرونیکل این شرکت زنجیره ای 2500 نفر پرسنل دارد که همه آن‌ها هم اکنون در خطر تعدیل نیرو قرار دارند. روزنامه کرونیکل نوشت که شرکت Mother Care از ماه‌های گذشته به دنبال فروش شرکت اصلی خود در انگلستان بوده است.</p>
      <p>این شرکت انگلیسی از سال 1961 میلادی آغاز به کار کرد و خیلی زود توانست 79 شعبه فروش در سرتاسر جهان راه‌اندازی کند.</p>
      <p>امروزه این شرکت با بیش از 1000 شعبه در 50 کشور جهان، با خطر ورشکستگی روبرو است، تعدیل نیرو راه حل موقتی است که مسئولین این شرکت اتخاذ کرده‌اند تا بتوانند شرکت مادر و اصلی را به قیمت مناسب به غیر واگذار کنند.</p>
      <p>شرکت فروشگاه‌های Mother Care اعلام کرده است تنها در سال گذشته مبلغی بالغ بر 36.6 میلیون پوند ضرر کرده است و در سال جاری میلادی نیز امکان دارد ضرر احتمالی این شرکت از مرز 40 میلیون پوند عبور کند.</p>
      <p>ضررهای هنگفت، مسئولین این شرکت را وادار کرد تا مرکز آموزش های اولیه خود را به مبلغ 13.5 میلیون پوند به فروش برساند.</p>
      <p>بر اساس گزارش روزنامه کرونیکل همزمان با شروع رکود اقتصادی جهانی در سال 2008 شرکت Mother Care  نیز در دهه اخیر سود ده نبوده است و تا کنون با بدهی بانکی به بقای عمر خود پرداخته است.</p>
      <p>از سال گذشته میلادی تا کنون تعداد شعبه های این شرکت از 137 شعبه به 79 شبعه کاهش یافته است. مسئولان شرکت اعلام کرده اند برای فروش شرکت باید بدهی‌های این شرکت را تا پایان سال جاری میلادی به صفر برسانند.</p>
    </article>
  </body>
</html>