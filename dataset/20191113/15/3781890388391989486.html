<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741449"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T15:23:00+00:00"/>
    <meta property="og:title" content="แห้วซ้ำซาก'ตู่-ป้อม'เมินกมธ. 'เสรีพิศุทธ์'ตื้อแจงรอบ 4"/>
    <meta property="og:description" content="กมธ.ป.ป.ช. มีมติ 6 ต่อ 3 เรียก‘บิ๊กตู่-บิ๊กป้อม’ แจงครั้งที่ 4 อุบฟันอาญาหากไม่มา พร้อมเรียก “ไก่อู” แจงปมใช้สื่อรัฐหาเสียงช่วยพรรคการเมือง 20 พ.ย. นี้ ขณะที่'เสรีพิศุทธ์'จวก'ปารีณา'มัวแต่อัดคลิป-ไลฟ์สดไม่สนใจประชุม เจ้าตัวอ้างเป็นธรรมเนียมส.ส. เตรียมเรียกสอบที่ดินภบท.5-แสดงทรัพย์สินเท็จ"/>
  </head>
  <body>
    <article>
      <h1>แห้วซ้ำซาก'ตู่-ป้อม'เมินกมธ. 'เสรีพิศุทธ์'ตื้อแจงรอบ 4</h1>
      <address>
        <time datetime="2019-11-13T15:23:00+00:00">13 Nov 2019, 15:23</time>
      </address>
      <p>
        <b>กมธ.ป.ป.ช. มีมติ 6 ต่อ 3 เรียก‘บิ๊กตู่-บิ๊กป้อม’ แจงครั้งที่ 4 อุบฟันอาญาหากไม่มา พร้อมเรียก “ไก่อู” แจงปมใช้สื่อรัฐหาเสียงช่วยพรรคการเมือง 20 พ.ย. นี้ ขณะที่"เสรีพิศุทธ์"จวก"ปารีณา"มัวแต่อัดคลิป-ไลฟ์สดไม่สนใจประชุม เจ้าตัวอ้างเป็นธรรมเนียมส.ส. เตรียมเรียกสอบที่ดินภบท.5-แสดงทรัพย์สินเท็จ</b>
      </p>
      <p>เมื่อวันที่ 13 พ.ย.  ที่รัฐสภา   พล.ต.อ.เสรีพิศุทธ์ เตมียเวส ประธานกรรมาธิการ ป้องกันและปราบปรามการทุริตและประพฤติมิชอบ สภาผู้แทนราษฎร (กมธ.ป.ป.ช.)  แถลงภายหลังการประชุมกมธ.ป.ป.ช. ว่า หลังจากที่ทางกมธ. ได้เชิญพล.อ.ประยุทธ์ จันทร์โอชา นายกรัฐมนตรีและรมว.กลาโหม และพล.อ.ประวิตร วงษ์สุวรรณ รองนายกรัฐมนตรี มาชี้แจงประเด็นการถวายสัตย์ฯ ไม่ครบตามรัฐธรรมนูญ โดยทั้ง 2 ไม่ได้มา และมอบหมาย พล.อ.ชัยชาญ ช้างมงคล รมช. กลาโหม มาชี้แจงแทน ซึ่งท่านก็ระบุว่าเรื่องการถวายสัตย์ฯ จบแล้ว เนื่องจากศาลรัฐธรรมนูญไม่รับวินิจฉัยเรื่องดังนั้น จึงไม่ควรเชิญ พล.อ.ประยุทธ์ และพล.อ.ประวิตร มาชี้แจงอีก แต่ทางกมธ. กลับเห็นแย้งว่า การที่ศาลรัฐธรรมนูญไม่รับวินิจฉัยในประเด็นดังกล่าวไม่ใช่คำวินิจฉัยที่ผูกพันทุกองค์กร โดยวันนี้ทางกมธ. ได้มีการลงมีมติ 6 ต่อ 3 เสียง ให้เชิญบุคคลทั้ง 2 มาให้ถ้อยคำต่อกมธ. เป็นครั้งที่ 4 ในวันที่ 20 พ.ย. เวลา 10.00 น. และ 11.00 น. ตามลำดับ และหากยังไม่มา ก็จะมีการนำเรื่องดังกล่าวเข้าที่ประชุมกมธ. อีกครั้งว่าจะมีการดำเนินคดีทางอาญาหรือไม่ ตามพ.ร.บ.คำสั่งเรียกของกรรมาธิการของส.ส. และส.ว. พ.ศ.2554  อย่างไรก็ตามเรื่องดังกล่าวนี้ตนไม่สามารถตัดสินใจเพียงคนเดียวได้ <br/><br/>พล.ต.อ. เสรีพิศุทธ์ กล่าวว่า นอกจากนี้ทางกมธ. ยังมีมติ เชิญพล.ท.สรรเสริญ แก้วกำเนิด อธิบดีกรมประชาสัมพันธ์ มาชี้แจงกรณีรองอธิบดีกรมประชาสัมพันธ์ ร้องเรียนถึงการณี การประพฤติมิชอบ ใช้สื่อรัฐหาเสียงเพื่อช่วยเหลือพรรคพลังประชารัฐ และโจมตีพรรคการเมืองอื่น ในวันที่ 20 พ.ย. เวลา 10.00 น. ที่รัฐสภาฯ ด้วย </p>
      <figure>
        <img src="https://www.dailynews.co.th/admin/upload/20191113/news_NUydURWswt154637_533.jpg?v=20191114093?v=1317"/>
      </figure>
      <p>นอกจากนี้ พล.ต.อ.เสรีพิศุทธ์ ยังกล่าวถึง การทำหน้าที่ของกรรมาธิการใหม่ คือ นายสิระ เจนจาคะ ส.ส. กทม. พรรคพลังประชารัฐ และน.ส. ปรีณา ไกรคุปต์ ส.ส.ราชบุรีพรรคพลังประชารัฐ ว่า ทั้ง 2 ท่านไม่อยู่ในห้องประชุมของกมธ. ตลอดจนจบการประชุม โดยน.ส.ปรีณา อ้างว่าเป็นธรรมเนียม ทั้งนี้ตนก็เป็นส.ส.สมัยแรกก็งง เพราะอุตส่าอาสาตัวมาทำงานกมธ. ชุดนี้ ก็ต้องทำให้เต็ม แต่ที่เห็นก็ไม่ค่อยใส่ใจ <br/><br/>พล.ต.อ.เสรีพิศุทธ์ กล่าวต่อว่า ขณะเดียวกันตนได้มอบหมายงานให้น.ส.ปรีณาไปทำ เรื่องการทุจริตของอดีตผู้อำนวยการโรงเรียนแห่งหนึ่ง ที่จ.กาญจนบุรี แต่ก็ไม่ทำ และไม่สนใจที่ประชุมถ่ายแต่คลิป ไลฟ์สด ซึ่งอาจจะผิดระเบียบการประชุมหรือไม่  จนสุดท้ายนายสิระ ก็รับไปดำเนินการ อย่างไรก็ตามตนเสนอต่อที่ประชุมกมธ.ให้สอบหาข้อเท็จจริง กรณีที่สื่อเสนอข่าวน.ส. ปารีณา ครอบครองที่ดิน ภบท.5 จำนวน 1,700 ไร่ รวมถึงการที่น.ส.ปรีณา แถงข่าวเรื่องยื่นบัญชีทรัพย์ต่อป.ป.ช. ซึ่งข้อมูลของการเป็นส.ส. ครั้งล่าสุดกลับในสมัยที่ผ่านมาไม่ตรงกัน ซึ่งจะเข้าข่ายการยื่นทรัพย์สินเป็นเท็จหรือไม่ ทั้งนี้ตนยืนยันว่าไม่ใช่การกลั่นแกล้งแต่ต้องการในความเป็นธรรมแก่น.ส. ปารีณา <br/><br/>ผู้สื่อข่าวรายงานว่า ต่อมาในช่วงที่นายเรืองไกร ลีกิจวัฒนะ อดีตผู้สมัครพรรคไทยรักษาชาติ มาชี้แจงต่อกมธ.กรณีปัญหาการใช้งบประมาณของสำนักพระพุทธศาสนาไม่ถูกต้องนั้น ปรากฏว่า น.ส.ปารีณาได้ลุกเดินออกจากห้องประชุม ทำให้พล.ต.อ.เสรีพิศุทธ์ถามว่า “คุณปารีณาจะรีบไปไหน เห็นบอกว่า จะมาตรวจสอบโครงการจัดซื้อจักรยานยนต์ไทเกอร์ ไม่ใช่หรือ” ซึ่งน.ส.ปารีณาตอบกลับว่า “ติดภารกิจต้องไปก่อน ส่วนเรื่องจักรยานยนต์ไทเกอร์เดี๋ยวสัปดาห์หน้าจะขอตรวจสอบ” จากนั้นน.ส.ปารีณาได้เดินออกจากห้องประชุมไป.<br/><br/><br/><br/> </p>
    </article>
  </body>
</html>