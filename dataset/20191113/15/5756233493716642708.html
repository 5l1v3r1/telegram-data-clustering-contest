<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621376/%D8%B1%D9%88%D8%A7%DB%8C%D8%AA-%D8%B3%D8%B1%D9%84%D8%B4%DA%A9%D8%B1-%D8%B3%D9%84%D8%A7%D9%85%DB%8C-%D8%A7%D8%B2-%D8%A8%D8%B1%D9%86%D8%A7%D9%85%D9%87%E2%80%8C%D8%B1%DB%8C%D8%B2%DB%8C-%D8%AF%D9%82%DB%8C%D9%82-%D9%88-%D9%87%D9%88%D8%B4%D9%85%D9%86%D8%AF%D8%A7%D9%86%D9%87-%D8%A7%D8%B7%D9%84%D8%A7%D8%B9%D8%A7%D8%AA-%D8%B3%D9%BE%D8%A7%D9%87-%D8%A8%D8%B1%D8%A7%DB%8C-%D8%AF%D8%B3%D8%AA%DA%AF%DB%8C%D8%B1%DB%8C-%D8%B1%D9%88%D8%AD%E2%80%8C%D8%A7%D9%84%D9%84%D9%87-%D8%B2%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T15:42:00+00:00"/>
    <meta property="og:title" content="روایت سرلشکر سلامی از برنامه‌ریزی دقیق و هوشمندانه اطلاعات سپاه برای دستگیری روح‌الله زم"/>
    <meta property="og:description" content="سردار سلامی گفت: اگر برخورد با مفسدان نباشد جامعه به اعتماد و باور به اقدام نظام نمی رسد. تولید باورهای صحیح در افکار عمومی نتیجه اقدام اطلاعات است و امید با این اقدامات به جامعه برمی گردد."/>
  </head>
  <body>
    <article>
      <h1>روایت سرلشکر سلامی از برنامه‌ریزی دقیق و هوشمندانه اطلاعات سپاه برای دستگیری روح‌الله زم</h1>
      <address>
        <time datetime="2019-11-13T15:42:00+00:00">13 Nov 2019, 15:42</time>
      </address>
      <p>
        <i>سردار سلامی گفت: اگر برخورد با مفسدان نباشد جامعه به اعتماد و باور به اقدام نظام نمی رسد. تولید باورهای صحیح در افکار عمومی نتیجه اقدام اطلاعات است و امید با این اقدامات به جامعه برمی گردد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردارحسین سلامی فرمانده کل سپاه پاسداران انقلاب اسلامی صبح امروز ( چهارشنبه ۲۲ آبان) در چهارمین همایش جامعه اطلاعاتی سپاه، با اشاره به تنوع تهدیدات دشمن علیه نظام جمهوری اسلامی ایران گفت: مقابله با این آرایه متنوع و به هم پیوسته قدرت های بزرگ امروز یک مسئولیت فوق العاده بزرگ و الهی است.</p>
      <p>به گزارش  سپاه نیوز، وی با بیان اینکه فضای عمل اطلاعات ما یک فضای جهانی است، گفت: کار اصلی جامعه اطلاعاتی روشن کردن دامنه و قلمرو فضای حرکت نظام و انقلاب اسلامی است؛ ما باید دور دست ها را خوب ببینیم. محیط و قلمرو خود را روشن مشخص کنیم. کار اصلی جامعه اطلاعاتی فراهم کردن دقت و صحت عمل و تصمیم درست است.</p>
      <figure>
        <img src="https://aftabnews.ir/files/fa/news/1398/8/22/358951_488.jpg"/>
      </figure>
      <p>سرلشکر سلامی در ادامه با بیان اینکه نقطه آغاز کار جامعه اطلاعاتی فضای تفکر دشمن است، گفت: شناخت دشمن اول از شناخت نوع تفکر و فضای تصمیم او آغاز می شود. درگیر شدن در مساحت ذهنی دشمن، اولین کار جامعه اطلاعاتی است و هیچ عملی در میدان واقعیت بدون ساختن یک تصویر در ذهن صورت نمی گیرد. باید بر قوه عاقله دشمن تسلط پیدا کنیم تا دریابیم که دشمن چگونه می اندیشد.</p>
      <p>وی افزود: محصول تفکر دشمن استراتژی است، اگر به این موضوع دست پیدا کنیم که دشمن چگونه می اندیشد و در جست و جوی چه اهدافی است و ارزیابی او درباره ما چیست و با چه قاعده هایی می خواهد عمل می کند، می توانیم اقدامات و تصمیمات درست را اتخاذ کنیم.</p>
      <p>سرلشکر سلامی در بخش دیگری از سخنان خود اطلاعات را نرم افزار حکمرانی و حکومت داری دانست و گفت: سیستم اطلاعاتی به اندازه یک دولت مستقر و حاکم، نرم افزار حرکت تولید می کند و هر دولت و حاکمیتی بر مبنای اندیشه های اطلاعاتی حرکت کند به موفقیت نزدیک تر می شود.</p>
      <p>فرمانده کل سپاه کشف روابط به هم پیوسته آرایش های دشمن را مهم ارزیابی کرد و گفت: کشف روابط بازیگران محیط خارج با محیط داخل دارای اهمیت است، این کشف یک کار اطلاعاتی است.</p>
      <p>وی با بیان اینکه امروز به ندرت می توان پیش بینی کرد که دو ارتش کلاسیک با هم یک جنگ تمام عیار داشته باشند، گفت: قدرت ها از اینگونه اقدامات منصرف شده اند و تفکر مدل جنگ های قرن ۲۰ و آغاز قرن ۲۱ تغییر کرده است، هزینه های جنگ ها بالا رفته و میل به تلفات انسانی کاهش پیدا کرده است. چهره مواجهه تغییر کرده است. مواجهه به صورت نقطه ای و پراکنده در جریان است و جنگ ها محدود، کوتاه، نقطه ای و نیابتی شده اند.</p>
      <p>سرلشکر سلامی با اشاره به اینکه در دنیای امروز، استراتژی ها به هم پیوسته و خطرناک‌تر شده اند، افزود: استراتژی های اقتصادی در کنار راهبردهای روانی، فرهنگی و اجتماعی چهره مواجهه های جدید هستند. اطلاعات در این زمینه ها بایستی بسیار تقویت شود.</p>
      <p>وی با طرح این سوال که امروز نقش اطلاعات ما در جنگ اقتصادی چیست؟ گفت: آیا ما برای چنین جنگی نقشه راهی ترسیم کرده‌ایم تا دقیقا ابتکارات، ارتباطات و ظرفیت ها و راهکارهای دشمن را بشناسیم. در اداره کردن جنگ اقتصادی بیشترین سهم را اطلاعات دارد.</p>
      <p>فرمانده کل سپاه با کلیدی دانستن شناخت عملیات روانی دشمن، گفت: عملیات روانی ذاتا کار اطلاعاتی است ،اما نیازمند شناخت روانی و اجتماعی دشمن است. اینکه دشمن از چه چیزی می ترسد، ما را چگونه به تصویر می کشاند و چگونه می توانیم تصویر مطلوب از خود ارائه دهیم.</p>
      <p>سردار سلامی در ادامه سخنان خود، شناخت روابط بین دولت ها، استفاده از شکاف های موجود در روابط بین الملل، فضاهای نفوذ و شناخت خطوط قرمز دشمنان برای تاثیرگذاری را از نکات مهمی دانست و گفت: اطلاعات باید مینیاتوری به رویدادها و اتفاقات بنگرد. باید نکات کلیدی و کوچک برای اثرگذاری تعیین و اقدام شود. پیدا کردن هدف های کوچک و پر تاثیر از اهمیت بسزایی برخوردار است. اطلاعات باید جزئی نگر و دقیق اقدام کند.</p>
      <p>فرمانده کل سپاه پیش بینی، پیشگیری و مهار در محیط داخلی و خارجی را یکی از کارویژه های اصلی اطلاعات دانست و تاکید کرد: شناخت روندها در اطلاعات برای پیش بینی مهم است. روندها، مسیرساز است. روندها می توانند به کشف تحولات آتی کمک کنند. شناخت روندهای اقتصادی، سیاسی، فرهنگی، علمی و تغییرات اجتماعی باید مورد توجه باشد. روندها به صورت تدریجی و آرام رخ می دهند و برای انسان محسوس نیست ولی اطلاعات می تواند این روندها را کشف کند.</p>
      <p>سرلشکر سلامی با تاکید بر اینکه اطلاعات علاوه بر حضور فیزیکی باید حضور روانی هم داشته باشد، محصول این حضور را تولید اقتدار توصیف و تصریح کرد: اقتدار اطلاعاتی اصل بازدارنده است که هزینه های برخورد را کاهش می دهد و ضامن امنیت و آرامش جامعه است. مهم است که در دل دشمنان و مفسدان ترس و هراس از اقتدار اطلاعاتی ایجاد شود. اطلاعات چیزی را نباید غیرممکن بداند و هیچ مانعی بر سر اقدام براساس سنت الهی وجود ندارد. باید قدم اول را محکم برداشت. باید به سناریوهای بزرگ فکر کرد و در این مسیر از کسی یا چیزی نباید هراسید.</p>
      <p>فرمانده کل سپاه با تاکید بر اهمیت برخورد با مفسدان و مجرمان گفت: اگر برخورد با مفسدان نباشد جامعه به اعتماد و باور به اقدام نظام نمی رسد. تولید باورهای صحیح در افکار عمومی نتیجه اقدام اطلاعات است و امید با این اقدامات به جامعه برمی گردد.</p>
      <p>سرلشکر سلامی در پایان با قدردانی از اقدامات سازمان اطلاعات سپاه در حوزه های مختلف؛ دستگیری سرشبکه کانال آمدنیوز را محصول یک برنامه‌ریزی دقیق و هوشمندانه دانست که امید و امنیت را بیش از پیش در دل مردم زنده کرد و هراس را در دل دشمنان ایران اسلامی انداخت.</p>
    </article>
  </body>
</html>