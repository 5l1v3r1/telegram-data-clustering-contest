<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/venezia_san_marco_patriarca_acqua_alta-6541200/news/2019-11-13/"/>
    <meta property="og:site_name" content="Agi"/>
    <meta property="article:published_time" content="2019-11-13T15:06:00+00:00"/>
    <meta property="og:title" content="Il grido di dolore del patriarca di Venezia, &quot;città ferita ogni anno&quot;"/>
    <meta property="og:description" content="Sua Eminenza Francesco Moraglia: &quot;Abbiamo già vissuto la stessa situazione un anno fa, era chiaro che si sarebbe potuta ripetere&quot;"/>
  </head>
  <body>
    <article>
      <h1>Il grido di dolore del patriarca di Venezia, "città ferita ogni anno"</h1>
      <h2>Sua Eminenza Francesco Moraglia: "Abbiamo già vissuto la stessa situazione un anno fa, era chiaro che si sarebbe potuta ripetere"</h2>
      <address><time datetime="2019-11-13T15:06:00+00:00">13 Nov 2019, 15:06</time> by <a rel="author">AGI - Agenzia Giornalistica Italia</a></address>
      <p>"Basta con la città ferita ogni anno". È il grido di dolore che ha pronunciato in conferenza stampa il patriarca di Venezia Sua Eminenza Francesco Moraglia a proposito dell'<a href="https://www.agi.it/cronaca/venezia_acqua_alta_san_marco-6536983/news/2019-11-12/">eccezionale ondata di acqua alta</a> che ha colpito il capoluogo veneto. "Il primo pensiero va a chi ha perso la vita, solo un anno fa abbiamo vissuto una situazione analoga ed era chiaro che si sarebbe potuta ripetere" "Venezia - aggiunge - è una città unica e l'intervento di soccorso richiede tempi, risorse e procedure che nessuna altra città conosce".</p>
      <p>"Vorrei che si vedessero le immagini di piazza San Marco intorno alle 22.30-23 di ieri. Io non ho mai assistito ad una cosa del genere: ho visto piazza San Marco molte volte colma, ma ieri c'erano delle onde che sembrava di essere in riva al mare", ha detto ancora Moraglia, "Venezia non è solo una città bella, è una città unica e deve passare questo messaggio: un intervento di soccorso a Venezia richiede tempi, risorse, procedure che le altre città non conoscono quindi abbiamo a che fare con una città bella, magnifica, fragile che deve essere capita".</p>
      <related>
        <a href="https://www.agi.it/cronaca/venezia_acqua_alta-6537068/news/2019-11-13/"/>
      </related>
      <p>Ricordando che la Caritas Diocesana ha messo a disposizione posti letto per chi ne avesse bisogno, Moraglia ha auspicato che "questa sia l'occasione, perché assieme e in modo condiviso si ripensi la città". "Si tratta di difficoltà su cui ci incontriamo e scontriamo ormai da anni", ha continuato il Patriarca, "un sistema di difesa che non entra mai in atto, il passaggio delle grandi navi e altro. Forse si toccano tanti interessi e forse questo può dispiacere a qualcuno, e mi spiace di non essere simpatico nel dirlo, ma lo dico da veneziano e persona che ama questa città".</p>
      <h3>Danni strutturali alla Basilica di San Marco</h3>
      <p> "La <a href="https://www.agi.it/cronaca/acqua_alta_venezia_basilica_san_marco-6533588/news/2019-11-12/">Basilica di San Marco</a> sta soffrendo di danni strutturali perché l'acqua che la invade è salata e quindi provoca danni irreparabili soprattutto quando si asciuga nella parte bassa dei mosaici e pavimenti", ha spiegato Moraglia, "è la sede della chiesa veneziana, un monumento mondiale quindi bisogna veramente intervenire, noi possiamo fare la manutenzione ordinaria ma non possiamo fare quella straordinaria e strutturale. Su questo auspico quindi ci sia l'attenzione del governo, dei ministri. Siamo molto contenti quando vediamo ministri che inaugurano mostre o la <a href="https://www.agi.it/blog-italia/punta-di-pennello/biennale_venezia-6527769/post/2019-11-12/">Biennale</a> ma Venezia è tante cose". ​</p>
      <related>
        <a href="https://www.agi.it/cronaca/venezia_acqua_alta_danni-6540501/news/2019-11-13/"/>
      </related>
    </article>
  </body>
</html>