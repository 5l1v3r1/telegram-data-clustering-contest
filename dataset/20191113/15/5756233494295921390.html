<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621375/%D9%86%D8%AD%D9%88%D9%87%E2%80%8C%DB%8C-%D9%88%D8%B1%D9%88%D8%AF-%D9%85%D8%A7%DB%8C%D8%B9-%D8%B8%D8%B1%D9%81%D8%B4%D9%88%DB%8C%DB%8C-%D8%A8%D9%87-%D8%B1%D9%88%D8%AF%D9%87-%D8%A7%D9%86%D8%B3%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T15:39:00+00:00"/>
    <meta property="og:title" content="نحوه‌ی ورود مایع ظرفشویی به روده انسان"/>
    <meta property="og:description" content="همیشه این‌طور نیست که میکروب‌ها، باکتری‌ها و مواد بیماری‌زا، باعث بیماری انسان شوند. بعضی اوقات مواد آنتی‌باکتریال، آنتی‌بیوتیک‌ها و مواد شیمیایی که برای ایجاد بهداشت بیشتر در زندگی ما مورد استفاده قرار می‌گیرند، خود باعث بروز انواع بیماری‌ها در بدن انسان هستند. یکی از این مشکلات، بیماری‌های مربوط به روده است که در اثر وارد شدن تدریجی مایع ظرفشویی به بدن انسان بروز می‌کند. شاید برایتان عجیب باشد، اما درست فهمیدید؛ همه‌ی ما انسان‌ها در طول زندگی، مقدار متغیری مایع ظرفشویی می‌خوریم و شاید خیلی از ما، از این مسئله بی‌خبر باشیم!"/>
  </head>
  <body>
    <article>
      <h1>نحوه‌ی ورود مایع ظرفشویی به روده انسان</h1>
      <address>
        <time datetime="2019-11-13T15:39:00+00:00">13 Nov 2019, 15:39</time>
      </address>
      <p>
        <i>همیشه این‌طور نیست که میکروب‌ها، باکتری‌ها و مواد بیماری‌زا، باعث بیماری انسان شوند. بعضی اوقات مواد آنتی‌باکتریال، آنتی‌بیوتیک‌ها و مواد شیمیایی که برای ایجاد بهداشت بیشتر در زندگی ما مورد استفاده قرار می‌گیرند، خود باعث بروز انواع بیماری‌ها در بدن انسان هستند. یکی از این مشکلات، بیماری‌های مربوط به روده است که در اثر وارد شدن تدریجی مایع ظرفشویی به بدن انسان بروز می‌کند. شاید برایتان عجیب باشد، اما درست فهمیدید؛ همه‌ی ما انسان‌ها در طول زندگی، مقدار متغیری مایع ظرفشویی می‌خوریم و شاید خیلی از ما، از این مسئله بی‌خبر باشیم!</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در این مطلب به توضیح بیشتر در مورد عملکرد مایع ظرفشویی در روده خواهیم پرداخت و شما را با پرخطرترین مواد تشکیل دهنده‌ی مایع ظرفشویی برای روده انسان، آشنا خواهیم کرد.</p>
      <p>تحقیقات نشان می‌دهند که مایع ظرفشویی بعد از آبکشی، به بافت سطحی ظروف می‌چسبد و روی ظروف تمیز باقی می‌ماند. در نتیجه وقتی ظروف تمیز روی حرارت قرار می‌گیرند، یا غذای گرم در آن‌ها سرو می‌شود، ترکیبات شیمیایی مایع ظرفشویی، در اثر حرارت با مواد غذایی ترکیب شده و همراه با غذا، وارد بدن انسان می‌شوند. به این ترتیب معده و روده به طور مستقیم در معرض این مواد شیمیایی قرار می‌گیرند و به مرور زمان ممکن است، آسیب‌های جبران‌ناپذیری به آن‌ها وارد شود.</p>
      <figure>
        <img src="https://aftabnews.ir/files/fa/news/1398/8/22/358950_125.jpg"/>
      </figure>
      <p>عملکرد مایع ظرفشویی در روده</p>
      <p>مایع ظرفشویی دارای ترکیبات آلی بسیار قوی است و این ترکیبات منجر به نابودی انواع لکه‌های روغن و انواع کثیفی‌ها می‌شوند. کافی است فقط یک بار، یک تابه‌ی روغنی خشک شده را با مایع ظرفشویی شسته باشید تا با قدرت پاک‌کنندگی این ماده آشنا باشید. حال تصور کنید ماده‌ای با این قدرت، وارد روده‌ی انسان شود و در تماس با سلول‌ها و مخاط‌های موجود در دیواره‌ی روده قرار بگیرد!</p>
      <p>اگرچه این مخاط‌ها از ضخامت کافی برای مقابله با مواد مضر برخوردارند، اما ورود مایع ظرفشویی به روده در طولانی مدت، این نگرانی را به وجود می‌آورد که روده‌ی انسان تا چه حد می‌تواند، در برابر چنین ماده‌ی شیمیای قدرتمندی مقاومت کند!؟</p>
      <p>پرخطرترین ماده ی تشکیل دهنده‌ی مایع ظرفشویی برای روده‌ی انسان</p>
      <p>شاید خیلی از ما آنتی‌باکتریال بودن مایع ظرفشویی را یک مزیت بزرگ بدانیم، اما لازم است بدانید، مایع ظرفشویی‌های آنتی باکتریال، دارای ماده‌ای به نام تری‌کلوسان(Triclosan) هستند. این ماده دارای مضرات فراوان برای بدن انسان است که از میان مهم‌ترین آن‌ها می‌توان، به آسیب رساندن به میکروبیوم (ریزاندامگان همزیست) دستگاه گوارش و به طور خاص روده‌ی بزرگ اشاره کرد. به این ترتیب ممکن است، روده‎ی انسان به مرور زمان با مشکلات عملکردی مواجه شود و مکانیزم طبیعی آن به هم بخورد.</p>
      <p>تاثیر سفید کننده‌ها و براق کننده‌ها بر روی روده</p>
      <p>برخی مایع ظرفشویی‌ها، علاوه بر داشتن مواد شیمیایی که در فرمولاسیون اکثر آن‌ها استفاده می‌شود، دارای موادی با قابلیت سفید کنندگی و براق کنندگی نیز هستند. این قابلیت‌ها که به عنوان ویژگی‌های خاص محصول، به آن اضافه می‌شوند، شاید باعث استقبال بیشتر از این محصولات شوند و افراد بیشتری به استفاده از آن تمایل پیدا کنند؛ اما حقیقت این است که تمام این مواد، آسیب وارد شده به روده و معده را بیشتر می‌کنند و در دراز مدت اثرات مخربی را بر روی دستگاه گوارش انسان برجای می‌گذارند.</p>
      <p>غلظت مواد سمی و اثرگذاری آن‌ها در بدن انسان</p>
      <p>در نهایت لازم است بدانید، مواد سمی وقتی بر بدن ما اثر می‌گذارند که با غلظت کافی وارد بدن شوند. به همین دلیل، مقدار مایع ظرفشویی که استفاده می‌کنیم و آبکشی صحیح ظروف بعد از شستشو، برای مقابله با این مشکل بسیار مهم است. هرچه مایع ظرفشویی کم‌تری به هنگام شستن ظرف‌ها مورد استفاده قرار بگیرد و هرچه آبکشی ظرف‌ها با دقت بیشتری انجام شود، غلظت مواد شیمیایی وارد شده به بدن و در نتیجه روده و معده، کم‌تر می‌شود. اما این راه‌کار بازم هم نمی‌تواند جلوی بروز مشکلات را به طور کامل بگیرد، زیرا ممکن است ورود تدریجی دوز پایینی از این مواد مضر به بدن، در نهایت منجر به آسیب‌های جبران ناپذیر برای افراد مختلف شود.</p>
    </article>
  </body>
</html>