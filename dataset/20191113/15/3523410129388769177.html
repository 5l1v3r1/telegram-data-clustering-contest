<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639818/%D9%BE%D8%A7%D8%B1%D8%A7%D9%85%D8%AA%D8%B1%D9%87%D8%A7%DB%8C-%D9%82%D8%AF%D8%B1%D8%AA-%D8%A7%DB%8C%D8%B1%D8%A7%D9%86-%D8%A8%D8%A7-%D8%B2%D9%85%D8%A7%D9%86-%D9%BE%DB%8C%D8%B1%D9%88%D8%B2%DB%8C-%D8%A7%D9%86%D9%82%D9%84%D8%A7%D8%A8-%D9%82%D8%A7%D8%A8%D9%84-%D9%85%D9%82%D8%A7%DB%8C%D8%B3%D9%87-%D9%86%DB%8C%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T15:54:00+00:00"/>
    <meta property="og:title" content="پارامترهای قدرت ایران با زمان پیروزی انقلاب قابل مقایسه نیست"/>
    <meta property="og:description" content="جانشین فرمانده‌کل سپاه پاسداران انقلاب اسلامی گفت: پارامترهای قدرت جمهوری اسلامی ایران با زمان پیروزی انقلاب قابل مقایسه نیست."/>
  </head>
  <body>
    <article>
      <h1>
        <a href="https://www.bultannews.com/fa/news/639818/%D9%BE%D8%A7%D8%B1%D8%A7%D9%85%D8%AA%D8%B1%D9%87%D8%A7%DB%8C-%D9%82%D8%AF%D8%B1%D8%AA-%D8%A7%DB%8C%D8%B1%D8%A7%D9%86-%D8%A8%D8%A7-%D8%B2%D9%85%D8%A7%D9%86-%D9%BE%DB%8C%D8%B1%D9%88%D8%B2%DB%8C-%D8%A7%D9%86%D9%82%D9%84%D8%A7%D8%A8-%D9%82%D8%A7%D8%A8%D9%84-%D9%85%D9%82%D8%A7%DB%8C%D8%B3%D9%87-%D9%86%DB%8C%D8%B3%D8%AA">پارامترهای قدرت ایران با زمان پیروزی انقلاب قابل مقایسه نیست</a>
      </h1>
      <h2>جانشین فرمانده‌کل سپاه پاسداران انقلاب اسلامی گفت: پارامترهای قدرت جمهوری اسلامی ایران با زمان پیروزی انقلاب قابل مقایسه نیست.</h2>
      <address><time datetime="2019-11-13T15:54:00+00:00">13 Nov 2019, 15:54</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سردار سرتیپ پاسدار سردار علی فدوی پیش از ظهر امروز در آئین تکریم و معارفه فرمانده سپاه بیت‌المقدس استان <b>کردستان</b> با گرامیداشت یاد و خاطره شهدای انقلاب اسلامی و تبریک هفته وحدت و میلاد پیامبر اسلام(ص) اظهار داشت: انسان هر وقت در<b> کردستان</b> حضور پیدا می‌کند و هر زمان از این خطه سخن به میان می‌آید، باید ابتدا یاد و خاطره بزرگمردان و جوانمردانی که بیش از 40 سال در این دیار حضور، ایستادگی، جانفشانی و شهید شدند، گرامی داشته شود.</p>
      <p>جانشین سپاه پاسداران انقلاب اسلامی با تاکید بر ضرورت گرامیداشت یاد و خاطره شهدای انقلاب تصریح کرد: بسیاری از بزرگان سپاه همچون شهیدان بروجردی، کاظمی، همت، خرازی در خطه کردستان حضور داشته و افتخار شهادت نصیبشان شد.</p>
      <p>وی با بیان اینکه یاد شهدا برای بازماندگان خیر و برکت است، گفت: پس از پیروزی انقلاب اسلامی با رهبری فرزند پیامبر، نهضت جهانی شد.</p>
      <p>سردار فدوی با اشاره به ایستادگی رزمندگان در برابر دشمنان گفت: از همان روزهای اول انقلاب تاکنون، نظام جمهوری اسلامی براساس و مبنای قرآن و مبارزه با کفر و استکبار پیش رفته و همواره پیروز بوده است.</p>
      <p>وی با بیان اینکه مستکبران از همان ابتدا متوجه سیر انقلاب بودند، اظهار کرد: استکبار جهانی در سال 65 متوجه شدند که صدام موفقیتی برای آنها ندارد و از پس کار برنمی‌آید خودشان در کربلای 5 مستقیم با ما وارد درگیری شدند و پس از جنگ 8 ساله نیز دشمنی آنان با ایران تمام نشد و در ابعاد فراینده‌تر ادامه پیدا کرد.</p>
      <p>جانشین سپاه پاسداران انقلاب اسلامی با بیان اینکه و استکبار جهانی بیش از 40 سال و 8 ماه با ایران دشمنی داشته‌‌‌‌‌اند، به نقشه‌ها و توطئه‌های آنان اشاره کرد و گفت: پارامتری کنونی قدرت ایران با زمان پیروزی انقلاب قابل مقایسه نیست و آنان فهمیده که ریشه‌های انقلاب محکم‌تر از این حرف‌هاست.</p>
      <p>وی با یادآوری اینکه نتایج انقلاب اسلامی با نتایج استکبار جهانی قابل مقایسه نیست، عنوان کرد: ما در سال 57 در کجا قرار داشتیم الان کجا هستیم، استکبار جهانی کجا بود و در حال حاضر کجا قرار دارد اما این معادله برای آنها قابل فهم نیست.</p>
      <p>جانشین سپاه پاسداران انقلاب اسلامی افزود: نتایج حاصله، نتیجه عمل به وعده‌های خداوند است و این موفقیت از صدر اسلام تاکنون وجود داشته و همچنان ادامه دارد و تقدیم بیش از 200 هزار شهید یکی از ادله‌های قوی و شاخص‌های بزرگ برای اثبات این امر مهم است.</p>
      <p>وی افزود: شهید شدن رزمندگان و پاسداران انقلاب اسلامی مربوط به روزهای اول انقلاب نیست بلکه از آن روزها آغاز شده و شهادت همچنان ادامه دارد.</p>
      <p>سردار فدوی یادآور شد: در همه وعده‌های خداوند شرط وجود داشته اما شروط را باید بندگان خدا به‌جای آورند که خوشبختانه شروط در انقلاب و نظام اسلامی انجام شده و بهترین نتایج رقم خورده است.</p>
      <p>وی تاکید کرد: پاسدار باید تکلیفش را انجام داده، مشروط به اینکه به وعده‌های خدا نیز عمل کند چراکه اگر ما به تکالیف خود عمل نکرده خداوند که با کسی رودربایستی ندارد.</p>
      <p>جانشین سپاه پاسداران انقلاب اسلامی در بخشی دیگر از سخنان خود با بیان اینکه مشکلات اقتصادی و گرفتاری مردم کشور نتیجه کم‌کاری است، افزود: اگر پای کار می‌رفتیم، قطعاً گرفتاری‌ها با عمل به وعده‌های خداوند حل می‌شد.</p>
      <p>وی گفت: رزمندگان اسلام در کارهای سخت در میدان حاضر و با عمل به وعده‌های خداوند جانشان را فدا کردند که اگر در این شرایط کنونی نیز با اخلاص به میدان می‌رفتیم، به گرفتاری‌های امروز دچار نمی‌شدیم.</p>
      <p>جانشین سپاه پاسداران انقلاب اسلامی یادآور شد: در روزهای اول انقلاب حضرت امام(ره) فرمودند نفت نباید خام‌فروشی شود در حالی که علی‌رغم برنامه‌های دولت‌های مختلف، اما از 40 سال گذشته تاکنون نفت خام‌فروشی می‌شود و این بیانگر بی‌عملی به تکالیف خود است.</p>
      <p>وی با بیان اینکه بالاترین سرمایه انسانی در دنیا متعلق به ایران است، افزود: اگر در هر حوزه‌ای پای کار رفته و توانمندی خود را نشان داده و به وعده‌های خدا عمل کرده، قطعاً به نتیجه‌ای مطلوب می‌رسیم.</p>
      <p>سردار فدوی بیان کرد: امروزه در خارج از مرزهای کشور هر ملتی که براساس و مبانی انقلاب اسلامی پای کار رفته‌ در برابر دشمنانشان پیروز شده‌اند.</p>
      <p>جانشین سپاه پاسداران انقلاب اسلامی با بیان اینکه سپاه در حوزه‌های «سخت، نیمه‌سخت، عمق‌بخشی داخلی، عمق‌بخشی خارجی» فعالیت دارد؛ یادآور شد: در آخرین دیدار فرماندهان سپاه با رهبر معظم انقلاب اسلامی، ایشان 8 عرصه را عنوان کردند و دستور فرمودند که نباید در جایی کاری بر روی زمین بماند.</p>
      <p>وی تصریح کرد: سپاه‌های استانی در تمام این حوزه حضور فعال داشته و باید کارها به نحو مطلوب انجام شود.</p>
      <p>جانشین سپاه پاسداران انقلاب اسلامی در بخش دیگری از سخنان خود خطاب به فرمانده جدید سپاه کردستان گفت: سردار حسینی باید متوجه باشد که از همین امروز شمارش معکوس برای رفتنش آغاز می‌شود.</p>
      <p>وی خطاب به فرمانده سابق کردستان نیز اظهار کرد: پاسداری همانند روحانیت است، هیچ وقت بازنشستگی ندارد؛ سردار رجبی به‌گونه سخن گفت که انگار می‌خواهد خانه‌نشین شود، این‌گونه نیست اگر هم خودش بخواهد، سپاه اجازه نمی‌دهد.</p>
      <p>سردار فدوی خاطرنشان کرد: سردار حسینی فرمانده جدید سپاه استان 10 سال در سپاه ایلام و قبلاً در این خطه خدمت کرده و امیدواریم امروز که توفیق خدمت در خطه کردستان نصیبش شده، عاقبت به خیر شود.</p>
      <p>جانشین سپاه پاسداران انقلاب اسلامی افزود: سردار رجبی نیز یکی از فرماندهان خوب سپاه است که همچنان در قرارگاه استانی شهید شهرامفر باقی خواهد ماند و در قرارگاه حمزه سیدالشهدا(ع) نیز از وی استفاده می‌شود.</p>
    </article>
  </body>
</html>