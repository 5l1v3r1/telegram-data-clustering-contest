<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/zapochva-proverka-za-zamarsjavane-na-ploshtite-kadeto-sa-zagrobvani-praseta.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T15:48:00+00:00"/>
    <meta property="og:title" content="Започва проверка за замърсяване на площите, където са загробвани прасета"/>
    <meta property="og:description" content="В Разградско са намерени две нови огнища на африканска чума"/>
  </head>
  <body>
    <article>
      <h1>Започва проверка за замърсяване на площите, където са загробвани прасета</h1>
      <h2>В Разградско са намерени две нови огнища на африканска чума</h2>
      <address><time datetime="2019-11-13T15:48:00+00:00">13 Nov 2019, 15:48</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Започва мониторинг за замърсяване върху площите на загробване на свинете, засегнати от африканската чума. Това каза министърът на земеделието, храните и горите Десислава Танева, цитирана от „Фокус”.</p>
      <p>„Този мониторинг следва да го извършват общините, на чиято територия са площадките на загробване. Контролира се от РИОСВ“, обясни още Танева.</p>
      <p>По думите на ресорния министър са загробени общо 140 хил. животни, а екарисажи не се използвани поради няколко причини. „Мнението на Центъра за оценка на риска е, че всяко разкарване на заразена маса крие риск от заразяване на пътната артерия. Второ, поради изричното настояване на всяка браншова организация. Никога не е стоял въпросът, освен по медиите, за ползването на тези средства за унищожаване на засегнатите свине”, уточни Танева.</p>
      <p>Земеделският министър изтъкна, че във всички страни членки на Европейския съюз, които са се сблъскали с този проблем са прилагали загробване.</p>
      <p>Днес стана ясно още, че заразата не е потушена напълно – в Разградско са намерени две нови огнища на африканска чума.</p>
    </article>
  </body>
</html>