<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/star-wars-disney-ha-modificato-nuovamente-la-scena-di-han-solo-e-greedo/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T15:27:00+00:00"/>
    <meta property="og:title" content="Star Wars: Disney+ ha modificato nuovamente la scena di Han Solo e Greedo"/>
    <meta property="og:description" content="Star Wars ha sempre creato accesi dibattiti tra i fan, ma uno in particolare dura dal 1977 e riguarda lo scontro tra Han Solo e Greedo."/>
  </head>
  <body>
    <article>
      <h1>Star Wars: Disney+ ha modificato nuovamente la scena di Han Solo e Greedo</h1>
      <address><time datetime="2019-11-13T15:27:00+00:00">13 Nov 2019, 15:27</time> by <a rel="author">Giovanni Arestia</a></address>
      <p>Se siete dei fan della saga di Star Wars, allora è molto probabile che voi conosciate il grande dibattito <b>fandom</b> che circonda il personaggio alieno conosciuto con il nome di <b>Greedo</b>. Questo personaggio fece la sua prima apparizione durante il primo film di Star Wars (disponibile su<a href="https://toms.it/ESRhX"> Amazon</a>) , successivamente sottotitolato <b>A New Hope</b> e rilasciato nel 1977.</p>
      <p>In questo film vi era in particolare una scena in cui il contrabbandiere interpretato da Harrison Ford, <b>Han Solo</b>, incontrava Greedo, un cacciatore di taglie, in una cantina di Tatooine. I due<b> arrivano a scontrarsi</b> a causa del denaro che Han deve a Jabba the Hutt e alla fine il tutto si risolve con Han che uccide Greedo.</p>
      <p>I primi problemi sono nati quando il film è stato ripubblicato, nel suo formato in edizione speciale, nel 1997. Quella volta <b>George Lucas</b> decise di<b> apportare una modifica cruciale</b>: non è più Han a sparare a Greedo per primo, ma al contrario così da mostrare che il colpo blaster del contrabbandiere non era una mossa offensiva, bensì difensiva.</p>
      <figure>
        <iframe src="https://www.youtube.com/embed/fKxOEUhRMt0" width="500" height="281" data-service="Youtube" scrolling="no"/>
      </figure>
      <p>Questo cambiamento ha fatto arrabbiare non poco i fan, tanto da essere creata una frase molto famosa sul Web che recita: <i>“Han shot first.”</i> (<b>Han ha sparato per primo</b>). Per molti questo cambiamento ha alterato la caratterizzazione di Han, ammorbidendo un contrabbandiere che pensa solo a se stesso e rendendolo un uomo che ricorre alla violenza solo per proteggersi.</p>
      <p>Con l’arrivo di <b>Disney+</b>, questo curioso dibattito su Greedo si è nuovamente acceso. All’interno della piattaforma streaming proprietaria di Disney, è possibile prendere visione di tutti i film della trilogia originale di Star Wars, ma A New Hope ha un piccolo bonus. Sembra, infatti, che Lucasfilm abbia deciso di <b>modificare nuovamente la scena</b> di Han e Greedo e questa volta l’aggiunta pare essere ancora più strana: come per l’edizione speciale, è sempre Greedo a sparare per primo, ma ora, prima che Han ricambi lo sparo, l’alieno urla la parola <b><i>“Maclunkey”</i></b>.</p>
      <figure>
        <iframe data-src="https://twitter.com/ericfell/status/1194180485129199619?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Non è chiaro perché <a href="https://comicbook.com/starwars/2019/11/13/star-wars-greedo-maclunkey-phantom-menace-prequel/">George Lucas in persona </a>abbia voluto aggiungere questa esclamazione. Inoltre, su Twitter, i fan più attenti si sono resi conto che la parola Maclunkey è un chiaro riferimento a <b>Star Wars: Episodio I – La Minaccia Fantasma</b>: si tratta infatti della stessa parola usata dallo spocchioso pilota Sebulba, e nella lingua degli Hutt significa <i>“questa sarà la tua fine!”</i>. Se la traduzione dovesse essere corretta, allora la parola avrebbe un senso ben specifico.</p>
      <blockquote>Volete saperne di più su Han Solo? Il <a href="https://toms.it/j8uPO">film dedicato al personaggio</a> lo avete visto? Potete recuperarlo in Blu-Ray con un semplice click!</blockquote>
    </article>
  </body>
</html>