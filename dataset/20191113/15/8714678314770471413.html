<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/jonas-ibsen-brynildsrud-far-ansvaret-for-hele-schibsteds-content-miljo/"/>
    <meta property="og:site_name" content="Kampanje"/>
    <meta property="article:published_time" content="2019-11-13T15:41:54+00:00"/>
    <meta property="og:title" content="Brynildsrud får content-ansvaret for hele Schibsted"/>
    <meta property="og:description" content="Sjefen for VG Partnerstudio får også ansvaret for Brand Studio, Manus og Create."/>
  </head>
  <body>
    <article>
      <h1>Brynildsrud får content-ansvaret for hele Schibsted</h1>
      <address><time datetime="2019-11-13T15:41:54+00:00">13 Nov 2019, 15:41</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>Sjefen for VG Partnerstudio får også ansvaret for Brand Studio, Manus og Create.</b>
      </p>
      <p>Samtidig som Ida Barth Thomassen <a href="https://kampanje.com/link/a5b48ff3e6ff47cb9e37bc5d34fd7972.aspx"><b>forlater jobben</b></a> som sjef i Schibsted Brand Studio for å bli administrerende direktør i E24, samler Schibsted content-miljøene VG Partnerstudio, Brand Studio, Manus og Create under én og samme leder.</p>
      <p><b>Jonas Ibsen Brynildsrud</b>, som i dag leder VG Partnerstudio og er styreleder i Manus, får nå et utvidet ansvar.</p>
      <p>- Konkurransen øker på content, noe som er naturlig i tråd med den veksten fagområdet har hatt. Vi er i konstant utvikling, derfor har vi nå besluttet å samle alle Schibsteds content-miljøer under én og samme leder. På den måten kan vi jobbe mer helhetlig og koordinert, og effekten av det igjen blir et enda bedre tilbud til kundene, sier <b>Christian Haneborg</b>, styreleder i VG Partnerstudio, i en pressemelding.</p>
      <p>Han er glad for at Brynildsrud har takket ja til den nye rollen.</p>
      <p>- Jonas er en god og strategisk leder, med dokumentert veldig gode resultater de siste årene. Han har gjort en imponerende innsats med å etablere og bygge det som har blitt Norges ledende content-miljø, og nylig ble VG Partnerstudio anerkjent med tittelen «Årets content marketing-byrå» under Byrådagen, sier Haneborg. </p>
      <p>- Skal dere slå sammen byråer?</p>
      <p>- Akkurat hvordan det blir, er ikke klart. Det vi har sagt nå er at vi skal ha én leder for alle disse miljøene. Også vil han frem til jul vil finne ut av hvordan vi organisatorisk skal sette dette opp. Vi har en hypotese om at det er smartere å gjøre mer samlet enn det vi har gjort tidligere. Vi forventer sterk vekst og da er spørsmålet for oss hvordan vi kan rigge oss for å være enda bedre, sier Haneborg til Kampanje.</p>
      <p>Brynildsrud begynte som management trainee i Schibsted i 2013. I 2015 startet han VG Partnerstudio med blant andre innholdssjef Svein Arne Haavik, som på fire år har vokst til 30 ansatte og en omsetning på 110 millioner i 2018.</p>
      <p>- Jeg gleder meg stort til å få ansvar for det jeg mener er Schibsteds mest spennende fagmiljø for tiden, på nærmere 70 ansatte, som jobber med innhold, rådgivning, kreativitet og teknologi. Vi skal fortsatt være den ledende aktøren i dette markedet. Kombinasjonen mellom våre dyktige ansatte og Schibsted distribusjonskraft, vet vi er et unikt tilbud i markedet, sier Jonas Ibsen Brynildsrud i meldingen.</p>
      <p>
        <b>Les også: <a href="https://kampanje.com/link/79138851fb884c4ca0a42257f9656b9e.aspx">To på rad for VG Partnerstudio - er landets beste content-byrå</a></b>
      </p>
      <p>Nå skal han bruke høsten på å lande hvordan organiseringen og samarbeidet skal se ut. </p>
      <p>- Vi kommer også til å satse ytterligere på innhold og kreativitet, og jeg er sikker på at dette vil komme kundene våre til gode. Vi går en utrolig spennende tid i møte, sier han.</p>
      <p> </p>
    </article>
  </body>
</html>