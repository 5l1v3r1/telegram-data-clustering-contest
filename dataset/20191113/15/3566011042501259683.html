<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547122.html/%D9%BE%DB%8C%D8%B4%DA%AF%DB%8C%D8%B1%DB%8C-%D8%A7%D8%B2-%D8%A2%D8%B3%DB%8C%D8%A8-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C--%D9%86%DB%8C%D8%A7%D8%B2%D9%85%D9%86%D8%AF-%DA%A9%D8%A7%D8%B1-%D8%AC%D9%87%D8%A7%D8%AF%DB%8C-%D8%A7%D8%B3%D8%AA--%D8%B6%D8%B1%D9%88%D8%B1%D8%AA-%D8%A7%D9%81%D8%B2%D8%A7%DB%8C%D8%B4-%D9%85%D9%87%D8%A7%D8%B1%D8%AA-%D8%B2%D9%86%D8%AF%DA%AF%DB%8C-%D8%AF%D8%B1-%DA%A9%D8%A7%D8%B1%DA%A9%D9%86%D8%A7%D9%86-%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D8%A7%D8%AC%D8%B1%D8%A7%DB%8C%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T15:28:00+00:00"/>
    <meta property="og:title" content="پیشگیری از آسیب‌های اجتماعی، نیازمند کار جهادی است/ ضرورت افزایش مهارت زندگی در کارکنان دستگاه های اجرایی"/>
    <meta property="og:description" content="استاندار اردبیل با بیان اینکه کاهش آسیب های اجتماعی مسلتزم کار جهادی است، گفت: اجرای برنامه‌های پیشگیری از طلاق و افزایش مهارت‌های زندگی در بین کارکنان ادارات استان اردبیل نیازمند توجه ویژه ای است."/>
  </head>
  <body>
    <article>
      <h1>پیشگیری از آسیب‌های اجتماعی، نیازمند کار جهادی است/ ضرورت افزایش مهارت زندگی در کارکنان دستگاه های اجرایی</h1>
      <h2>در همایش ملی آسیب‌های اجتماعی مطرح شد</h2>
      <address>
        <time datetime="2019-11-13T15:28:00+00:00">13 Nov 2019, 15:28</time>
      </address>
      <p>استاندار اردبیل با بیان اینکه کاهش آسیب های اجتماعی مسلتزم کار جهادی است، گفت: اجرای برنامه‌های پیشگیری از طلاق و افزایش مهارت‌های زندگی در بین کارکنان ادارات استان اردبیل نیازمند توجه ویژه ای است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://sabalanema.ir/">سبلان‌ما</a>، دومین همایش ملی آسیب‌های اجتماعی با حضور پژوهشگران برتر کشور پیش از ظهر امروز با سخنرانی اکبر بهنام جو استاندار اردبیل و سردار هوشنگ حسینی فرمانده نیروی انتظامی استان اردبیل در سالن بصیرت دانشگاه محقق اردبیلی برگزار شد</p>
      <p> بهنام‌جو در این همایش به برنامه های در نظر گرفته شده در دستگاه های اجرایی استان جهت کاهش آسیب های اجتماعی اشاره کرد و گفت: از جمله برنامه‌های محوری توسعه متوازن در ابعاد مختلف، برخورداری از رویکرد پیشگیرانه در مواجهه با آسیب‌های اجتماعی است.</p>
      <p>وی در ادامه سخنان خود خواستار توجه ویژه به اجرای برنامه‌های پیشگیری از طلاق و افزایش مهارت‌های زندگی در بین کارکنان ادارات استان اردبیل شد و گفت:  در حال حاضر استان اردبیل از حدود ۴۴ هزار پرسنل اداری در دستگاه‌های مختلف برخوردار بوده و ارائه آموزش‌های لازم به این افراد و خانواده‌های آنان می‌تواند زمینه ارتقای مهارت‌های لازم برای مواجهه با ناهنجاری‌ها و موفقیت بیش از پیش در زندگی فردی و اجتماعی را فراهم کند.</p>
      <p>بهنام جو گفت: بهره مندی از روانشناسان و مشاورین خانواده زبده و استفاده از ظرفیت علما و روحانیون می‌تواند در سازماندهی هر چه مناسب برنانه‌های فرهنگی و آموزشی مفید واقع شود.</p>
      <p>استاندار اردبیل در پایان سخنان خود از ورود جدی دستگاه‌های فرهنگی استان به موضوع کنترل و پیشگیری از آسیب‌های اجتماعی خبر داد و گفت: جلوگیری از عملکرد جزیره‌ای و آسیب شناسی دقیق می‌تواند در بهبود شاخص‌های مدنظر کمک کند.</p>
      <p>
        <b>افزایش 10درصدی کشف مواد مخدر در استان اردبیل </b>
      </p>
      <p>سردار هوشنگ حسینی فرمانده نیروی انتظامی استان اردبیل به اقدامات انجام گرفته جهت کاهش آسیب های اجتماعی در استان اردبیل اشاره کرد و گفت: پیشگیری از آسیب‌های اجتماعی نیازمند کار جهادی بوده و در این راستا تمامی مسئولان باید در جهت پیشگیری از آسیب‌های اجتماعی و کاهش آن گام اساسی بردارند و شناخت شیوه‌های پیشگیری و هم‌چنین بهره بردن از مباحث علمی و تجارب عملی از ملزومات برنامه‌های اجرای کاهش آسیب‌های اجتماعی است.</p>
      <p>وی از افزایش 10 درصدی کشف مواد مخدر در استان اردبیل خبرداد و گفت: مبارزه در این زمینه با شدت بیشتری ادامه خواهد داشت.</p>
      <p>حسینی با بیان اینکه جهان امروز به‌دلیل رشد سریع تکنولوژی با مسائل و مشکلات و آسیب‌های اجتماعی فراوان درگیر است، گفت: هر جامعه‌ای با توجه به شرایط فرهنگی خود با انواع آسیب‌های اجتماعی مواجه بوده و این عوامل تاثیرات مخربی در جامعه دارد.</p>
      <p>در ادامه این همایش کارشناسان آسیب های اجتماعی به تبادل اندیشه پرداختند.</p>
      <p>انتهای پیام/ج</p>
    </article>
  </body>
</html>