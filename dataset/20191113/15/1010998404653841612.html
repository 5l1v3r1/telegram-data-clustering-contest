<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/deputatite-prieha-na-parvo-chetene-bjudzhet-2020.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T15:15:00+00:00"/>
    <meta property="og:title" content="Депутатите приеха на първо четене Бюджет 2020"/>
    <meta property="og:description" content="От БСП и ДПС го определиха като „повече от същото”"/>
  </head>
  <body>
    <article>
      <h1>Депутатите приеха на първо четене Бюджет 2020</h1>
      <h2>От БСП и ДПС го определиха като „повече от същото”</h2>
      <address><time datetime="2019-11-13T15:15:00+00:00">13 Nov 2019, 15:15</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/13/ns_1573658392-1.mp4"/>
      </figure>
      <p>Парламентът прие на първо четене законопроекта за държавния бюджет за 2020 г. Проектът беше подкрепен от 126 депутати, „против” бяха 92-ма, нямаше въздържали се.</p>
      <p>В бюджета за 2020 година е заложен икономически растеж от 3,3%, безработица от 4,1% и инфлация от 2,1 %. <br/><br/>Според финансовия министър Владислав Горанов реформите минават през законови промени, а не през бюджета.</p>
      <p>Липсата на реформи и наливането на пари в нереформирани сектори са част от критиките на опозицията.</p>
      <p>От БСП и ДПС определиха Бюджет 2020 като „повече от същото”, цитирайки думи на председателя на бюджетната комисия Менда Стоянова (ГЕРБ).</p>
      <p>Левицата оцени проекта като „бюджет на застоя”, а от ДПС отправиха критики, че в него липсват реформи и предложиха дебат за диференцирано ДДС като лост за икономическо развитие.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022262.jpg"/>
      </figure>
      <p>От ГЕРБ посочиха, че Бюджет 2020 е съобразен с приоритетите на правителството и е поредното спазено обещание към българските граждани. Също, че изпълним, предвидим и гарантира спокойствие на бизнеса и на хората.</p>
      <p>Управляващите отчитат като положителен факта, че държавата догодина няма да е на „червено”. Бюджетът за първи път ще е балансиран. Исканията за повече харчове би означавало – утрояване на Данък доход отчете финансовият министър.</p>
      <p>Обединените патриоти разкритикуваха идеята на Горанов общините да помислят за увеличение на местните данъци, защото според тях това води до фалити на фирми и съкращения.</p>
      <p>Според „Воля” проектобюджетът е инерционен, но от групата заявиха, че, като отговорни и последователни, ще го подкрепят, както са подкрепили и миналогодишния.</p>
    </article>
  </body>
</html>