<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/awenM4/Manchester-City-stjerne-utestengt-for-tweet-om-lagkamerat"/>
    <meta property="og:site_name" content="Bergens Tidende"/>
    <meta property="article:published_time" content="2019-11-13T15:07:43+00:00"/>
    <meta property="og:title" content="Manchester City-stjerne utestengt for tweet om lagkamerat"/>
    <meta property="og:description" content="Manchester City-profilen Bernardo Silva straffes av Englands Fotballforbund (FA) for et Twitter-sleivspark om lagkameraten Benjamin Mendy."/>
  </head>
  <body>
    <article>
      <h1>Manchester City-stjerne utestengt for tweet om lagkamerat</h1>
      <h2>Manchester City-profilen Bernardo Silva straffes av Englands Fotballforbund (FA) for et Twitter-sleivspark om lagkameraten Benjamin Mendy.</h2>
      <address><time datetime="2019-11-13T15:07:43+00:00">13 Nov 2019, 15:07</time> by <a rel="author">NTB</a></address>
      <p>FA har konkludert med at én kamps suspensjon og 50.000 pund (587.000 kroner) i bot er en passende straff i saken. Dessuten må Silva gjennomføre et kurs, melder blant andre <a href="https://www.bbc.com/sport/football/50404855">BBC</a>.</p>
      <p>Bakgrunnen er at midtbanestjernen i september publiserte en Twitter-melding der han sammenstilte et bilde av Mendy og et bilde av den fargede tegneseriefiguren som representerer det spanske peanøttsjokolademerket Conguitos.</p>
      <p>
        <a href="https://www.bt.no/sport/i/50eKrm/chelseas-svimlende-boeter-maa-ut-med-en-kvart-million-for-aa-komme-for">Les også<br/>Chelseas svimlende bøter – må ut med en kvart million for å komme for sent på trening</a>
      </p>
      <p>Silva har selv hevdet at det hele var en spøk, mens andre har beskyldt City-spilleren for rasisme.</p>
      <p>Silva slettet Twitter-meldingen etter 46 minutter og tvitret deretter: «Kan ikke engang fleipe med en kamerat i disse dager».</p>
      <p>
        <a href="https://www.bt.no/sport/i/vQyAlw/city-stjerne-kan-bli-straffet-for-tweet-om-lagkamerat">Les også<br/>City-stjerne kan bli straffet for tweet om lagkamerat</a>
      </p>
      <figure>
        <img src="https://images.sacdn.no/v2/images/9447f090-d36f-4dba-828f-2b0cec10b54d?fit=crop&amp;h=1286&amp;w=1900&amp;s=6b6c8ceeddc24286d7011e6420f3f4be259b0b3b"/>
        <figcaption>Manchester City-spiller Benjamin Mendy.<cite>PHIL NOBLE / X01988</cite></figcaption>
      </figure>
      <p>FA-kommisjonen som har behandlet saken, har delvis vist forståelse for at Silva ikke mente å fornærme noen med meldingen. Samtidig slipper han ikke ustraffet fra episoden.</p>
      <p>– Det er tydelig at tweeten ikke var ment som noe mer enn en spøk mellom nære venner. Samtidig var ikke dette privat fleiping mellom to venner. Meldingen var på en sosial medie-plattform og synlig for de 600.000 følgerne til en høyprofilert og respektert fotballspiller, skriver FA.</p>
      <p>
        <b>Silva mister Manchester Citys neste kamp i Premier League. Den spilles hjemme mot Chelsea 23. november.</b>
      </p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/MRXe6m/kjetil-skal-stroe-veier-til-langt-paa-natt"/>
        <a href="https://www.bt.no/nyheter/lokalt/i/vQGBAw/minnestund-i-fana-kirke-han-doede-uten-at-noen-fikk-ta-farvel-med-ha"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/70ooxK/alf-sto-i-doeren-paa-ugla-i-37-aar"/>
        <a href="https://www.bt.no/btmeninger/kommentar/i/jdxek9/kva-var-det-ropstad-proevde-paa"/>
        <a href="https://www.bt.no/nyheter/lokalt/i/opxedV/ansatte-i-akasia-kaos-og-altfor-faa-folk"/>
      </related>
      <ol>
        <li>
          <a href="https://www.bt.no/tag/Manchester_City">Manchester City</a>
        </li>
        <li>
          <a href="https://www.bt.no/tag/Chelsea_FC_">Chelsea FC</a>
        </li>
      </ol>
    </article>
  </body>
</html>