<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/bakanov-pro-konflikt-z-bogdanom-novini-ukrajini-50053351.html"/>
    <meta property="og:site_name" content="НВ"/>
    <meta property="article:published_time" content="2019-11-13T15:53:00+00:00"/>
    <meta property="og:title" content="Баканов назвав відносини з Богданом суто робочими: Чим менше друзів, тим менше кинджалів у спині"/>
    <meta property="og:description" content="Очільник Служби безпеки України Іван Баканов заявив, що його контакти керівником Офісу президента Андрієм Богданом не виходять за межі робочих питань."/>
  </head>
  <body>
    <article>
      <h1>Баканов назвав відносини з Богданом суто робочими: Чим менше друзів, тим менше кинджалів у спині</h1>
      <h2>Очільник Служби безпеки України Іван Баканов заявив, що його контакти керівником Офісу президента Андрієм Богданом не виходять за межі робочих питань.</h2>
      <address>
        <time datetime="2019-11-13T15:53:00+00:00">13 Nov 2019, 15:53</time>
      </address>
      <p>Про це він розповів в інтерв'ю <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Главкому.</a></p>
      <p>«У мене з Богданом немає ніяких стосунків, окрім робочих. Я прийшов працювати на державу, а не вибудовувати стосунки з Богданом. Чим менше в тебе дружніх стосунків, у тому числі на новому робочому місці, тим менше кинджалів буде з часом в спині», — сказав голова СБУ.</p>
      <p>Баканов наголосив, що ніякої бійки з Андрієм Богданом не було. За його словам, про «бійку» він дізнався від дружини, а вже потім йому повідомив про резонанс у ЗМІ сам Богдан.</p>
      <p>«Звісно, у нас не було ніякої бійки. Навіть з точки зору фізики: це ж якої сили має бути удар, щоб вибити зуба!» — сказав він.</p>
      <p>Коментуючи жартівливу реакцію Богдана на «вибиті зуби», Баканов наголосив: «Знаєте, у політиці мені подобається почуття гумору пана [президента США Дональда] Трампа. А за гумором пана Богдана я не слідкую».</p>
      <p>Нагадаємо, українська журналістка Соня Кошкіна в своєму повідомленні в Telegram-каналі і на сторінці в Facebook <a href="https://nv.ua/ukr/ukraine/politics/koshkina-u-seredu-bakanov-i-bogdan-pobilisya-na-bankoviy-novini-ukrajini-50051304.html">підтвердила </a>пост журналіста Станіслава Речинського, в якому той пише про бійку і про те, що Андрію Богдану вибили зуб і з того часу він на роботу не виходив. «Фактаж весь підтверджую — перевірила», — заявила Кошкіна.</p>
      <p>Водночас <a href="https://nv.ua/ukr/ukraine/politics/bogdan-prokomentuvav-biyku-z-golovoyu-sbu-novini-ukrajini-50051310.html">Богдан жартівливо прокоментував «бійку» з головою СБУ,</a> а його заступник <a href="https://nv.ua/ukr/ukraine/politics/bogdanu-vibili-zub-feyk-novini-ukrajini-50051333.html">Кирило Тимошенко офіційно спростував повідомлення.</a></p>
    </article>
  </body>
</html>