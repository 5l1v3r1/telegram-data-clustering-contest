<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/la-ccma-sadhereix-al-manifest-unitari-per-a-leliminacio-de-la-violencia-envers-les-dones/nota-de-premsa/2963167/"/>
    <meta property="og:site_name" content="CCMA"/>
    <meta property="article:published_time" content="2019-11-13T15:01:03+00:00"/>
    <meta property="og:title" content="La CCMA s'adhereix al manifest unitari per a l'eliminació de la violència envers les dones"/>
    <meta property="og:description" content="El Consell de Govern de la Corporació Catalana de Mitjans Audiovisuals (CCMA) ha acordat avui l'adhesió de l'ens públic al Manifest unitari per commemorar el 25 de novembre el Dia Internacional per a l'Eliminació de la Violència envers les Dones 2019. El contingut d'aquest manifest està consensuat per la Generalitat de Catalunya, les diputacions i les entitats municipalistes. Les actrius de la sèrie de TV3 &quot;Les de l'hoquei&quot; seran les encarregades de fer la lectura del manifest en el decurs de l'acte institucional del dia 25 a la plaça de Sant Jaume de Barcelona."/>
  </head>
  <body>
    <article>
      <h1>La CCMA s'adhereix al manifest unitari per a l'eliminació de la violència envers les dones</h1>
      <h2>El Consell de Govern de la Corporació Catalana de Mitjans Audiovisuals (CCMA) ha acordat avui l'adhesió de l'ens públic al Manifest unitari per commemorar el 25 de novembre el Dia Internacional per a l'Eliminació de la Violència envers les Dones 2019. El contingut d'aquest manifest està consensuat per la Generalitat de Catalunya, les diputacions i les entitats municipalistes. Les actrius de la sèrie de TV3 "Les de l'hoquei" seran les encarregades de fer la lectura del manifest en el decurs de l'acte institucional del dia 25 a la plaça de Sant Jaume de Barcelona.</h2>
      <address><time datetime="2019-11-13T15:01:03+00:00">13 Nov 2019, 15:01</time> by <a rel="author">CCMA</a></address>
      <p>El manifest posa de relleu les violències sexuals i adverteix que "una agressió sexual a una dona no és un fet puntual, sinó una expressió més de l'estructura patriarcal, una agressió contra totes les dones". Destaca també que "aquesta violència funciona de forma alliçonadora, socialitza en la por i llença un missatge ben clar, sobretot dirigit a les dones més joves: volen controlar i sotmetre la vida de les dones".</p>
      <p>Per tot això, el document fa una crida a seguir treballant conjuntament i coordinadament amb la implicació de totes les administracions i agents socials per a l'erradicació de totes les violències masclistes i la reparació de les supervivents. Així mateix, el manifest posa en valor la lluita constant i incansable dels moviments feministes i reconeix la força, el coratge i la valentia de les dones que es troben en una situació de violència masclista, les que l'han superada o les que han estat assassinades.</p>
      <p>En aquest sentit, el paper que correspon als mitjans de la CCMA és el de vetllar per la igualtat entre homes i dones i reflectir-la en els continguts, en la projecció pública de tota la seva programació, així com en la seva representació institucional.</p>
      <p>L'acte institucional de commemoració del Dia Internacional per a l'Eliminació de la Violència envers les Dones serà el 25 de novembre a la plaça de Sant Jaume de Barcelona, a les 10.30. Les actrius de la sèrie de TV3 <a href="https://www.ccma.cat/tv3/les-de-lhoquei/">"Les de l'hoquei"</a>, que tot just ara n'estan gravant la segona temporada, seran les encarregades de llegir el manifest unitari.</p>
      <p>El juliol de 1981 es va declarar el 25 de novembre com a Dia Internacional contra la Violència de Gènere, en el context del primer Encuentro Feminista de Latinoamérica y del Caribe fet a Bogotà (Colòmbia). Es va triar aquest dia per commemorar el violent assassinat de les germanes i activistes polítiques Minerva, Patria i María Teresa Mirabal. Van ser assassinades per la policia secreta del dictador Rafael Trujillo a la República Dominicana mentre anaven a Puerto Plata a visitar els seus marits empresonats, el 25 de novembre de 1960. Els seus cadàvers destrossats van aparèixer al fons d'un barranc. Adela (Dedé) Mirabal va ser l'única germana que va sobreviure i va morir el 2014 a Bèlgica als 88 anys. Per al moviment popular i feminista de la República Dominicana, històricament, aquestes dones han simbolitzat la lluita i la resistència. El 1999, l'ONU va donar caràcter oficial a aquesta data.</p>
      <p>
        <a href="http://www.ccma.cat/">ccma.cat</a>
      </p>
    </article>
  </body>
</html>