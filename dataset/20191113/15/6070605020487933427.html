<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/opcions-Sanchez-Iglesias-superar-investidura_0_2342765852.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T15:00:00+00:00"/>
    <meta property="og:title" content="I ara què? Les opcions de PSOE i Podem per superar la investidura"/>
    <meta property="og:description" content="Depenen bàsicament dels partits independentistes i regionalistes o bé d’un acostament a Ciutadans"/>
  </head>
  <body>
    <article>
      <h1>I ara què? Les opcions de PSOE i Podem per superar la investidura</h1>
      <h2>Depenen bàsicament dels partits independentistes i regionalistes o bé d’un acostament a Ciutadans</h2>
      <address>
        <time datetime="2019-11-13T15:00:00+00:00">13 Nov 2019, 15:00</time>
      </address>
      <p>Per sorpresa i en un temps rècord. Després de no ser capaços de posar-se d'acord durant cinc mesos, el president del govern espanyol en funcions, Pedro Sánchez, i el líder d'Unides Podem, Pablo Iglesias, han trigat ara menys de 48 hores a pactar <a href="https://www.ara.cat/politica/Sanchez-Iglesias-compareixen-Congres-negociacions_0_2342765832.html">un govern de coalició</a>. Un executiu, però, que necessitarà la col·laboració d'altres grups si vol començar a caminar. I és que per superar el debat d'investidura el PSOE i Unides Podem necessiten, com a mínim, la col·laboració -en forma de vot a favor o abstenció- de Ciutadans o d'ERC. Donant per descomptat el vot en contra del PP, Vox, la CUP, Coalició Canària i Navarra Suma -en la línia del que va passar l'anterior legislatura-, aquestes són algunes de les opcions què tenen els dos partits i que podeu comprovar al <a href="https://eleccions.ara.cat/generals-2019-10-novembre/pactometre">Pactòmetre de l'ARA</a>.</p>
      <figure>
        <img src="https://www.ara.cat/2019/11/12/imatges/Captura-pantalla_2342775915_67334029_117x66.png"/>
      </figure>
      <p>
        <a href="https://eleccions.ara.cat/generals-2019-10-novembre/pactometre">El pactòmetre: calcula les opcions de Sánchez i Iglesias</a>
      </p>
      <h3>Una abstenció massiva</h3>
      <p>Una de les possibilitats sobre la taula serà, un altre cop, que l'independentisme pugui facilitar l'acord amb la seva abstenció. En l'anterior legislatura, Esquerra va oferir els seus vots al PSOE i Unides Podem per facilitar el govern de coalició, però ja va avisar que passat el setembre -un cop es fes pública la sentència- tot seria molt difícil. JxCat ha assegurat per activa i per passiva que no donaria els seus vots "gratis" a Sánchez.</p>
      <p>De moment l'acord entre el PSOE i Unides Podem parla de "fomentar el diàleg a Catalunya", però subratlla que les "fórmules d'entesa i trobada seran sempre dins de la Constitució". A més, estableix com a objectiu del futur govern de coalició "garantir la convivència a Catalunya". Per ara, l'Assemblea -en un tuit retuitejat pel president català, Quim Torra- ha demanat als partits catalans votar que no, i el vicepresident d'Òmnium, Marcel Mauri, critica que es "compri el marc mental" del problema de convivència.</p>
      <p>Si finalment hi hagués una negociació i ERC i JxCat s'abstinguessin, igualment seria necessari que el PSOE i Unides Podem aconseguissin, com a mínim, el suport de Més País i l'abstenció de les forces regionalistes: PNB, EH Bildu, Partit Regionalista Càntabre, Terol Existeix i el BNG.</p>
      <figure>
        <a href="https://www.ara.cat/2019/11/13/politica/ara-opcions-PSOE-superar-investidura_2343375924_67367744_975x481.jpg">
          <img src="https://www.ara.cat/2019/11/13/politica/ara-opcions-PSOE-superar-investidura_2343375924_67367744_975x481.jpg"/>
        </a>
        <figcaption>I ara què? Les opcions de PSOE i Podem per superar la investidura / ARA</figcaption>
      </figure>
      <h3>Si ERC s'absté però JxCat no</h3>
      <p>Si, com va passar després del 28-A, ERC s'absté i el JxCat vota en contra, el PSOE i Unides Podem també tindrien opcions de tirar endavant la legislatura. Això sí, caldria que el PNB passés de l'abstenció al vot favorable i que EH Bildu i BNG s'abstinguessin o votessin a favor, mai en contra. Tanmateix, després que el PNB hagi perdut un escó a Biscaia (de sis a set) en detriment del Partit Popular (que passa de 88 a 89 diputats), cal que el Partit Regionalista Càntabre i Terol Existeix votin a favor de la investidura de Pedro Sánchez. </p>
      <figure>
        <a href="https://www.ara.cat/2019/11/13/politica/ara-opcions-PSOE-superar-investidura_2343375925_67367822_980x493.jpg">
          <img src="https://www.ara.cat/2019/11/13/politica/ara-opcions-PSOE-superar-investidura_2343375925_67367822_980x493.jpg"/>
        </a>
        <figcaption>I ara què? Les opcions de PSOE i Podem per superar la investidura</figcaption>
      </figure>
      <h3>L'abstenció de Ciutadans... i algú altre</h3>
      <p>L'anhel de Pedro Sánchez sempre ha estat no dependre dels independentistes. Per aconseguir-ho, necessitaria la implicació de Ciutadans, ara mateix el partit més debilitat després de la repetició electoral. Sense líder arran de la dimissió d'Albert Rivera, sembla difícil que el partit taronja pugui prendre decisions estratègiques d'aquesta magnitud. Si s'abstingués -i comptant amb el vot contrari de JxCat i ERC-, Sánchez i Iglesias necessitarien per tirar endavant el vot a favor de Més País, PNB, Partit Regionalista Càntabre, Terol Existeix i BNG, així com l'abstenció d'EH Bildu i un actor que fins ara sempre hem situat en el no, Coalició Canària.</p>
      <figure>
        <a href="https://www.ara.cat/2019/11/13/politica/ara-opcions-PSOE-superar-investidura_2343375926_67367900_979x487.jpg">
          <img src="https://www.ara.cat/2019/11/13/politica/ara-opcions-PSOE-superar-investidura_2343375926_67367900_979x487.jpg"/>
        </a>
        <figcaption>I ara què? Les opcions de PSOE i Podem per superar la investidura / ARA</figcaption>
      </figure>
    </article>
  </body>
</html>