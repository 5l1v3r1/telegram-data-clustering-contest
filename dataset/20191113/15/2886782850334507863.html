<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/13/minden-39-masodpercben-meghal-egy-gyerek-tudogyulladasban"/>
    <meta property="og:site_name" content="euronews"/>
    <meta property="article:published_time" content="2019-11-13T15:29:32+00:00"/>
    <meta property="og:title" content="Minden 39. másodpercben meghal egy gyerek tüdőgyulladásban"/>
    <meta property="og:description" content="Kedden tartották a Tüdőgyulladás világnapját."/>
  </head>
  <body>
    <article>
      <h1>Minden 39. másodpercben meghal egy gyerek tüdőgyulladásban</h1>
      <address><time datetime="2019-11-13T15:29:32+00:00">13 Nov 2019, 15:29</time> by <a rel="author">Noemi Mrav</a></address>
      <figure>
        <img src="https://static.euronews.com/articles/stories/04/29/76/76/773x435_cmsv2_63478426-efc2-570d-95ed-2e4724285175-4297676.jpg"/>
      </figure>
      <p>39 másodpercenként halt meg egy-egy kisgyerek tüdőgyulladás miatt tavaly - írja <a href="https://www.unicef.org/press-releases/one-child-dies-pneumonia-every-39-seconds-agencies-warn">legújabb jelentésében</a> az UNICEF</p>
      <p>A Save the Children szerint több mint 800 ezer, 5 év alatti kisgyerek halt bele a betegségbe 2018-ban - ez napi 2200 halálesetet jelent. Megfogalmazásuk szerint "elfeledett globális járványról" van szó, amibe 2018-ban többen haltak bele, mint bármilyen más fertőző betegségbe az öt év alatti korosztályban: a tüdőgyulladás több áldozatot követelt, mint a súlyos hasmenés (437 ezer haláleset) vagy a malária (272 ezer).</p>
      <p>A legtöbb haláleset két éves kor alatt következett be, majdnem 153 ezren pedig életük első hónapjában vesztették miatta életüket. A leginkább érintettek a rossz körülmények között, rossz minőségű levegőt belélegző gyerekek és azok, akik alultápláltságtól vagy HIV-vírustól szenvednek.</p>
      <p>A tüdőgyulladást baktérium, vírus vagy gomba is okozhatja. Első tünetei az erős köhögés, hasmenés, hányás és a súlyos légzésproblémák, mivel a tüdők lassan megtelnek folyadékkal és gennyel. Pedig a betegség megelőzhető lenne.</p>
    </article>
  </body>
</html>