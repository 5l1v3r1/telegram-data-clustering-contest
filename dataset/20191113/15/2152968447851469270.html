<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/13/vihren-georgiev-ot-people-of-sofia-mladite-da-si-dadat-vreme-pri-izbora-na-profesiia.429397"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T15:07:00+00:00"/>
    <meta property="og:title" content="Вихрен Георгиев от People of Sofia: Младите да си дадат време при избора на професия"/>
    <meta property="og:description" content="Всеки има нужда да усети своето поприще | Dnes.bg"/>
  </head>
  <body>
    <article>
      <h1>Вихрен Георгиев от People of Sofia: Младите да си дадат време при избора на професия</h1>
      <h2>Всеки има нужда да усети своето поприще</h2>
      <address><time datetime="2019-11-13T15:07:00+00:00">13 Nov 2019, 15:07</time> by <a rel="author" href="https://www.dnes.bg/author/269" target="_blank">Мартин Иванов</a></address>
      <p>Вихрен Георгиев се увлича от малък по фотографията. След многогодишна пауза се завръща към нея и започва да снима все повече. Открива вдъхновение в това да улавя моменти от ежедневието на хората, което става основна част от работата му.</p>
      <p>Преди 6 години започва проекта "People of Sofia" и оттогава е неизменна част от градската култура на столицата, а тази година е и гост-лектор в "Жадни за знание: Пътят към успеха!" на 21 ноември в София, заедно с Емил Конрад, Гери Турийска, Боян Бакърджиев и още други вдъхновяващи личности. Събитието е част от образователната програма Youth Empowered на Системата на Кока-Кола в България и Джуниър Ачийвмънт, която цели да подпомогне развитието на младежите и пълноценната им подготовка за стартиране на кариера и успешна реализация в страната. По повод инициативата говорим с Вихрен:</p>
      <p>
        <b>Страст или предприемачество? Какво е за теб фотографията?</b>
      </p>
      <p>Страст, разбира се, ако може да се характеризира с тази дума. Начин да възприемам и комуникирам с външния свят, пречупвайки видяното през вътрешния ми. Вътрешно желание и необходимост да запечатвам видяното, опит за съпреживяване с останалия свят на малките и тихи моменти, видели окото ми. В България е трудно да превърнеш в добро предприемачество фотографията, поради малкия пазар и ниските цени. Хубаво е да превърнеш страстта си в източник на доходи, даващи ти свободата да я развиваш.</p>
      <p>
        <b>Какви качества са необходими за старт на кариера в твоята професия?</b>
      </p>
      <p>Немалка инвестиция. Макар фотографската техника да поевтиня значително и да е все по-достъпна, да се занимаваш професионално с фотография все още не е евтино. Както и много познания. Техническата част, както при всеки занаят, изисква много време и експерименти, за да бъде усвоена. А и не е нужно. За повечето хора тя е "временна спирка" в опитите си да намерят "своето" изразяване. Чисто творчески смятам, че емпатията е в основата на добрата фотография. Да обичаш хората и да изпитваш необходимост да общуваш с тях.</p>
      <p>
        <b>Придържаш ли се към основните правила, за да получиш желаните резултати или мислиш и работиш извън стандартите?</b>
      </p>
      <p>Има базисни правила, които не можеш да избегнеш, но във фотографията лесно може да пречупиш спрямо вижданията ти. Изразните средства практически са необятни и даващи възможност да надхвърлиш възможностите на използваната техника. Лично аз съм доста консервативен, може би и поради насочеността ми към малко по-различен тип стрийт фотография, която не предполага големи възможности за интерпретации, но аз и не търся това.</p>
      <p>
        <b>Успяваш ли да запазиш баланса между работа и личен живот? Как протича един твой работен ден?</b>
      </p>
      <p>Понякога да, понякога не. Отскоро се занимавам основно с това и не съм се замислял по въпроса. Един мой ден протича в снимане, избор и обработка на заснетото. Все пак гледам да си запазвам вечерните часове и за някой различен интерес или занимание.</p>
      <p>
        <b>Ти ще бъдеш един от лекторите в #ЖадниЗаЗнание: Успехът е пред теб! Какво ще посъветваш младите хора в България, на които сега им предстои да избират посоката на своя професионален път?</b>
      </p>
      <p>Да си дадат повече време за избор. Когато опознаваш все повече света и възможностите, които ти предлага, вероятността да почустваш "твоето" е по-голяма и удовлетворяваща.</p>
    </article>
  </body>
</html>