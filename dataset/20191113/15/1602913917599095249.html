<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/klaus-iohannis-a-promulgat-legea-pe-baza-careia-cimitirele-in-functiune-pot-fi-extinse-fara-autorizatie-de-construire-18579361"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T15:48:09+00:00"/>
    <meta property="og:title" content="Klaus Iohannis a promulgat legea pe baza căreia cimitirele în funcţiune pot fi extinse fără autorizaţie de construire"/>
    <meta property="og:description" content="Preşedintele Klaus Iohannis a promulgat, miercuri, legea care prevede că extinderea cimitirelor în funcţiune este exceptată de la obţinerea unei autorizaţii de construire. Extinderea acestora se face fără aplicarea regulilor stabilite pentru înfiinţarea cimitirelor."/>
  </head>
  <body>
    <article>
      <h1>Klaus Iohannis a promulgat legea pe baza căreia cimitirele în funcţiune pot fi extinse fără autorizaţie de construire</h1>
      <address><time datetime="2019-11-13T15:48:09+00:00">13 Nov 2019, 15:48</time> by <a rel="author">Alexandru Costea, Mediafax</a></address>
      <p>Preşedintele Klaus Iohannis a promulgat, miercuri, legea care prevede că extinderea cimitirelor în funcţiune este exceptată de la obţinerea unei autorizaţii de construire. Extinderea acestora se face fără aplicarea regulilor stabilite pentru înfiinţarea cimitirelor.</p>
      <p>Klaus Iohannis a semnat decretul pentru promulgarea Legii pentru modificarea articolului 7, alineatele (2) şi (3) şi a articolului 10 din Legea 102/2014 privind cimitirele, crematoriile umane şi serviciile funerare.</p>
      <p>"Nu este necesară obţinerea autorizaţiei de construire pentru executarea lucrărilor de construire pentru extinderea cimitirelor în funcţiune în zone prevăzute cu funcţiunea de cimitir în documentaţia de urbanism, executarea însemnelor, a bordurilor sau a împrejmuirilor locurilor de înhumare, pentru realizarea de obeliscuri sau a altor lucrări de artă plastică în cimitir", arată legea.</p>
      <p>La extinderea şi redeschiderea cimitirului care a fost închis se aplică regulile stabilite pentru înfiinţarea cimitirelor. Pentru extinderea cimitirelor în funcţiune nu se aplică regulile stabilite pentru înfiinţarea cimitirelor, mai arată legea.</p>
    </article>
  </body>
</html>