<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89510"/>
    <meta property="og:site_name" content="Denník politika"/>
    <meta property="article:published_time" content="2019-11-13T15:35:03+00:00"/>
    <meta property="og:title" content="Kotlebovci podpísali memorandum so štyrmi malými stranami, spoluprácu navrhnú aj Harabinovi"/>
    <meta property="og:description" content="13.11.2019 (Webnoviny.sk) – Šéf Ľudovej strany Naše Slovensko (ĽSNS) Marian Kotleba v stredu podpísal memorandum o spolupráci národných a kresťanských strán do parlamentných volieb 2020. Pod memorandum pripojili svoje podpisy predsedovia mimoparlamentných strán Priama demokracia, Doma dobre, Národná koalícia a KDŽP Aliancia za Slovensko."/>
  </head>
  <body>
    <article>
      <h1>Kotlebovci podpísali memorandum so štyrmi malými stranami, spoluprácu navrhnú aj Harabinovi</h1>
      <address><time datetime="2019-11-13T15:35:03+00:00">13 Nov 2019, 15:35</time> by <a rel="author">Webnoviny</a></address>
      <p>13.11.2019 (Webnoviny.sk) – Šéf Ľudovej strany Naše Slovensko (ĽSNS) Marian Kotleba v stredu podpísal memorandum o spolupráci národných a kresťanských strán do parlamentných volieb 2020. Pod memorandum pripojili svoje podpisy predsedovia mimoparlamentných strán Priama demokracia, Doma dobre, Národná koalícia a KDŽP Aliancia za Slovensko.</p>
      <p>Okrem kotlebovcov ide o strany s veľmi nízkymi preferenciami. Kotleba chce vo štvrtok o memorande rokovať aj s volebným lídrom strany Vlasť Štefanom Harabinom.</p>
      <h3>Body memoranda</h3>
      <p>Memorandum obsahuje pätnásť programových bodov, s ktorými chcú strany osloviť voličov. Kotleba po podpise vyhlásil, že od roku 1993 v žiadnych voľbách nemal národne a kresťansky cítiaci volič takú príležitosť dať svoj hlas silnému bloku, ktorý dáva jednoznačnú istotu, že jeho hlas neprepadne.</p>
      <p><i>„Kým dnes z každej strany počúvame reči, ako je potrebné, aby sa sily netrieštili a ani jeden hlas kresťanského a národného voliča neprepadol, tak my sme tvrdo pracovali na programových prienikoch všetkých piatich strán. Naším cieľom je záchrana Slovenska ako domoviny pre naše deti tak, aby mohli vyrastať v normálnom štáte a nie v štáte ovládanom oligarchami a v krajine, ktorá by bola humpľovaná extrémnymi liberálmi,“</i> uviedol predseda ĽSNS.</p>
      <h3>Čas pre Harabina</h3>
      <p>Medzi bodmi memoranda je <i>„obnova štátnej suverenity“</i>, potravinovej a energetickej sebestačnosti, ale aj návrat strategických podnikov do rúk štátu či zriadenie jednej zdravotnej poisťovne. Nechýbajú ani záväzky k ochrane manželstva a zavedeniu hmotnej zodpovednosti politikov. Súčasťou memoranda je aj rozdelenie 150 miest na spoločnej kandidátke ĽSNS. Štyrom menším stranám by malo patriť 35 miest.</p>
      <p>Kotleba reagoval aj na Harabinovu výzvu na stretnutie vo štvrtok 14. novembra. <i>„V mene týchto piatich strán môžem povedať, že výzvu Štefana Harabina na stretnutie 14. novembra o 14:00 prijímame. Do sídla strany Vlasť zajtra odíde delegácia, ktorá mu doručí memorandum s cieľom, aby si ho mohol naštudovať a aby sa k nemu mohol po triezvom zvážení pripojiť,“</i> tvrdil Kotleba.</p>
      <p>Pre agentúru SITA dodal, že s Harabinom nie sú v žiadnom kontakte, ale <i>„podáva mu ruku na spoluprácu“</i>. Zároveň zdôraznil, že posledný možný termín na pristúpenie k podpísanému memorandu uplynie 17. novembra.</p>
      <p>Viac k témam: <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a><br/>Zdroj: Webnoviny.sk – <a href="https://www.webnoviny.sk/kotlebovci-podpisali-memorandum-so-styrmi-malymi-stranami-spolupracu-navrhnu-aj-harabinovi/"><u>Kotlebovci podpísali memorandum so štyrmi malými stranami, spoluprácu navrhnú aj Harabinovi</u></a> © SITA Všetky práva vyhradené.</p>
    </article>
  </body>
</html>