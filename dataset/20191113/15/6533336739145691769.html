<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/dove-ci-sono-elettori-rsquo-salvini-ldquo-capitone-rdquo-218924.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-13T15:22:00+00:00"/>
    <meta property="og:title" content="Salvini e' il primo politico a sbarcare sul network cinese, tiktok - le due lezioni da trarre"/>
    <meta property="og:description" content="DOVE CI SONO ELETTORI, C’È SALVINI - IL “CAPITONE” E’ IL PRIMO POLITICO A SBARCARE SUL NETWORK CINESE, TIKTOK - “IL FATTO”: “ALZI LA MANO CHI È SERENO SAPENDO CHE QUASI UN MILIARDO DI RAGAZZINI HA NEL CELLULARE UNA APP CHE ACCEDE AD AUDIO, VIDEO, GEOLOCALIZZAZIONE E CONTATTI E CHE RISPONDE A DIRETTIVE POLITICHE DI UN GOVERNO AUTORITARIO, COME QUELLO CINESE. ALTRO CHE HUAWEI…”"/>
  </head>
  <body>
    <article>
      <h1>Salvini e' il primo politico a sbarcare sul network cinese, tiktok - le due lezioni da trarre</h1>
      <address>
        <time datetime="2019-11-13T15:22:00+00:00">13 Nov 2019, 15:22</time>
      </address>
      <p>
        <b>
          <b>DOVE CI SONO ELETTORI, C’È SALVINI - IL “CAPITONE” E’ IL PRIMO POLITICO A SBARCARE SUL NETWORK CINESE, TIKTOK - “IL FATTO”: “ALZI LA MANO CHI È SERENO SAPENDO CHE QUASI UN MILIARDO DI RAGAZZINI HA NEL CELLULARE UNA APP CHE ACCEDE AD AUDIO, VIDEO, GEOLOCALIZZAZIONE E CONTATTI E CHE RISPONDE A DIRETTIVE POLITICHE DI UN GOVERNO AUTORITARIO, COME QUELLO CINESE. ALTRO CHE HUAWEI…”</b>
        </b>
      </p>
      <hr/>
      <p>
        <b>1 - SALVINI A CACCIA DI FUTURI ELETTORI È IL PRIMO POLITICO SU TIKTOK</b>
      </p>
      <p>
        <b>Amedeo La Mattina per <a href="http://www.lastampa.it/">“la Stampa”</a></b>
      </p>
      <p>Un investimento sui futuri elettori. Dopo avere fatto il pieno di follower negli altri social (su Facebook oltre 2,5 milioni), Matteo Salvini è il primo politico italiano a sbarcare su TikTok, network cinese (un miliardo di utenti) diventato molto popolare anche tra gli adolescenti in Europa e in Italia.</p>
      <figure>
        <a href="https://www.dagospia.com/mediagallery/Dago_fotogallery-255349/1237803.htm">
          <img src="https://cdn-static.dagospia.com/img/foto/11-2019/matteo-salvini-su-tiktok-1237803.jpg"/>
        </a>
        <figcaption>MATTEO SALVINI SU TIKTOK</figcaption>
      </figure>
      <p>Il leader del Carroccio ha scelto come nome @matteosalviniufficiale e nella descrizione oltre a "Leader della Lega" ha inserito l'hashtag #Primagliitaliani. Ha già caricato due video: il primo dedicato alle forze dell' ordine, dove si vede Salvini stringere la mano a dei carabinieri; il secondo sul tema immigrazione, e il capo del Carroccio scrive che «in Italia si arriva solo se si ha diritto, altrimenti si torna da dove si è venuti». Su TikTok si condividono video brevi e divertenti, contenuti video virali. Salvini invece parla di politica ai futuri elettori, comincia a coltivarseli, a farsi conoscere. Ma forse dovrebbe trattare temi un po' più leggeri per colpire l' attenzione dei giovanissimi. Altrimenti, sai che noia!</p>
      <p>
        <b>2 - IL CASO TIK TOK: DUE LEZIONI PER L'OCCIDENTE</b>
      </p>
      <p>
        <b>Stefano Feltri per il <a href="http://www.ilfattoquotidiano.it/">“Fatto quotidiano”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255349/1237802.htm">
          <img src="https://cdn-static.dagospia.com/img/foto/11-2019/matteo-salvini-su-tiktok-1237802.jpg"/>
        </a>
        <figcaption>MATTEO SALVINI SU TIKTOK</figcaption>
      </figure>
      <p>Se leggete giornali di carta, non siete tipi da Tik Tok, la piattaforma che propone a ciclo continuo brevi video simili alle storie di Instagram. Ma l'ascesa di questo nuovo social network - 750 milioni di download in meno di 12 mesi - segna un punto di non ritorno. Ci siamo abituati in questi anni a fare appello al senso di responsabilità di Facebook, Google e Twitter per contrastare propaganda d'odio, fake news e interferenze nelle elezioni.</p>
      <p>Ora a decidere cosa si può pubblicare e cosa condividere è una società cinese così sensibile alle esigenze del Partito comunista che, ha rivelato il Guardian, censura i video sul massacro di piazza Tienanmen. Nessuno ha protestato quando nel 2017 ByteDance, azienda cinese con sette anni di vita, ha comprato per 800 milioni la piattaforma dove i ragazzini cantavano in playback, Musical.ly.</p>
      <figure>
        <a href="https://www.dagospia.com/mediagallery/Dago_fotogallery-255349/1237801.htm">
          <img src="https://cdn-static.dagospia.com/img/foto/11-2019/matteo-salvini-su-tiktok-1237801.jpg"/>
        </a>
        <figcaption>MATTEO SALVINI SU TIKTOK</figcaption>
      </figure>
      <p>Due anni dopo quella operazione ci impartisce due lezioni. Primo: la Cina dimostra che proteggendo il mercato interno dallo strapotere delle piattaforme digitali americane, si possono sviluppare dei competitor in grado di far tremare anche Facebook. Avrebbe potuto farlo - e forse può ancora farlo - anche l' Europa.</p>
      <p>Secondo: in questi anni ci siamo raccontati la favola del monopolista buono, di Google che ha il motto "non fare del male" e di Mark Zuckerberg che vuole connettere il mondo in un grande abbraccio. Abbiamo lasciato a queste piattaforme la gestione di informazioni strategiche e abbiamo privatizzato le infrastrutture della democrazia.</p>
      <figure>
        <a href="https://www.dagospia.com/mediagallery/Dago_fotogallery-255349/1237609.htm">
          <img src="https://cdn-static.dagospia.com/img/foto/11-2019/matteo-salvini-su-tiktok-5-1237609.jpg"/>
        </a>
        <figcaption>matteo salvini su tiktok 5</figcaption>
      </figure>
      <p>Ora una società cinese pretende di giocare secondo le stesse regole: alzi la mano chi è sereno sapendo che quasi un miliardo di ragazzini ha nel cellulare una app che accede ad audio, video, geolocalizzazione e contatti e che risponde a direttive politiche di un governo autoritario. Altro che Huawei. Se non vogliamo che Tik Tok giochi secondo le regole, l'unica soluzione è cambiare le regole. E, in un colpo solo, fermare l'ascesa cinese e togliere a Zuckerberg e soci il potere di cui abusano da un decennio.</p>
    </article>
  </body>
</html>