<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231869/"/>
    <meta property="og:site_name" content="Українська правда"/>
    <meta property="article:published_time" content="2019-11-13T15:07:11+00:00"/>
    <meta property="og:title" content="Проросійська Соцпартія сформує уряд меншості в Молдові"/>
    <meta property="og:description" content="Проросійська Партія соціалістів Молдови (ПСРМ) вирішила сформувати уряд меншості після того, як проєвропейський уряд Санду було відправлено у відставку."/>
  </head>
  <body>
    <article>
      <h1>Проросійська Соцпартія сформує уряд меншості в Молдові</h1>
      <address>
        <time datetime="2019-11-13T15:07:11+00:00">13 Nov 2019, 15:07</time>
      </address>
      <p>Проросійська Партія соціалістів Молдови (ПСРМ) вирішила сформувати уряд меншості після того, як проєвропейський уряд Санду було відправлено у відставку.</p>
      <p>Як пише "Європейська правда" з посиланням на молдовське видання <a href="https://newsmaker.md/">NewsMaker</a>, про це йдеться у заяві соціалістів 13 листопада.</p>
      <p>У ПСРМ відзначили, що не мають наміру створювати нову парламентську більшість з жодною з політичних партій.</p>
      <p>"Ми оголошуємо, що від сьогодні фракція ПСРМ переходить в режим формування нового уряду за участю президента Молдови та інших парламентських фракцій, і з Божою поміччю для країни!", - заявили соціалісти.</p>
      <p>Вони відзначили, що вважають "несерйозною" і "політично інфантильною" вимогу блоку ACUM сформувати той же уряд на чолі з Майєю Санду.</p>
      <p>Соціалісти підкреслили, що "дострокові парламентські вибори приведуть країну до хаосу і катастрофічних соціальних і економічно руйнівних наслідків", тому, виходячи з цього, ПСРМ вирішила сформувати уряд меншості.</p>
      <p>Нагадаємо, у вівторок парламент Молдови <b><a href="https://www.eurointegration.com.ua/news/2019/11/12/7102934/">підтримав</a></b> ініціативу соціалістів щодо вотуму недовіри проєвропейському уряду Майї Санду.</p>
      <p>Окрім Партії соціалістів, фактичним лідером якої є проросійський президент Молдови Ігор Додон, ініціативу відставки уряду підтримала Демократична партія, якою донедавна керував олігарх-втікач Влад Плахотнюк.</p>
      <p>Детальніше про ситуацію в Молдові читайте у статті: "<b><a href="https://www.eurointegration.com.ua/articles/2019/11/12/7102949/">Розворот Молдови: які наслідки матиме відставка проєвропейського уряду</a></b>".</p>
      <related>
        <a href="https://www.pravda.com.ua/news/2019/11/12/7231723/"/>
        <a href="https://www.eurointegration.com.ua/news/2019/11/12/7102931/"/>
        <a href="https://www.eurointegration.com.ua/news/2019/11/8/7102801/"/>
      </related>
    </article>
  </body>
</html>