<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/684036/avgenakis-nomoschedio-me-stoicheia-tolmis-kai-olistikis-prosengis"/>
    <meta property="og:site_name" content="enikos.gr"/>
    <meta property="article:published_time" content="2019-11-13T15:56:00+00:00"/>
    <meta property="og:title" content="Αυγενάκης: Νομοσχέδιο με στοιχεία τόλμης και ολιστικής προσέγγισης - Νομοτεχνικές βελτιώσεις ως την Παρασκευή"/>
    <meta property="og:description" content="Ανοιχτό το ενδεχόμενο τροποποίησης του άρθρου 8 του υπό συζήτηση αθλητικού νομοσχεδίου..."/>
  </head>
  <body>
    <article>
      <h1>Αυγενάκης: Νομοσχέδιο με στοιχεία τόλμης και ολιστικής προσέγγισης - Νομοτεχνικές βελτιώσεις ως την Παρασκευή</h1>
      <address>
        <time datetime="2019-11-13T15:56:00+00:00">13 Nov 2019, 15:56</time>
      </address>
      <p>Ανοιχτό το ενδεχόμενο τροποποίησης του άρθρου 8 του υπό συζήτηση αθλητικού νομοσχεδίου, που αφορά τους περιορισμούς θητειών και τα όρια ηλικίας για τους προέδρους και τα εκτελεστικά μέλη των Δ.Σ. των αθλητικών ομοσπονδιών, άφησε ο υφυπουργός Πολιτισμού, Λευτέρης <a href="http://www.enikos.gr/politics/683644/avgenakis-to-neo-nomoschedio-apotelei-tomi-gia-ton-athlitismo">Αυγενάκης</a>. Μιλώντας στην τελευταία συνεδρίαση της Διαρκούς Επιτροπής Μορφωτικών Υποθέσεων της Βουλής, ο κ. Αυγενάκης γνωστοποίησε ότι αργά χθες (12/11) έλαβε μία πρόταση από την Ελληνική Ολυμπιακή Επιτροπή, η οποία (κατά πλειοψηφία) προτείνει να ισχύσει όριο ηλικίας αυξημένο σε σχέση με αυτό που προβλέπει το νομοσχέδιο (75 έτη αντί 70). “Επιφυλασσόμαστε να συζητήσουμε και να καταλήξουμε την Παρασκευή (σ.σ. ημέρα συζήτησης και ψήφισης του νομοσχεδίου στη Βουλή) σε μία ολοκληρωμένη πρόταση”, ανέφερε ο υφυπουργός Αθλητισμού, ο οποίος απέρριψε τις αιτιάσεις περί αντισυνταγματικότητας της διάταξης, λέγοντας ότι υπάρχει σχετική εισήγηση και από το Νομικό Συμβούλιο του Κράτους.</p>
      <p>Ο Λευτέρης Αυγενάκης έκανε εκτενή αναφορά στις θετικές αντιδράσεις Ολυμπιονικών και παλαιών πρωταθλητών αναφορικά με την επίμαχη διάταξη, μεταφέροντας μάλιστα και κάποιες «βαριές» εκφράσεις που αυτοί χρησιμοποίησαν κατά στελεχών ομοσπονδιών που παραμένουν πολλά χρόνια στις θέσεις τους. «Το μήνυμα που μας στέλνει η αθλητική κοινότητα και ιδιαίτερα οι Ολυμπιονίκες είναι ξεκάθαρο», κατέληξε. Παράλληλα, ο υφυπουργός Αθλητισμού επισήμανε ότι και οι διεθνείς αθλητικοί φορείς έχουν θεσπίσει ανάλογους περιορισμούς σε αριθμό θητειών και σε όρια ηλικίας, ενώ κατέθεσε πρόταση για επέκταση της ρύθμισης και στα στελέχη της Ελληνικής Ολυμπιακής Επιτροπής.</p>
      <p>«Είμαι ιδιαίτερα ικανοποιημένος από τη συζήτηση και το κλίμα συναίνεσης που σε γενικές γραμμές διαμορφώθηκε. Ακούστηκε από πολλούς ότι το νομοσχέδιο αποτελεί τομή για τον αθλητισμό. Το νομοσχέδιο έχει στοιχεία τόλμης και ολιστικής προσέγγισης, στο πνεύμα της εναρμόνισης της ελληνικής νομοθεσίας με την ευρωπαϊκή. Τηρήσαμε όλους τους κανόνες καλής νομοθέτησης», τόνισε μεταξύ άλλων ο Λευτέρης Αυγενάκης, προσθέτοντας ότι οι προτάσεις που κατατέθηκαν στην Επιτροπή, τόσο από τους βουλευτές όσο και από τους φορείς του αθλητισμού, έχουν καταγραφεί και αξιολογούνται. «Θα δούμε τι νομοτεχνικές βελτιώσεις μπορούν να γίνουν ως την Παρασκευή», ανέφερε ο υφυπουργός Αθλητισμού.</p>
      <p>Για τα μέτρα καταπολέμησης της βίας, ο κ. Αυγενάκης τόνισε μεταξύ άλλων ότι «δεν λύνουμε όλα τα θέματα της βίας με τρεις διατάξεις, βελτιώνουμε το νομοθετικό πλαίσιο». Για την πλήρη ονομαστικοποίηση των εισιτηρίων είπε ότι θα γίνει σταδιακά, γιατί υπάρχει ένα κόστος που, όπως επισήμανε, δεν μπορούν αυτή τη στιγμή να επωμιστούν όλες οι ΠΑΕ και ΚΑΕ. Χαρακτήρισε υπερβολικά όσο ειπώθηκαν περί αστυνομοκρατούμενου κράτους, διευκρινίζοντας ότι το νομοσχέδιο προβλέπει αξιοποίηση οπτικοακουστικού υλικού που έχει ήδη δημοσιευτεί. Αρνήθηκε επιπλέον ότι υπάρχει πρόβλημα προστασίας ανθρωπίνων δικαιωμάτων, παρότι σχετικές ενστάσεις προβάλλονται και στο υπόμνημα της αρμόδιας ανεξάρτητης Αρχής.</p>
      <p>Για την αναστολή των διατάξεων του νόμου Βασιλειάδη περί απλής αναλογικής στις εκλογές των ομοσπονδιών και ποσόστωσης φύλου, ο υφυπουργός Αθλητισμού επικαλέστηκε τις έντινες αντιδράσεις από το σύνολο σχεδόν των ομοσπονδιών, που θα έπρεπε το προσεχές διάστημα να αλλάξουν τα καταστατικά τους, ενώ προανήγγειλε ότι το ζήτημα του εκλογικού συστήματος στις ομοσπονδίες θα τεθεί σε διαβούλευση ενόψει του βελτιωμένου αθλητικού νόμου, τον οποίο η κυβέρνηση θα αρχίσει να επεξεργάζεται αμέσως μετά την ψήφιση του νομοσχεδίου.</p>
      <p>Για το άρθρο 9, περί παραχώρησης Ολυμπιακών Ακινήτων σε Αθλητικές Ανώνυμες Εταιρείες, ο υφυπουργός Αθλητισμού, αφού τόνισε ότι η εικόνα των εγκαταλελειμένων Ολυμπιακών Εγκαταστάσεων δεν τιμά κανέναν, αναγνώρισε ότι «η συγκεκριμένη διάταξη αφορά το Ολυμπιακό Ακίνητο στα Ανω Λιόσια, το οποίο είναι σε τραγική κατάσταση, και για το οποίο έχει ενδιαφερθεί η ΚΑΕ ΑΕΚ». Υπενθύμισε ότι οι σχετικές συζητήσεις ξεκίνησαν επί κυβέρνησης ΣΥΡΙΖΑ και προανήγγειλε ότι το πρωί της Παρασκευής θα κατατεθεί βελτιωμένη η συγκεκριμένη διάταξη, με συγκεκριμένες ασφαλιστικές δικλείδες.</p>
      <p>Ως προς την επικύρωση του νέου καταστατικού της ΕΟΕ, υπενθύμισε ότι πρόκειται για ομόφωνη απόφαση της Ολυμπιακής Επιτροπής, υπό την πίεση της ΔΟΕ, που εγγράφως είχε χαρακτηρίσει αναχρονιστικό το προηγούμενο καταστατικό. Ο κ. Αυγενάκης δήλωσε σύμφωνος στο αίτημα του προέδρου της ΕΟΕ, Σπύρου Καπράλου, για απαλλαγή από τον ΕΝΦΙΑ για το ΟΑΚΑ και το γήπεδο «Γ. Καραϊσκάκης», προσθέτοντας ότι για το ζήτημα αυτό απαιτείται συνεννόηση με το Υπουργείο Οικονομικών.</p>
      <p>«Είναι ώρα να μιλήσουμε με το χέρι στην καρδιά. Θέλουμε να πετύχουμε τις μεγαλύτερες δυνατές συνθέσεις. Αγωνιούμε να κάνουμε την αθλητική οικογένεια της χώρας πιο αισιόδοξη, πιο χαρούμενη, πιο αποτελεσματική. Είμαστε διατεθειμένοι να συνεργαστούμε για να φτάσει η Ελλάδα πιο ψηλά», κατέληξε ο Λευτέρης Αυγενάκης.</p>
      <related>
        <h4>σχετικά άρθρα</h4>
        <a href="http://www.enikos.gr/sports/684008/o-stefanos-tzivopoulos-stirizei-to-neo-athlitiko-nomoschedio-ti-e%0A%20%20%20%20%0A"/>
        <a href="http://www.enikos.gr/sports/683298/olympionikes-yper-ton-diataxeon-tou-athlitikou-nomoschediou-pos-t%0A%20%20%20%20%0A"/>
        <a href="http://www.enikos.gr/sports/680665/sto-genti-koule-gia-to-mats-ofi-xanthi-o-lefteris-avgenakis%0A%20%20%20%20%0A"/>
        <a href="http://www.enikos.gr/sports/680087/desmi-energeion-tou-avgenaki-gia-ta-prosfata-peristatika-vias%0A%20%20%20%20%0A"/>
        <a href="http://www.enikos.gr/sports/683995/to-seri-tou-panathinaikou-opap-kai-i-epistrofi-tou-olympiakou%0A%20%20%20%20%0A"/>
        <a href="http://www.enikos.gr/sports/683941/prokalei-ilingo-to-poso-pou-dinei-i-real-gia-na-apoktisei-ton-emp%0A%20%20%20%20%0A"/>
        <a href="http://www.enikos.gr/sports/683915/giati-o-klop-erixe-akyro-sti-mantsester-giounaitent-o-rolos-tis-s%0A%20%20%20%20%0A"/>
        <a href="http://www.enikos.gr/sports/683884/nikise-to-peristeri-me-73-65-ti-mornar-sto-mavrovounio-video%0A%20%20%20%20%0A"/>
        <a href="http://www.enikos.gr/sports/683859/psak-gia-slouka-tima-kai-me-to-parapano-to-psomi-tou-stin-tourkia%0A%20%20%20%20%0A"/>
      </related>
    </article>
  </body>
</html>