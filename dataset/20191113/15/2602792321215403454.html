<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/128760-2/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-13T15:44:00+00:00"/>
    <meta property="og:title" content="«Найкраща компанія з регіону, що зростає» ALFA Smart Agro"/>
    <meta property="og:description" content="12 листопада у Лондоні відбулося визначення та нагородження переможців міжнародної премії Crop Science Awards 2019 (Agrow Awards), яку проводить міжнародна"/>
  </head>
  <body>
    <article>
      <h1>«Найкраща компанія з регіону, що зростає» ALFA Smart Agro</h1>
      <address>
        <time datetime="2019-11-13T15:44:00+00:00">13 Nov 2019, 15:44</time>
      </address>
      <figure>
        <img src="https://infoindustria.com.ua/wp-content/uploads/2019/11/ALFA-Smart-Agro_1.jpg"/>
      </figure>
      <p>
        <b>12 листопада у Лондоні відбулося визначення та нагородження переможців міжнародної премії Crop Science Awards 2019 (Agrow Awards), яку проводить міжнародна агенція Agrow, підрозділ світового лідера з аналітики Informa.</b>
      </p>
      <p>Переможцем премії вперше в історії стала українська компанія ALFA Smart Agro.</p>
      <p>ALFA Smart Agro отримала перемогу у номінації «Найкраща компанія з регіону, що зростає» (Best Company from an Emerging Region). В цій категорії відзначають команди, які зробили найбільший вклад у розвиток галузі засобів захисту рослин у своєму регіоні. Судді міжнародної премії Crop Science Awards 2019 високо оцінили стратегію розвитку ALFA Smart Agro, яка фокусується на розробці нових продуктів та інновації в формуляціях.</p>
      <figure>
        <img src="http://infoindustria.com.ua/wp-content/uploads/2019/11/ALFA-Smart-Agro.jpg"/>
      </figure>
      <p>«Стратегія розвитку ALFA Smart Agro – це пошук нових рішень, які відзначаються, в першу чергу, зручністю застосування, швидкістю дії та високою ефективністю в полі, – зазначив голова наглядової ради компанії ALFA Smart Agro Борис Тодоров. – Crop Science Awards вважається найпрестижнішою нагородою у галузі захисту рослин. Для нас це дуже висока оцінка – бути серед кращих компаній з усього світу та перемогти в номінації, де разом з нами змагалися інноваційні та технологічні компанії з різних країн та регіонів. Це підтверджує правильність нашого шляху та надихає команду на нові досягнення».</p>
      <p>За 4 роки компанія ALFA Smart Agro оновила портфель продуктів на 50% та випустила на ринок 25 інноваційних препаратів, 9 із яких з’явилися у 2018 році. Сьогодні 24 інноваційні препарати ALFA Smart Agro захищені патентами. Три технології компанія патентує в Європі за міжнародною процедурою. Такий підхід дозволив компанії швидко завоювати довіру аграріїв України та збільшити свою присутність на ринку, що й відзначили судді міжнародної премії Crop Science Awards 2019.</p>
      <p>Окрім перемоги у номінації «Найкраща компанія з регіону, що зростає», ALFA Smart Agro увійшла до фіналу премії у номінації «Найкраща інновація в формуляції» (Best Formulation Innovation). Цю відзнаку присуджують за революційні рішення у пошуку нових формуляцій і сполук, а також найзначніші інновації в формуляції агрохімічних та біологічних препаратів, які призводять до покращення безпеки користувачів, зменшення негативного впливу на довкілля та підвищення ефективності продукту.</p>
      <p>Вихід до фіналу у цій номінації компанії ALFA Smart Agro забезпечила технологія Smart CompleX, яка дозволяє зменшити пестицидне навантаження на ґрунт та довкілля, а також має ряд технологічних переваг. Сьогодні ця технологія використовується при виробництві інноваційних протруйників ALFA Smart Agro Кантаріс та Авіценна.</p>
      <figure>
        <img src="http://infoindustria.com.ua/wp-content/uploads/2019/11/Sertifikat.jpg"/>
      </figure>
      <p>Нагорода Agrow Awards була заснована у 2007 році і до сьогодні вважається найпрестижнішою відзнакою у сфері захисту рослин. Вона створена, щоб відзначити компанії, які запропонували найвизначніші інновації та зробили вагомий вклад у розвиток галузі в цілому. Авторитетне журі, до складу якого входять незалежні експерти, визначає переможців серед претендентів з усього світу. Цього року премію присуджували у 14-ти номінаціях. Повний перелік переможців та фіналістів у кожній із номінацій доступний для перегляду на офіційному сайті організаторів <a href="https://agribusinessintelligence.informa.com/events-and-webinars/events/crop-science-forum-and-awards.">https://agribusinessintelligence.informa.com/events-and-webinars/events/crop-science-forum-and-awards.</a></p>
      <p>Інфоіндустрія</p>
      <p>за матеріалами прес-служби ALFA Smart Agro</p>
    </article>
  </body>
</html>