<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684033/gennimata-anoichta-panepistimia-kai-ochi-fainomena-vias-kai-anomi"/>
    <meta property="og:site_name" content="enikos.gr"/>
    <meta property="article:published_time" content="2019-11-13T15:53:00+00:00"/>
    <meta property="og:title" content="Γεννηματά: Ανοιχτά πανεπιστήμια και όχι φαινόμενα βίας και ανομίας- BINTEO"/>
    <meta property="og:description" content="Κανείς δεν έχει το δικαίωμα να αμαυρώσει τον αγώνα φοιτητών για ..."/>
  </head>
  <body>
    <article>
      <h1>Γεννηματά: Ανοιχτά πανεπιστήμια και όχι φαινόμενα βίας και ανομίας- BINTEO</h1>
      <address>
        <time datetime="2019-11-13T15:53:00+00:00">13 Nov 2019, 15:53</time>
      </address>
      <p>Κανείς δεν έχει το δικαίωμα να αμαυρώσει τον αγώνα φοιτητών για δημοκρατία και για ελευθερία, τόνισε κατά την παρέμβασή της από το βήμα της Βουλής στη συζήτηση για τους Ποινικούς Κώδικες, η πρόεδρος του Κινήματος Αλλαγής, <a href="http://www.enikos.gr/politics/682238/i-gennimata-meta-ti-synantisi-me-ton-stournara-i-exygiansi-ton-tr">Φώφη Γεννηματά, </a>ζητώντας ευθύνη και αυτοσυγκράτηση ενόψει της επετείου για την εξέγερση του Πολυτεχνείου.</p>
      <p>Η κ. Γεννηματά τόνισε ότι η θέση του κόμματός της είναι σαφής και κατηγορηματική: «Ανοιχτά πανεπιστήμια χώρος διακίνησης ιδεών, ασφαλή για φοιτητές και την ακαδημαϊκή κοινότητα. Είμαστε ταυτόχρονα απέναντι στα φαινόμενα βίας και ανομίας», είπε η κ. Γεννηματά και πρόσθεσε ότι ορθά παρενέβη η Αστυνομία για να αποκαλύψει το οπλοστάσιο στην ΑΣΟΕΕ, όμως η παρέμβασή της την επόμενη ημέρα ήταν περιττή. «Γι αυτό επέμενα στη πρότασή μου για το άσυλο το καλοκαίρι που εφ' όσον είχε ψηφιστεί δεν θα επέτρεπε την αδικαιολόγητη βια όπως αυτή που έδειξαν τη Δευτέρα στην ΑΣΟΕΕ. Με την δική μας διάταξη θα είχαμε αποφύγει».</p>
      <p>Ασκώντας έντονη κριτική στη ΝΔ και ΣΥΡΙΖΑ, η κ. Γεννηματά, ανέφερε πως «θέλουν να μας πείσουν ότι είμαστε διαρκώς εγκλωβισμένοι σε ένα δίλημμα. Είτε τυφλή βία είτε θα επιστρέψουμε στον αυταρχισμό που επαναφέρει η ΝΔ ως κύρια επιδίωξη. Λέμε καθαρά όχι και στις δύο επιλογές, γιατί και οι δύο οδηγούν σε κλειστά πανεπιστήμια. Η μια από τις μπαχαλάκηδες και η άλλη από επικίνδυνες συγκρούσεις».</p>
      <p>Η Φώφη Γεννηματά σχολίασε τις εξελίξεις στην υπόθεση Novartis στην οποία, όπως σημείωσε μέρα με τη μέρα αποκαλύπτεται το πολυπλόκαμο παραδικαστικό κύκλωμα. «Τα πειθήνια όργανα του παραμένουν πιστά στο σχέδιο και προσπαθούν έστω και στο τέλος να νομιμοποίησουν αστήρικτες και καθοδηγούμενες ενέργειες», ανέφερε η πρόεδρος του Κινήματος Αλλαγής ενώ τόνισε ότι ποινική δίωξη που παραγγέλθηκε κατά του Ανδρέα Λοβέρδου είναι το τελευταίο δείγμα γραφής ενός συστήματος που αποδομείται. Μια μόλις ημέρα μετά το αίτημα του εισαγγελέα του Αρείου Πάγου για αφαίρεση του φακέλου από την κ. Τουλουπάκη αυτή έσπευσε να κάνει δίωξη»,πρόσθεσε.</p>
      <p>«Κυνικά και απροκάλυπτα προσέθεσε ένα κομμάτι στο παζλ της σκευωρίας. Παρά τα εμπόδια και τα προσκόμματα του ΣΥΡΙΖΑ και τη στροφή του τώρα η Προανακριτική ξεκίνησε από χθες την ουσιαστική της λειτουργία. Είμαστε σίγουροι ότι η αλήθεια θα λάμψει», υπογράμμισε η κ. Γεννηματά.</p>
      <p>Η πρόεδρος του ΚΙΝΑΛ αναφέρθηκε και στο προσφυγικό-μεταναστευτικό πρόβλημα που αντιμετωπίζει η χώρα λέγοντας ότι οι πολιτικές που ακολουθεί η κυβέρνηση έχουν αποτύχει. «Χωρίς αναθεώρηση του Κανονισμού του Δουβλίνου, χωρίς πρόγραμμα μετεγκατάστασης, χωρίς φύλαξη συνόρων, ζητώντας μόνο μικροδιευκολύνσεις δεν αντιμετωπίζεται το πρόβλημα», είπε και πρόσθεσε ότι δεν θα ξεπεραστεί όσο τα κλειδιά της λύσης παραμένουν στον Ερντογάν εκβιάζει.</p>
      <p>Για τις συζητούμενες αλλαγές στους ποινικούς κώδικες η πρόεδρος του ΚΙΝΑΛ επέκρινε τόσο την κυβέρνηση όσο και τον ΣΥΡΙΖΑ υποστηρίζοντας ότι «από την απόλυτη ιδεοληπτική καθαρότητα του ΣΥΡΙΖΑ πηγαίνουμε στο άλλο άκρο. Η μέση οδός είναι ουτοπία. Περιμένουμε απαντήσεις από τον πρωθυπουργό στην ερώτηση που καταθέσαμε».</p>
      <p>Αιχμές άφησε και για την διάταξη περί επαναφοράς της βλασφημίας που απεσύρθη επισημαίνοντας ότι πρόκειται για «απόπειρα νεκρανάστασης του. Περνιέστε και για φιλελεύθεροι. Καλώς το αποσύρατε κακώς το σκεφτήκατε εξαρχής», υπογράμμισε η Φώφη Γεννηματά.</p>
      <p>Έκανε ειδική αναφορά στη διάταξη για την απιστία τραπεζικών στελεχών τονίζοντας ότι η προτεινόμενη διάταξη ενέχει σοβαρά ζητήματα νομικά ίσως και συνταγματικά και πως εισάγει εξαιρέσεις χωρίς επαρκή αιτιολογία ζητώντας να γίνει δεκτή η πρόταση που έχει καταθέσει το Κίνημα Αλλαγής με την οποία επιχειρείται να συγκεράσει και την ρύθμιση και την ασφάλεια δικαίου.</p>
      <p>
        <b>Δείτε το βίντεο:</b>
      </p>
      <figure>
        <iframe src="https://www.youtube.com/embed/hQ6Iys225Z8" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/683847/apochorisan-oi-vouleftes-tou-syriza-apo-tin-epitropi-morfotikon-y%0A%20%20%20%20%0A"/>
        <a href="http://www.enikos.gr/politics/683786/agria-kontra-sti-vouli-gia-tin-asoee-kerameos-ekopsan-tin-porta-m%0A%20%20%20%20%0A"/>
        <a href="http://www.enikos.gr/politics/683028/simera-sta-kommata-to-schedio-nomou-gia-ti-psifo-ton-apodimon-se-%0A%20%20%20%20%0A"/>
        <a href="http://www.enikos.gr/politics/682901/psifistike-epi-tis-archis-to-nomoschedio-pou-kyronei-praxeis-nomo%0A%20%20%20%20%0A"/>
        <a href="http://www.enikos.gr/politics/682907/avgenakis-eimaste-etoimoi-na-analavoume-to-politiko-kostos-prokei%0A%20%20%20%20%0A"/>
        <a href="http://www.enikos.gr/politics/682927/epithesi-tsipra-ston-proedro-tis-voulis-ton-katigorei-gia-aftarch%0A%20%20%20%20%0A"/>
        <a href="http://www.enikos.gr/politics/682913/proanakritiki-gia-papangelopoulo-anavlithike-i-synedriasi-meta-ti%0A%20%20%20%20%0A"/>
        <a href="http://www.enikos.gr/politics/682864/karagkounis-ston-realfm-978-dikonomikes-faidrotites-osa-ischyrize%0A%20%20%20%20%0A"/>
        <a href="http://www.enikos.gr/politics/682868/exairesi-trion-voulefton-zita-o-papangelopoulos-tsovolas-kata-vat%0A%20%20%20%20%0A"/>
      </related>
    </article>
  </body>
</html>