<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ucastnici-stavky-za-klima-protestuji-pred-rektoratem-uk/1820627?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T15:39:00+00:00"/>
    <meta property="og:title" content="Účastníci stávky za klima protestují před rektorátem UK"/>
    <meta property="og:description" content="Praha - Účastníci studentské okupační stávky za klima se dnes odpoledne z Filozofické fakulty Univerzity Karlovy v Praze, kde stávku v úterý zahájili, přesunuli k rektorátu univerzity. Několik desítek mladých lidí obsadilo vstupní halu historické budovy Karolina, v níž hodlají zůstat zřejmě i přes noc. Žádají nejen konkrétní opatření vlády na ochranu životního prostředí, ale i odstoupení rektora UK Tomáše Zimy, kterému vyčítají několik kauz. Vyjádření Zimy a univerzity ČTK shání."/>
  </head>
  <body>
    <article>
      <h1>Účastníci stávky za klima protestují před rektorátem UK</h1>
      <address><time datetime="2019-11-13T15:39:00+00:00">13 Nov 2019, 15:39</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Účastníci studentské okupační stávky za klima se dnes odpoledne z Filozofické fakulty Univerzity Karlovy v Praze, kde stávku v úterý zahájili, přesunuli k rektorátu univerzity. Několik desítek mladých lidí obsadilo vstupní halu historické budovy Karolina, v níž hodlají zůstat zřejmě i přes noc. Žádají nejen konkrétní opatření vlády na ochranu životního prostředí, ale i odstoupení rektora UK Tomáše Zimy, kterému vyčítají několik kauz. Vyjádření Zimy a univerzity ČTK shání.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573658029_P201911130832401.jpg"/>
        </figure>
        <figure>
          <img src="https://i3.cn.cz/6/1573658104_P201911130832901.jpg"/>
        </figure>
        <figure>
          <img src="https://i3.cn.cz/6/1573659545_P201911130864501.jpg"/>
        </figure>
        <figure>
          <img src="https://i3.cn.cz/6/1573659664_P201911130867101.jpg"/>
        </figure>
        <figure>
          <img src="https://i3.cn.cz/6/1573659712_P201911130867701.jpg"/>
        </figure>
        <figure>
          <img src="https://i3.cn.cz/6/1573659731_P201911130868201.jpg"/>
        </figure>
      </slideshow>
      <p>Podle policistů se na pochod vydalo zhruba 80 vysokoškoláků, kteří před 15:00 dorazili do sídla univerzity v Karolinu. Cestou k němu mimo jiné skandovali heslo Radši lepší klima nežli rektor Zima. Rektor s nimi diskutoval ve vstupní hale, kterou obsadili. Jeho argumenty ale studenti nepřijali, skandovali Rezignaci a pískali na něj. Tvrdí, že rektora neuznávají jako autoritu. Zima jim řekl, že odstoupit nehodlá, a odešel. Studenti se poté rozhodli, že budou dál okupovat vstup do rektorátu, ale nebudou ho blokovat, uvedl mluvčí iniciativy Univerzity za klima Kryštof Říha. Podle zpravodajky ČTK se má budova rektorátu v 18:00 zamknout.</p>
      <p>Stávkující rektorovi vytýkají zejména aféru kolem spolupráce univerzity s úvěrovou společností Home Credit, která se zavázala univerzitě po dobu tří let poskytovat ročně půl milionu korun. Vedení univerzity čelilo za toto partnerství kritice a Home Credit od smlouvy následně odstoupil. Vedle toho studenti poukazují na to, že Home Credit patří Petru Kellnerovi, který přispívá Institutu Václava Klause, jenž popírá klimatické změny.</p>
      <p>Vysokoškoláci protestují proti klimatickým změnám a za lepší ochranu životního prostředí po vzoru středoškoláků. Stávka má trvat do dneška. Zástupci iniciativy Univerzity za klima v úterý upozornili, že stávkou nemíří proti vedení FF UK, ale chtějí vyzvat vládu k omezení emisí. Společnost podle nich potřebuje změnu ve svém přístupu k životnímu prostředí a lidé by v tomto ohledu měli být aktivnější. Následně se skupina vysokoškoláků vydala do budovy fakulty, kde nakonec strávili i noc. Organizátoři dnes ČTK řekli, že v budově přespalo kolem 300 lidí.</p>
      <p>Vedení fakulty původně odmítalo studentům přespání ve škole povolit, svolilo k tomu až večer. Proděkan fakulty Daniel Soukup to dnes odůvodnil tím, že do úterního večera nefungovala komunikace ze strany organizátorů, takže vedení školy nevědělo, co se bude ve škole dít. "Nemohli jsme přespání dovolit z bezpečnostních důvodů. Ale v podvečer se situace radikálně změnila, dospěli jsme k domluvě a noc proběhla výborně," řekl ČTK Soukup. Doplnil, že se s organizátory domluvil na řešení případných škod.</p>
    </article>
  </body>
</html>