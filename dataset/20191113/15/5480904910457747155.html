<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/odbornici-doporucili-nahradit-prazsky-zeleznicni-most-novym/1820613?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T15:23:00+00:00"/>
    <meta property="og:title" content="Odborníci doporučili nahradit pražský železniční most novým"/>
    <meta property="og:description" content="Praha - Kloknerův ústav ČVUT doporučil Správě železniční dopravní cesty (SŽDC) neopravovat současný pražský železniční most z Podskalí na Smíchov a nahradit jej novým. ČTK to dnes sdělila mluvčí SŽDC Nela Friebová. Most posuzoval také švýcarský odborník profesor Eugen Brühwiler, který uvedl, že most má smysl opravovat jen v případě, že nebude rozebírána konstrukce a vyjde to levněji než novostavba. Most, který je kulturní památkou, je dlouhodobě ve špatném stavu."/>
  </head>
  <body>
    <article>
      <h1>Odborníci doporučili nahradit pražský železniční most novým</h1>
      <address><time datetime="2019-11-13T15:23:00+00:00">13 Nov 2019, 15:23</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Kloknerův ústav ČVUT doporučil Správě železniční dopravní cesty (SŽDC) neopravovat současný pražský železniční most z Podskalí na Smíchov a nahradit jej novým. ČTK to dnes sdělila mluvčí SŽDC Nela Friebová. Most posuzoval také švýcarský odborník profesor Eugen Brühwiler, který uvedl, že most má smysl opravovat jen v případě, že nebude rozebírána konstrukce a vyjde to levněji než novostavba. Most, který je kulturní památkou, je dlouhodobě ve špatném stavu.</p>
      <p>"Vzhledem k aktuálnímu stavebnímu stavu mostu, který je potřeba řešit velmi urgentně, vysoké intenzitě provozu současné a ještě vyšší plánované, možnostem provedení opravy a rizikům při realizaci opravy a při budoucím provozu a dalším hlediskům se jeví jako nejschůdnější varianta realizace nového mostu," cituje závěr Kloknerova ústavu SŽDC.</p>
      <p>Brühwiler ve své zprávě navrhl řešení, které by spočívalo v úpravě mostovky na pevnou jízdní dráhu, a nastínil způsob opravy nosné ocelové konstrukce. Kloknerův ústav navrženou možnost podle SŽDC prověřil a konstatoval, že navržené řešení představuje technická, ekonomická i legislativní rizika. Řešení prý navíc není vyzkoušeno a ověřeno na žádném podobném mostu a některé přístupy nejsou v souladu s českou legislativou.</p>
      <p>SŽDC předalo veškeré dokumenty ministerstvu kultury. Most je totiž kulturní památkou a ministerstvo před případnou demolicí z něho musí sejmout památkovou ochranu. SŽDC chce o budoucnosti mostu jednat rovněž s vedením hlavního města. Kromě toho, že je most v Praze, a tak městu patří pěší lávky, které na něm jsou.</p>
      <p>V minulosti se objevilo několik variant řešení. Mezi nimi byl mimo jiné návrh na zbourání a stavba nového mostu pro vlaky i auta, výstavba repliky nebo návrh vybudovat na současných pilířích novou konstrukci.</p>
      <p>Železniční most na Výtoni byl ve své původní podobě zprovozněn 15. srpna 1872. Na přelomu 19. a 20. století byl nahrazen mostem, který se klene přes Vltavu dosud. Současný most je tvořen třemi příhradovými nosníky s rozpětím 69,9 metru, široký je 8,1 metru a dlouhý 298,4 metru. Konstrukce je podle památkářů významnou technickou kulturní památkou v exponované části Pražské památkové rezervace.</p>
    </article>
  </body>
</html>