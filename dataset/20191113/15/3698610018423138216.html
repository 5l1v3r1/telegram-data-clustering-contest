<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-nabu-zavershili-rozsliduvannya-proti-eksglavi-nazk-329521_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T15:42:00+00:00"/>
    <meta property="og:title" content="В НАБУ завершили розслідування проти ексглави НАЗК"/>
    <meta property="og:description" content="Наталія Корчак не внесла в декларацію за 2016 рік відомості про авто."/>
  </head>
  <body>
    <article>
      <h1>В НАБУ завершили розслідування проти ексглави НАЗК</h1>
      <h2>Наталія Корчак не внесла в декларацію за 2016 рік відомості про авто.</h2>
      <address>
        <time datetime="2019-11-13T15:42:00+00:00">13 Nov 2019, 15:42</time>
      </address>
      <p>В <b><a href="https://dt.ua/ECONOMICS/nabu-povidomilo-pro-pidozru-vlasniku-ta-eksgolovi-pravlinnya-vab-bank-329502_.html">Національному антикорупційному бюро України</a> </b>завершили розслідування стосовно ексглави Національного агентства з запобігання корупції Наталії Корчак. У вівторок підозрюваній та її захисникам було відкрито матеріали кримінального провадження для ознайомлення перед складанням обвинувального акту і його скерування до суду.</p>
      <p>"Слідство встановило, що колишня глава НАЗК не внесла в декларацію за 2016 рік відомості про авто, яке перебувало в її постійному користуванні. Це авто в 2016 році придбала мати її чоловіка за 544,39 тисяч гривень, проте станом на 31 грудня 2016 року це майно перебувало в постійному користуванні ексчиновниці і її чоловіка. Отже, за законом, цей факт повинен був бути відображений в декларації за 2016 рік, чого колишня посадовиця не зробила", - повідомляє пресслужба НАБУ.</p>
      <p>Дії Корчак кваліфіковані за ст. 366-1 Кримінального кодексу України.</p>
      <p>Зазначається, що подання завідомо недостовірних відомостей у декларації або їх приховування карається штрафом від 2500 до 3000 неоподатковуваних мінімумів доходів громадян або громадськими роботами на строк від 150 до 240 годин. Також може загрожувати позбавлення волі на термін до 2 років з позбавленням права обіймати певні посади чи займатися певною діяльністю на строк до 3 років.</p>
      <p>Корчак<b><a href="https://dt.ua/UKRAINE/eks-golovi-nazk-gotuyut-povidomlennya-pro-pidozru-zmi-322489_.html"> керувала НАЗК з 2016 по 2018 рік</a></b>. У 2017 році НАБУ ініціювало розслідування щодо Корчак. У 2018 році САП відмовилася погодити підозру Корчак. 16 серпня 2019 Солом'янський суд Києва скасував закриття справи проти ексголови НАЗК.</p>
      <p>Раніше детективи НАБУ <b><a href="https://dt.ua/UKRAINE/kolishnomu-gendirektoru-ukroboronpromu-povidomleno-pro-pidozru-nabu-329336_.html">повідомили колишньому генеральному директору</a></b> державного концерну <a href="https://dt.ua/UKRAINE/reforma-ukroboronpromu-speceksporteriv-zbroyi-stane-vtrichi-menshe-327999_.html"><b>"Укроборонпром"</b></a>  Павлу Букіну про підозру у внесенні недостовірних відомостей до декларації. </p>
      <p>Прокурор оголосив обвинувачення у справі щодо декларування недостовірної інформації <b><a href="https://dt.ua/UKRAINE/truhanovu-ogolosili-obvinuvachennya-v-deklaruvanni-nepravdivoyi-informaciyi-328705_.html">міським головою Одеси Генадієм Трухановим</a></b>. </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>