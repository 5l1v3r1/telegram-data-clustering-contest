<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231871/"/>
    <meta property="og:site_name" content="Українська правда"/>
    <meta property="article:published_time" content="2019-11-13T15:36:24+00:00"/>
    <meta property="og:title" content="Глава СБУ про скандал з Фединою: Якщо підтвердиться погроза, йтиметься про ув’язнення"/>
    <meta property="og:description" content="Служба безпеки теж розслідує провадження щодо висловлювань народного депутата “Європеської солідарності” Софії Федини та волонтерки Марусі Звіробій на адресу президента Володимира Зеленського про можливість його загибелі на передовій."/>
  </head>
  <body>
    <article>
      <h1>Глава СБУ про скандал з Фединою: Якщо підтвердиться погроза, йтиметься про ув’язнення</h1>
      <address>
        <time datetime="2019-11-13T15:36:24+00:00">13 Nov 2019, 15:36</time>
      </address>
      <p>Служба безпеки теж розслідує провадження щодо висловлювань народного депутата "Європеської солідарності" Софії Федини та волонтерки Марусі Звіробій на адресу президента Володимира Зеленського про можливість його загибелі на передовій.</p>
      <p><b>Джерело</b>: інтерв’ю глави СБУ Івана Баканова "<a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Главкому</a>"</p>
      <p><b>Деталі:</b> Раніше Генпрокуратура визначила підслідність за Держбюро розслідувань, але Баканов підтвердив, що Служба безпеки теж займається цією справою.<br/><br/><b>Пряма мова:</b> "Я вважаю, ця справа матиме продовження найближчим часом. Кримінальний кодекс усе чітко визначає: якщо лінгвістична експертиза підтвердить, що це була реальна погроза, то йтиметься про ув’язнення. Наскільки мені відомо, кримінальне провадження відкрите, я думаю, відповідна експертиза призначена.<br/><br/>Взагалі це питання до культури наших політиків. Не тільки Федина у цьому питанні "засвітилась". Ми повинні поважати інститут президента, будь-який державний інститут. Ми зараз не говоримо про гумор – увесь світ жартує над політиками, у цьому нічого такого немає. Але, наприклад, у законодавстві Німеччини є чітка відповідальність за такі речі. В українському – немає. Якщо ми зараз ініціюватимемо відповідні зміни до законодавства, нас розкритикують".</p>
      <p><b>Що передувало:</b> Генеральна прокуратура<a href="https://www.pravda.com.ua/news/2019/11/1/7230730/"> відкрила кримінальне провадження</a> щодо висловлювань Федини на адресу Зеленського, яка з волонтеркою Марусею Звіробій обговорювала варіанти загибелі президента на передовій ("Там ненароком може взірватися граната, а ще там обстріли бувають" - цитата).</p>
      <p>Генпрокурор Руслан Рябошапка назвав справу фактовою, а не стосовно конкретно Федини. У фракції "Євросолідарність" заявили, що це є переслідуванням за погляди та обмеженням свободи слова в Україні.</p>
      <p>
        <b>Передісторія: </b>
      </p>
      <ul>
        <li>26 жовтня президент Володимир <a href="https://www.pravda.com.ua/news/2019/10/26/7230161/">Зеленський приїхав</a> у с.Золоте-4, де добровольці та ветерани виступали проти відведення українських військ. Спілкування з добровольцями виявилось дуже емоційним. Під час розмови з одним з чоловіків Зеленський заявив: "Я прийшов тобі сказав, ви зброю відведіть. Ти мені переводиш стрілки. Ти мені взагалі не можеш ніякі ультиматуми озвучувати. ...  Я президент цієї країни. Мені 42-й рік. Я ж не лох якийсь".</li>
        <li>Коментуючи висловлювання Зеленського народна депутатка "Євросолідарності" Софія Федина та волонтер Маруся Звіробій, наголошували на неприпустимості такої поведінки президента, звинувачували його у спробі капітуляції перед агресором та припускали, що може статися із Зеленським на передовій. "Там ненароком може взірватися граната, а ще там обстріли бувають.. Було би найкрасивіше, щоб це все сталося під час московського обстрілу, коли дехто в білій чи голубій сорочечці припреться на передову", – сказала зокрема Федина.</li>
        <li>У фракції "Слуга народу" <a href="https://www.pravda.com.ua/news/2019/10/28/7230270/">обурилися</a> висловлюваннями Федини стосовно Зеленського.</li>
        <li>Співголова фракції "Європейська солідарність" Ірина Геращенко пригадала "слугам народу" висловлювання їхнього одіозного колеги <a href="https://ms.detector.media/ethics/manipulation/khto_takiy_oleksandr_dubinskiy_z_yakim_cherez_feyki_suditsya_suprun/">Олександра Дубінського</a>, який свого часу пропонував перетворити на "газову камеру" президентський форум Петра Порошенка.</li>
        <li>Депутат "Слуги народу" Олександр <a href="https://www.pravda.com.ua/news/2019/10/28/7230319/">Качура поскаржився</a> в Генеральну прокуратуру і Державне бюро розслідувань на Федину.</li>
      </ul>
      <related>
        <a href="https://www.pravda.com.ua/news/2019/11/13/7231874/"/>
        <a href="https://www.pravda.com.ua/news/2019/11/13/7231792/"/>
        <a href="https://www.pravda.com.ua/news/2019/11/11/7231615/"/>
      </related>
    </article>
  </body>
</html>