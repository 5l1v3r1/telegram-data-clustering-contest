<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/bakanov-radit-parlamentaryam-zahoditi-do-sesiynoji-zali-vzagali-bez-telefoniv-639694.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T15:15:56+00:00"/>
    <meta property="og:title" content="Як боротися з пранкерами та папараці? Глава СБУ дав важливу пораду депутатам"/>
    <meta property="og:description" content="Баканов радить парламентарям заходити до сесійної зали взагалі без телефонів"/>
  </head>
  <body>
    <article>
      <h1>Як боротися з пранкерами та папараці? Глава СБУ дав важливу пораду депутатам</h1>
      <address>
        <time datetime="2019-11-13T15:15:56+00:00">13 Nov 2019, 15:15</time>
      </address>
      <h4>Баканов радить парламентарям заходити до сесійної зали взагалі без телефонів</h4>
      <p>Голова Служби безпеки України Іван Баканов вважає, що у залі Верховної Ради народні депутати повинні працювати, а не «сидіти» у телефонах.</p>
      <p>Таку думку Баканов висловив<a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html"> в інтерв’ю «Главкому»</a>.</p>
      <p>«Я не розумію, навіщо взагалі вони переписуються з кимось, особливо в залі Верховної Ради. На сьогодні настільки все діджиталізовано, що всі повинні пам’ятати: там на балконі<i> (ложа преси - «Главком»)</i> стоїть людина з супероптикою і бачить текст на екрані», - зауважує голова СБУ.</p>
      <p>Баканов заявив, що взагалі «запропонував би заходити до зали Верховної Ради, в принципі, без телефонів».</p>
      <p>«Це б менше відволікало від роботи. Погодьтеся, ви б не терпіли у себе в редакції працівника, який цілий день в телефоні? То чому депутатам можна?», - обурюється високопосадовець.</p>
      <p>Баканов також нагадав, що факти, які спливли з переписок депутатів, поки не отримують продовження у розслідуваннях, бо «депутати мають статус недоторканих і представники СБУ не мають права працювати щодо них». «Але ми чекаємо 1 січня 2020 року, коли вони цей статус втратять», - запевнив голова Служби безпеки і додав, що пранкер Джокер, який оприлюднював скандальну інформацію про «слуг народу» «не зробив нічого такого, що б могло привернути увагу Служби безпеки».</p>
      <p>«Поки ніхто з депутатів із запитом щодо нього не звертався», - сказав високопосадовець.</p>
      <p>Як повідомлялося, <a href="https://glavcom.ua/country/politics/bogdan-nazvav-prichini-zbilshennja-finansuvannja-sbu-ta-mvs-638832.html">Богдан назвав причини збільшення фінансування СБУ та МВС.</a></p>
      <blockquote><b>Читайте детальніше тут:<br/></b><br/>   •  <b><a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Перше велике інтерв’ю голови Служби безпеки України Івана Баканова</a></b></blockquote>
      <related>
        <a href="https://glavcom.ua/country/society/zvisno-niyakoji-biyki-ne-bulo-glava-sbu-vpershe-prokomentuvav-svoji-stosunki-z-bogdanom-639692.html"/>
        <a href="https://glavcom.ua/country/politics/u-zelenskogo-vidreaguvali-na-chutki-pro-bijku-bogdana-ta-bakanova-637325.html"/>
        <a href="https://glavcom.ua/country/politics/budesh-kishkam-hvosti-krutiti-bogdan-prigroziv-glavi-sbu-vipiti-vsyu-krov-637278.html"/>
      </related>
    </article>
  </body>
</html>