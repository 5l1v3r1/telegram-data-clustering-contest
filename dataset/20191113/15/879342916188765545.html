<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/13/pogljad/bezpeka/zustrich-zelenskoho-putinym-yakyx-umov-mozhlyva-rozmova-tet-a-tet"/>
    <meta property="og:site_name" content="Слово і Діло"/>
    <meta property="article:published_time" content="2019-11-13T15:03:27+00:00"/>
    <meta property="og:title" content="Зустріч Зеленського з Путіним: за яких умов можлива розмова тет-а-тет"/>
    <meta property="og:description" content="Експрезидент Казахстану Нурсултан Назарбаєв запропонував організувати зустріч президента України Володимира Зеленського з президентом РФ Володимиром Путіним."/>
  </head>
  <body>
    <article>
      <h1>Зустріч Зеленського з Путіним: за яких умов можлива розмова тет-а-тет</h1>
      <address><time datetime="2019-11-13T15:03:27+00:00">13 Nov 2019, 15:03</time> by <a rel="author">Михайло Дяденко, Олег Жданов</a></address>
      <p>
        <b>Президент України <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> хоче налагодити певну взаємодію з російським лідером Володимиром Путіним у відповідь на очікування громадян України. Таку точку зору в коментарі «Слово і Діло» висловив політолог Михайло Дяденко.</b>
      </p>
      <p>Експерт звернув увагу, що відповідних соціологічних досліджень з цього приводу поки що не було, але більшість громадян України хоче врегулювання конфлікту на Донбасі, щоб був опрацьований певний механізм, що дозволить повернути території ОРДЛО під українську юрисдикцію.</p>
      <p>«<i>Тому Зеленський, мабуть, намагається знайти точки дотику для того, щоб поговорити з Путіним, надати прискорення процесу мирного врегулювання, повернути окуповані території і вирішити питання з обміном полоненими</i>», – припустив Дяденко.</p>
      <p>Михайло Дяденко звернув увагу на ініціативу експрезидента Казахстану організувати зустріч, проте зазначив, що між Назарбаєвим і Путіним зараз немає тісних відносин, щоб виник якийсь міст довіри для запуску іншого формату перемовин.</p>
      <p>Крім того, Мінський і Нормандський формати – питання не тільки врегулювання конфлікту на Донбасі. Політолог підкреслив, що в рамках угод Україна виконала частину вимог і тепер черга РФ.</p>
      <p>«<i>Залежно від поведінки Росії тепер країни ЄС будуть ухвалювати рішення – послаблювати санкції, залишити сталими чи посилювати у разі, якщо РФ піде на загострення ситуації</i>», – констатував Дяденко.</p>
      <p>На його погляд, для того, щоб відбулася перша розмова тет-а-тет, щонайменше повинна пройти зустріч в рамках Нормандського формату.</p>
      <p>Також політолог припустив, що в рамках міжнародних заходів, можливо, відбудеться особиста розмова Путіна з Зеленським.</p>
      <p>Військовий експерт Олег Жданов, своєю чергою, акцентував увагу на тому, що Володимир Зеленський «фанатично хоче зустрітися з Путіним», але не визнає і не називає Росію країною-агресором.</p>
      <p>«<i>Як можна припинити війну, якщо війни немає? А доти, доки президент не визнає РФ і Путіна агресором, немає з ким сідати за стіл переговорів і домовлятися про мир. Від нього чекають не відведення військ з територій, за яку наші хлопці віддавали свої життя, а конкретних політичних рішень і дій</i>», – запевнив експерт.</p>
      <p>На його думку, для Зеленського найправильніший крок – визнати Росію країною-агресором, яка веде війну на нашій території, далі залучати до процесу ООН і потім сідати з Путіним за стіл переговорів.</p>
      <p>Як відомо, експрезидент Казахстану Нурсултан <a href="https://www.slovoidilo.ua/2019/11/12/novyna/polityka/nazarbayev-zaproponuvav-orhanizuvaty-zustrich-zelenskoho-ta-putina">Назарбаєв запропонував організувати зустріч президента України Володимира Зеленського з президентом РФ</a> Володимиром Путіним. Президент України дав згоду на перемовини, а в Кремлі вважають, що непідготовлена ​​зустріч «принесе мало користі».</p>
      <p>Нагадаємо, президенти двох країн вже проводили кілька телефонних розмов. Також президент України <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський пообіцяв не публікувати стенограми розмов з президентом РФ.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/12/novyna/polityka/kremli-vidreahuvaly-inicziatyvu-nazarbayeva-shhodo-zustrichi-putina-zelenskoho"/>
        <a href="https://www.slovoidilo.ua/2019/11/12/novyna/polityka/nazarbayev-zaproponuvav-orhanizuvaty-zustrich-zelenskoho-ta-putina"/>
        <a href="https://www.slovoidilo.ua/2019/11/04/novyna/polityka/kremli-zayavyly-pro-zaczikavlenist-putina-normandskomu-formati"/>
      </related>
    </article>
  </body>
</html>