<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T15:43:00+00:00"/>
    <meta property="og:title" content="طرح جدید ترافیک مسافران مترو را افزایش داد"/>
    <meta property="og:description" content="به گزارش فارس،‌ فرنوش نوبخت، مدیر عامل شرکت بهره‌برداری مترو در واکنش به اظهارات رئیس کمیسیون عمران و حمل و نقل شورای اسلامی شهر تهران که گفته بود با اجرای طرح ترافیک جدید آمار استفاده کنندگان از مترو کاهش یافته است، گفت: من نمی‌دانم مبنای این ادعا چیست، اما اطلاعات دقیق سفرها و کارت‌بلیت‌ها وجود دارد و دقیقا نشان می‌دهد که در هر روز چند مسافر از کدام ایستگاه‌ها وارد و خارج شده‌اند."/>
  </head>
  <body>
    <article>
      <h1>طرح جدید ترافیک مسافران مترو را افزایش داد</h1>
      <address>
        <time datetime="2019-11-13T15:43:00+00:00">13 Nov 2019, 15:43</time>
      </address>
      <p>مدیر عامل شرکت بهره‌برداری مترو تهران گفت: اجرای طرح جدید ترافیک سبب افزایش تعداد مسافران مترو شده است.</p>
      <p>به گزارش فارس،‌ فرنوش نوبخت، مدیر عامل شرکت بهره‌برداری مترو در واکنش به اظهارات رئیس کمیسیون عمران و حمل و نقل شورای اسلامی شهر تهران که گفته بود با اجرای طرح ترافیک جدید آمار استفاده کنندگان از مترو کاهش یافته است، گفت: من نمی‌دانم مبنای این ادعا چیست، اما اطلاعات دقیق سفرها و کارت‌بلیت‌ها وجود دارد و دقیقا نشان می‌دهد که در هر روز چند مسافر از کدام ایستگاه‌ها وارد و خارج شده‌اند.</p>
      <p>وی با بیان اینکه ما در روز ۱۳ آبان شاهد رکوردشکنی سفر با مترو در این چند ساله بودیم، گفت: در این روز دقیقا یک میلیون و ۸۱۲ هزار و ۲۱ نفر با مترو سفر کردند که نسبت به ۱۳ آبان ۹۷ که مترو یک میلیون و ۶۷۹ هزار و ۶۸۷ نفر مسافر داشت، شاهد افزایش ۷ درصدی بودیم.</p>
      <p>نوبخت با تاکید بر اینکه آمار کل سال ۹۸ نسبت به ۹۷ و آبان امسال هم نسبت به سال گذشته افزایش داشته است، خاطرنشان کرد: تردیدی نداریم که در یک سال اخیر به‌طور مستمر حجم سفرها با مترو افزایش یافته است و طبعا یکی از عوامل موثر بر این تغییر، اجرای طرح های جدید ترافیکی بوده است.</p>
      <p>مدیرعامل شرکت بهره برداری مترو ضمن رد ادعای کاهش تعداد مسافران مترو با استناد به اعداد و ارقام، در خصوص میزان افزایش مسافران مترو گفت: در کل شبکه و کل سال چیزی در حدود ۵ درصد افزایش مسافر داشته ایم که این افزایش در محدوده های مرکزی شهر که طرح های خاصی اجرا شده، بیش از ده درصد بوده است.</p>
      <p>وی یادآور شد: البته انتظار ما بیش از این است و با توجه به اینکه چند ایستگاه جدید افتتاح شده، تعداد قطارهایی که در روز اعزام می شوند در دو سال اخیر بالغ بر ۵۴ درصد افزایش یافته و سرفاصله خطوط به میزان قابل توجهی کاهش داشته، توقع ما این است و آمادگی داریم که تعداد بیشتری از شهروندان سفرهای درون شهری خود را با مترو انجام دهند.</p>
      <p>نوبخت گفت: افزایش آمار سفر با مترو به خاطر زحمات کارکنان شرکت و پیمانکاران نگهداری تجهیزات ثابت و متحرک است و تمامی تلاش خود را می کنیم که همه شاهد بهبود مستمر خدمات رسانی در متروی تهران باشند.</p>
    </article>
  </body>
</html>