<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39677/%D8%AA%D8%BA%DB%8C%DB%8C%D8%B1-%D8%AF%D8%B1-%D8%A7%D8%B9%D9%85%D8%A7%D9%84-%D8%B6%D8%B1%DB%8C%D8%A8-%D8%B3%D8%A7%D8%B9%D8%AA%DB%8C-%D8%AA%D8%B9%DB%8C%DB%8C%D9%86-%D8%AA%DA%A9%D9%84%DB%8C%D9%81-%D9%82%D8%B1%D8%A7%D8%B1%D8%AF%D8%A7%D8%AF%E2%80%8C%D9%87%D8%A7%DB%8C-%D9%82%D8%A8%D9%84%DB%8C"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-13T15:10:00+00:00"/>
    <meta property="og:title" content="تغییر در اعمال ضریب ساعتی، تعیین تکلیف قرارداد‌های قبلی"/>
    <meta property="og:description" content="محمدتقی زعفرانچی زاده، معاون توسعه بخش غیردولتی سازمان انرژی‌های تجدیدپذیر و بهره وری انرژی برق (ساتبا) به برخی از ابهامات ابلاغیه جدید وزیر نیرو در خصوص شرایط و نرخ‌های خرید تضمینی برق نیروگاه‌های تجدیدپذیر پاسخ داد. در این مصاحبه به برنامه ساتبا برای مناقصات پروژه‌های بالاتر از ۱۰ مگاوات، تعیین تکلیف نیروگاه‌های به بهره برداری رسیده قبلی و قرارداد‌های خرید تضمینی اجرا نشده، شرایط جدید نیروگاه‌های انشعابی، تغییر در شرایط اعمال ضریب آمادگی (ضریب ساعتی)، نیروگاه‌های دست دوم و... پرداخته شده است."/>
  </head>
  <body>
    <article>
      <h1>تغییر در اعمال ضریب ساعتی، تعیین تکلیف قرارداد‌های قبلی</h1>
      <h2>پاسخ به ابهامات ابلاغیه جدید وزیر نیرو</h2>
      <address><time datetime="2019-11-13T15:10:00+00:00">13 Nov 2019, 15:10</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>محمدتقی زعفرانچی زاده، معاون توسعه بخش غیردولتی سازمان انرژی‌های تجدیدپذیر و بهره وری انرژی برق (ساتبا) به برخی از ابهامات ابلاغیه جدید وزیر نیرو در خصوص شرایط و نرخ‌های خرید تضمینی برق نیروگاه‌های تجدیدپذیر پاسخ داد. در این مصاحبه به برنامه ساتبا برای مناقصات پروژه‌های بالاتر از ۱۰ مگاوات، تعیین تکلیف نیروگاه‌های به بهره برداری رسیده قبلی و قرارداد‌های خرید تضمینی اجرا نشده، شرایط جدید نیروگاه‌های انشعابی، تغییر در شرایط اعمال ضریب آمادگی (ضریب ساعتی)، نیروگاه‌های دست دوم و... پرداخته شده است.</i>
      </p>
      <figure>
        <img src="https://barghnews.com/files/fa/news/1398/8/20/83599_474.jpg"/>
      </figure>
      <p><b>سرویس انرژی های تجدیدپذیر:</b> محمدتقی زعفرانچی زاده در گفتگو با برق نیوز در خصوص برنامه ساتبا برای مناقصات پروژه‌های بالاتر از ۱۰ مگاوات بیان داشت: شرایط برگزاری مناقصه و قوانین حاکم بر آن در ایران طوری است که به سختی می‌توان پروژه‌های نیروگاهی تجدیدپذیر بصورت خرید تضمینی را در قالب آن برگزار کرد چراکه قانون برگزاری مناقصات بر اخذ ضمانت نامه‌های مختلف برای تامین، اجرا و حسن انجام کار تعریف شده است که مثلا باید ۱۰ درصد یا ۲۰ درصد رقم قرارداد بعنوان تضمین نگه داشته شود که همین موضوع برای رقم قرارداد خرید تضمین برق نیروگاه‌های تجدیدپذیر در ۲۰ سال خیلی بالا و نجومی می‌شود و عملا اخذ چنین تضمینی میسر نیست.<br/>وی در ادامه بیان داشت: در مناقصات، پیمانکار و مشاور با امتیازبندی‌های خاص مشخص می‌شوند و نقش سرمایه گذار در این چرخه تعریف نشده است در حالی که در اینجا سرمایه گذار همه کاره است. گمان میکنم برگزاری مناقصات برای نیروگاه‌های بزرگ تجدیدپذیر، چالش‌های جدی‌ای در پی خواهد داشت و ما را درگیر مسائل بازرسی و نظارتی مختلفی خواهد کرد که باید راهکار‌های قانونی برای آن پیدا کنیم. تاکید ما بر این بوده است که تحت عنوان فراخوان رقابتی برای کاهش نرخ احداث نیروگاه‌های تجدیدپذیر این موارد انجام گیرد، ولی در ابلاغیه جدید وزیر محترم نیرو به برگزاری مناقصه تاکید شده است.<br/><br/><b>تعیین تکلیف نیروگاه‌های به بهره برداری رسیده قبلی و قرارداد‌های خرید تضمینی PPA اجرا نشده</b><br/>معاون توسعه بخش غیردولتی سازمان انرژی های تجدیدپذیر و بهره وری انرژی برق (ساتبا) اظهار داشت: با توجه به شرایط ایجاد شده در ابلاغیه جدید، چه نیروگاهی به بهره برداری رسیده باشد (حتی اگر چند سال قبلتر هم بوده باشد) و چه در حال ساخت باشد و چه هنوز هیچ اقدامی صورت نداده باشد و صرفا قرارداد خرید تضمینی برق PPA داشته باشد همه این‌ها می‌توانند به قیمت‌های جدید تغییر کنند. نیروگاه‌های در حال ساخت و کسانی که فقط PPA دارند طبیعتا تمایل دارند به قیمت‌های جدید تغییر قراداد دهند و با شرایط جدید قراداد آن‌ها منعقد گردد، اما نیروگاه‌هایی که قبلا به بهره برداری رسیده اند باید خودشان حساب کنند که آیا ضریب تعدیل (تورم) نیروگاه شان بیشتر از ۳۰ درصد می‌شود یا نه که تصمیم بگیرند با همان قرارداد قبلی ادامه داده و نرخ تعدیل را دریافت کنند یا اینکه به قرارداد جدید تن دهند که در اینصورت تاریخ عقد قرارداد جدید مبنای محاسبه زمان نرخ تعدیل خواهد شد.<br/><br/>وی تاکید کرد: خیلی از نیروگاه‌هایی که در سال‌های قبل به شبکه وصل شده اند نرخ تعدیل بالاتر از سی درصد دارند و لذا تمایلی به به روز کردن قیمت‌ها ندارند. اگر نیروگاه‌هایی که قبلا به بهره برداری رسیده اند بخواهند با ابلاغیه جدید قیمت‌های خرید تضمینی نیروگاه خود را به روز کنند باید در نظر داشته باشند که تا زمان قرارداد جدید همان تعرفه‌ها و شرایط قبلی با آن‌ها محاسبه می‌شود، ولی از زمان قرارداد جدید باید تابع شرایط این ابلاغیه باشند و مبنای زمانی محاسبه نرخ تعدیل آنها، زمان قرارداد جدید خواهد بود البته در هزینه‌های پرداختی قبلی تغییری ایجاد نمی‌شود و از آن‌ها چیزی کسر نمی‌گردد. این مورد برای همه نیروگاه‌های انشعابی و غیر انشعابی صادق بوده و قابل انجام است.<br/><br/><b>دو برابر شدن سقف ظرفیت انشعاب موجب تغییر قیمت‌ها می‌شود؟</b><br/>وی در پاسخ با این سوال برق نیوز گفت: نصب نیروگاه تا دو برابر سقف ظرفیت انشعاب تاجایی موجب تغییر قیمت نمی‌شود که در پله‌های ۲۰ کیلووات و ۱۰۰ کیلووات قرارد داشته باشد و اگر افزایش ظرفیت و یا توسعه فاز جدید، این پله‌ها را تغییر دهد قیمت‌ها هم تغییر می‌کند. کسی که قبلا مثلا ۶۰ کیلووات نیروگاه خورشیدی انشعابی نصب کرده الان می‌تواند ۴۰ کیلووات دیگر نصب کند تا همچنان با قیمت ۹۱۰ تومان برق آن‌ها خریداری شود، ولی اگر ظرفیت کل تحت هر شرایطی از ۱۰۰ کیلووات بالاتر برود از شرایط قیمتی نیروگاه‌های انشعابی خارج شده و لذا باید با قیمت ۶۳۷ تومان که برای نیروگاه‌های تا ۱۰ مگاوات تعریف شده است قراداد ببندد. همین نگاه برای پله تا ۲۰ کیلووات نیرو برقرار است و فرقی نمی‌کند.<br/><br/>وی ادامه داد: این بند به ما کمک کرده است تا بتوانیم محدودیت سقف ظرفیت انشعاب را تغییر دهیم، ولی نمی‌توان پله‌های قیمتی تعریف شده را تغییر داد. از طرفی نیز کسی که قبلا مثلا نیروگاه ۱۰ کیلوواتی داشته و حالا می‌خواهد ۱۰ کیلوواتی دیگر نصب کند باید تحت قرارداد جداگانه‌ای اقدام نماید و هر قرارداد تابع شرایط و قیمت‌های زمان خودش است. هر مشترک می‌تواند ۲ و یا ۳ قراداد جداگانه روی هر انشعاب خود داشته باشد و هر موقع که تمایل داشت فاز‌های جدید نیروگاه خود را نصب کرده و افزایش ظرفیت دهد، اما به شرطی که قوانین و مقررات موجود اجازه دهد.<br/><br/><b>تغییر شرایط ضریب آمادگی (ضریب ساعتی) نیروگاه‌های تجدیدپذیر</b><br/>معاون ساتبا توضیح داد: ضریب آمادگی (ضریب ساعتی) که قبلا به نیروگاه‌های بزرگ پرداخت میشد در ابلاغیه جدید برای خیلی از نیروگاه‌ها مثل نیروگاه‌های خورشیدی که امکان مدیریت پذیر بودن آن‌ها وجود ندارد عملا پرداخت نمی‌شود و در ابلاغیه جدید این شرط مدیریت پذیر تولید نیروگاه باعث شده تا خیلی از نیروگاه‌ها نتوانند این ضریب را بگیرند. ما قبلا با اجازه معاون وزیر این ضریب را پرداخت می‌کردیم ولی مصوبه وزیر را نداشتیم که در ابلاغیه جدید، وزیر نیرو با پرداخت این ضریب به شکل قبل مخالفت کرده و قرار است که ضریب آمادگی (ساعتی) مجددا مورد بررسی قرار گیرد و در این خصوص از وزارتخانه کسب تکلیف کنیم.<br/><br/>زعفرانچی زاده گفت: این ضریب برای نیروگاه‌هایی است که مثل نیروگاه‌های حرارتی یا نیروگاه‌های زیست توده و ... امکان این را دارند که تمام یا بخشی از ظرفیت تولید خود را ذخیره کرده و در زمانی که مدیریت شبکه برق اعلام می‌کند به مدار بیایند، ولی نیروگاه خورشیدی چنین امکانی را ندارد مگر اینکه با حضور ذخیره ساز‌ها و باتری‌ها بخواهند تولید خود را ذخیره کرده و در زمان مورد نظر تزریق کنند. قبلا برای نیروگاه‌های انشعابی این مورد پرداخت نمی‌شد و حالا نیز با شرایط ابلاغیه جدید عملا این مورد تا تعیین تکلیف نهایی از وزارتخانه نیز قابل اجرا نخواهد بود.<br/><br/><b>جریمه تاخیر برای همه نیروگاه‌ها پرداخت می‌شود</b><br/>معاون ساتبا بیان داشت: جریمه تاخیر در پرداخت مطالبات نیروگاه‌ها بر اساس شرایط و ضوابط قانونی به همه نیروگاه‌های انشعابی و بزرگ تعلق خواهد گرفت و این رویه کما فی سابق ادامه خواهد یافت و ساتبا نیز تاکنون تلاش کرده است تمام جریمه‌های تاخیر را پرداخت نماید.<br/><br/><b>امکان احداث نیروگاه‌های تجدیدپذیر دست دوم وجود دارد؟</b><br/> ساتبا در قرارداد خود نمی‌تواند به نیروگاه‌های دست دوم مجوز احداث دهد و باید همین مجوز عادی صادر گردد و سپس با معرفی کارشناس قضایی از سوی ساتبا این تجهیزات مورد بررسی قرار گیرند که مشخص شود چه مدت از قرارداد ۲۰ ساله آن‌ها کسر می‌گردد. پیشنهاد اولیه ما این بود که بجای کاهش زمان قرارداد، مبلغ خرید تضمینی برق آن‌ها کاهش یابد مثلا ۶۰ درصد قیمت اصلی خریداری شود که هم به نفع دولت بود هم سرمایه گذار، ولی حالا باید ساتبا مجوز احداث نیروگاه صادر نماید و سپس بررسی شود که چقدر از زمان ۲۰ ساله قرارداد خرید تضمینی برق آن‌ها کسر می‌گردد.</p>
    </article>
  </body>
</html>