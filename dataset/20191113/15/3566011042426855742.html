<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547123.html/%DA%A9%D8%B1%D8%A8%D8%A7%D8%B3%DA%86%DB%8C--%D8%AF%D8%B1-%D8%B4-%D9%86-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%86%DB%8C%D8%B3%D8%AA-%D8%AF%D8%B1-%D9%85%D8%AD%D8%A7%D9%81%D9%84-%D8%B9%D9%85%D9%88%D9%85%DB%8C-%D8%A7%D8%B2-%D9%BE%D8%B1%D9%88%D9%86%D8%AF%D9%87-%D9%87%D8%A7%DB%8C-%D9%81%D8%B3%D8%A7%D8%AF--%DA%A9%D9%84-%DB%8C-%D9%88-%D9%85%D8%A8%D9%87%D9%85-%D8%B3%D8%AE%D9%86-%D8%A8%DA%AF%D9%88%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T15:14:00+00:00"/>
    <meta property="og:title" content="کرباسچی: در شأن رئیس‌جمهور نیست در محافل عمومی از پرونده‌های فساد، کلّی و مبهم سخن بگوید"/>
    <meta property="og:description" content="دبیرکل حزب کارگزاران با اشاره به سخنان حسن روحانی در یزد گفت: در شأن رئیس‌جمهور نیست که در محافل عمومی، به‌صورت کلی و مبهم از پرونده‌های فساد سخن بگوید."/>
  </head>
  <body>
    <article>
      <h1>کرباسچی: در شأن رئیس‌جمهور نیست در محافل عمومی از پرونده‌های فساد، کلّی و مبهم سخن بگوید</h1>
      <h2>انتقادات از روحانی به کارگزاران رسید؛</h2>
      <address>
        <time datetime="2019-11-13T15:14:00+00:00">13 Nov 2019, 15:14</time>
      </address>
      <p>دبیرکل حزب کارگزاران با اشاره به سخنان حسن روحانی در یزد گفت: در شأن رئیس‌جمهور نیست که در محافل عمومی، به‌صورت کلی و مبهم از پرونده‌های فساد سخن بگوید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ غلامحسین کرباسچی دبیرکل حزب کارگزاران سازندگی در گفت‌وگویی با اشاره به سخنان حجت‌الاسلام حسن روحانی رئیس‌جمهور در جمع مردم یزد مبنی بر برخورد گزینشی دستگاه قضا با مفسدان اقتصادی، گفت: به نظر می‌رسد سخنان رئیس‌جمهور در جمع مردم یزد درباره برخورد با فساد، سخنانی ناشی از اعتقاد شخصی و نگرش وی نبود؛ شاید روحانی از فضا و اتفاقات رخ داده در محل سخنرانی عصبانی شده بود که چنین کلماتی را به زبان راند.</p>
      <p>دبیرکل حزب کارگزاران سازندگی، تصریح کرد: طبیعتاً قوه قضاییه وفق وظیفه ذاتی و قانونی خود به برخورد با افرادی می‌پردازد که اقدام خلاف و مفسدانه مرتکب شده‌اند.   کرباسچی بیان داشت: رئیس جمهور اگر پرونده فساد خاصی را مدنظر دارد باید به صورت موردی و جزئی، موضوع را به قوه قضاییه و حتی وزارتخانه تحت امر خود ارجاع دهد؛ چرا که در امر مبارزه با فساد و شناسایی مصادیق مفسد، کلی‌گویی و مبهم سخن گفتن، مشکلی را حل نمی‌کند.   دبیرکل حزب کارگزاران سازندگی تصریح کرد: قطعاً در شأن رئیس‌جمهور نیست که در محافل عمومی، به صورت کلی و مبهم از پرونده‌های فساد سخن گوید. از سویی دیگر در شرایط فعلی، موضع‌گیری‌ها و سخنان و رفتار مسئولان قوای مختلف باید در جهت تزریق آرامش خاطر به مردم باشد.   انتهای پیام/</p>
    </article>
  </body>
</html>