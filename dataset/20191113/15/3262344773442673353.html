<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33061/meltdown-spectre-processori-intel-patch-sicurezza"/>
    <meta property="og:site_name" content="DDay.it"/>
    <meta property="article:published_time" content="2019-11-13T15:50:00+00:00"/>
    <meta property="og:title" content="Ancora Meltdown e Spectre. Le ultime patch Intel non risolvono le vulnerabilità"/>
    <meta property="og:description" content="Un report dell’università Vrije di Amsterdam riapre i casi Meltdown e Spectre. Intel avrebbe fatto passare più di un anno per fornire le correzioni a una nuova versione dei bug, senza riuscire a chiudere tutte le vulnerabilità."/>
  </head>
  <body>
    <article>
      <h1>Ancora Meltdown e Spectre. Le ultime patch Intel non risolvono le vulnerabilità</h1>
      <h2>Un report dell’università Vrije di Amsterdam riapre i casi Meltdown e Spectre. Intel avrebbe fatto passare più di un anno per fornire le correzioni a una nuova versione dei bug, senza riuscire a chiudere tutte le vulnerabilità.</h2>
      <address><time datetime="2019-11-13T15:50:00+00:00">13 Nov 2019, 15:50</time> by <a rel="author">Pasquale Agizza</a></address>
      <p>Tornano gli incubi Meltdown e Spectre. Due delle <a href="https://www.dday.it/redazione/25297/tutti-i-processori-del-mondo-sono-vulnerabili-cosa-sono-meltdown-e-spectre-e-come-difendersi">vulnerabilità più preoccupanti dell’intera storia dell’informatica</a>, che sembravano ormai risolte ed archiviate da tempo, sarebbero invece vive e vegete e pronte a fare ancora danni.</p>
      <p>Ad affermarlo è uno studio della Vrije Universiteit di Amsterdam pubblicato sul New York Times. La storia parte da lontano, precisamente da settembre 2018, quando i ricercatori olandesi hanno comunicato a Intel di aver trovato alcune vulnerabilità legate a Meltdown non ancora risolte dagli aggiornamenti arrivati a gennaio.</p>
      <p>Intel ha ricevuto la segnalazione e ha iniziato a lavorarci, ma per più di un anno non ha pubblicato nessuna correzione. Più volte ha chiesto ai ricercatori olandesi di non divulgare la scoperta finché, finalmente, il 12 novembre 2019 ha distribuito una patch di sicurezza. A sentire i ricercatori di sicurezza olandesi, però, <b>la patch non avrebbe corretto tutte le vulnerabilità scoperte.</b></p>
      <figure>
        <img src="https://cdn.dday.it/system/uploads/picture/image/58718/content_small_Meltdown_1.jpg"/>
      </figure>
      <p> </p>
      <h3>Lentezza e patch non risolutive, Meltdown e Spectre non sono un capitolo chiuso</h3>
      <p>Dal punto di vista tecnico, come detto stiamo parlando ancora di vulnerabilità risalenti a Meltdown e Spectre. Più di un ricercatore di sicurezza aveva affermato, ai tempi, che<b> l’unico modo per chiudere totalmente le due falle sarebbe stata una completa riprogettazione dei chip</b>. Intel ha optato, invece, per un approccio software, con il rilascio volta per volta di patch di correzione per ogni nuova vulnerabilità scoperta.</p>
      <p>Questo approccio, seppur fosse l’unico realisticamente percorribile, continua ad esporre i clienti dell’azienda americana ai pericoli dei due bug, soprattutto quando dalla scoperta della falla alla patch risolutiva passa più di un anno. E soprattutto quando, come nel caso di cui stiamo parlando, la patch non risolve tutti i problemi emersi.</p>
      <p>“<i>C’è ancora una quantità enorme di vulnerabilità non risolte, ma Intel non lo ammetterà mai per non macchiare ulteriormente la sua reputazione</i>” ha dichiarato Herbert Bos, uno dei professori della Vrije Universiteit di Amsterdam coinvolti nella ricerca. Non sappiamo se è realistico affermare che ci siano ancora quantità enormi di vulnerabilità non sfruttate, ma quel che sembra certo è che a distanza di quasi due anni dalla scoperta, Meltdown e Spectre sono tutt’altro che battute.</p>
    </article>
  </body>
</html>