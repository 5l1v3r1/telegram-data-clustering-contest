<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/13/uj-feladatot-kapott-arsene-wenger"/>
    <meta property="og:site_name" content="infostart"/>
    <meta property="article:published_time" content="2019-11-13T15:47:00+00:00"/>
    <meta property="og:title" content="Új feladatot kapott Arsene Wenger"/>
    <meta property="og:description" content="A Nemzetközi Labdarúgó Szövetség (FIFA) Arséne Wengert nevezte ki a labdarúgás fejlesztéséért felelős igazgatónak."/>
  </head>
  <body>
    <article>
      <h1>Új feladatot kapott Arsene Wenger</h1>
      <address><time datetime="2019-11-13T15:47:00+00:00">13 Nov 2019, 15:47</time> by <a rel="author">Infostart / MTI</a></address>
      <h3>A Nemzetközi Labdarúgó Szövetség (FIFA) Arséne Wengert nevezte ki a labdarúgás fejlesztéséért felelős igazgatónak.</h3>
      <p>A jövőben a 70 éves szakember felügyeli mind a női, mind a férfi labdarúgás terjeszkedését és fejlődési irányait. Emellett fontos szerepe lesz a sportág szabályalkotó testületében (IFAB) is.</p>
      <p>Wengernek az edzőtovábbképzésekbe is lesz beleszólása, elsősorban a volt játékosok edzővé nevelése során kap majd lehetőséget a tapasztalatai átadására.</p>
      <blockquote>"Nagyon várom, hogy belevágjak ebbe a kiemelkedően fontos kihívásba.</blockquote>
      <p>Nem csak azért, mert mindig is érdekelt a játék elemzése, hanem mert a FIFA-nál az egész világ labdarúgásával foglalkozhatok" - fogalmazott a szervezet honlapján a francia szakember.</p>
      <p>Wenger játékos-pályafutása befejezése után a Nancy (1984-1987), a Monaco (1987-1994), a Nagoya Grampus Eight (1995-1996) és az Arsenal (1996-2018) együttesét irányította vezetőedzőként. Edzői karrierje során francia bajnokságot, Japán Kupát, illetve három angol bajnokságot is nyert, 1998-ban a világ legjobb edzőjének választották.</p>
      <p>
        <i>Nyitókép: Antonio Calanni</i>
      </p>
    </article>
  </body>
</html>