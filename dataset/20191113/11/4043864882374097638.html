<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231843/"/>
    <meta property="og:site_name" content="Українська правда"/>
    <meta property="article:published_time" content="2019-11-13T11:47:40+00:00"/>
    <meta property="og:title" content="Рахманін пояснив мирний план &quot;Голосу&quot; на прикладі Корей і Німеччини"/>
    <meta property="og:description" content="Голова фракції “Голос” Сергій Рахманін вважає, що Україна має  заморозити ситуацію з вирішення військового конфлікту з Росією на Донбасі, створити привабливу з економічної і демократичної точки зору країну, щоб до неї автоматично потягнулися тимчасово окуповані території."/>
  </head>
  <body>
    <article>
      <h1>Рахманін пояснив мирний план "Голосу" на прикладі Корей і Німеччини</h1>
      <address>
        <time datetime="2019-11-13T11:47:40+00:00">13 Nov 2019, 11:47</time>
      </address>
      <p>Голова фракції "Голос" Сергій Рахманін вважає, що Україна має  заморозити ситуацію з вирішення військового конфлікту з Росією на Донбасі, створити привабливу з економічної і демократичної точки зору країну, щоб до неї автоматично потягнулися тимчасово окуповані території.</p>
      <p>Про це він розповів в <a href="https://www.pravda.com.ua/articles/2019/11/13/7231776/">інтерв’ю "Українській правді".</a></p>
      <p>За словами Рахманіна, стратегія, <a href="https://www.pravda.com.ua/news/2019/11/8/7231399/">пропонована "Голосом" </a>– не крок до капітуляції, а навпаки – відсутність капітуляції. Як приклад Рахманін наводить варіанти вирішення військової ситуації між двома Кореями.</p>
      <p>"Один з творців південнокорейського "економічного дива", прізвище якого я забув, говорив, що <a href="https://uk.wikipedia.org/wiki/%D0%94%D0%B5%D0%BC%D1%96%D0%BB%D1%96%D1%82%D0%B0%D1%80%D0%B8%D0%B7%D0%BE%D0%B2%D0%B0%D0%BD%D0%B0_%D0%B7%D0%BE%D0%BD%D0%B0_(%D0%9A%D0%BE%D1%80%D0%B5%D1%8F)">38-ма паралель</a> – це місце неймовірного корейського смутку, але це майбутнє нашої перемоги. 38-ма паралель – це демілітаризована 4-кілометрова зона, яка розподіляє півострів на Північну і Південну Кореї", – каже Рахманін. </p>
      <p>"Якби цієї зони не було, то не було б припинення війни. І це припинення війни не означало, що Південна Корея відмовилася від Північної. Це означало тільки, що вона могла собі дозволити не втрачати людей і зосередитися на власних державних проблемах, зокрема на економічних", – наголошує він. </p>
      <p>За словами Рахманіна південнокорейці мали можливість зробити економічне диво, але ніколи не відмовлялися від цих людей, від територій:</p>
      <p>"Вони казали, що це території, які рано чи пізно будуть єдиною Кореєю. Але вони припинили війну, створили буферну демілітаризовану зону, яка дозволила уникнути людських жертв. Вони зосередилися на собі і вони зробили потужну економіку, яка рано чи пізно буде достатньо привабливим фактором для того, щоб відбулося злиття в цьому напрямку, а не навпаки".</p>
      <p>За словами Рахманіна, схожа історія була з Німеччиною і у В'єтнамі.</p>
      <p>"Якщо хтось забув, і в Кореї, і у В'єтнамі, і в Німеччині – в усіх трьох випадках планувалося проведення виборів, після яких ця територія і люди мали об'єднатися. У кожному з цих варіантів вибори не відбулися", – зазначає нардеп.</p>
      <p>Рахманін також згадав цитату тодішнього канцлера Західної Німеччини Конрада Аденауера. Одна фраза: "Краще отримати єдину половину Німеччини, ніж цілу Німеччину наполовину". І друга: "Інколи навіть крок назад насправді є кроком до мети". </p>
      <p>"У нашому варіанті йдеться не про крок назад. Але завершу з Німеччиною, щоб органічно перейти до України. Німці зосередилися, щоби зробити привабливою Західну Німеччину. Достатньо привабливою з економічної і демократичної точки зору, щоб це було тим магнітом, який рано чи пізно переконає іншу частину Німеччини прагнути цього об'єднання", – сказав Рахманін. </p>
      <p>Тож <a href="https://www.pravda.com.ua/news/2019/11/8/7231399/">концепція "Голосу"</a> пропонує зафіксувати ситуацію в тому вигляді, в якому вона є, створити демілітаризовану зону. Державі – вибачитися перед мешканцями обох регіонів. Будувати країну, розвивати економіку і повертати свої землі, коли в України буде достатньо сил, а міжнародна ситуація буде цьому сприяти.</p>
      <p>
        <i>Детальніше про мирний план партії "Голос", критику президента та багато про що читайте в інтерв’ю "<b><a href="https://www.pravda.com.ua/articles/2019/11/13/7231776/">Сергій Рахманін: Зеленський сприймає Верховну Раду як якийсь додаток до Офіса президента</a>"</b></i>
      </p>
      <footer>Українська правда</footer>
      <related>
        <a href="https://www.pravda.com.ua/news/2019/11/13/7231842/"/>
        <a href="https://www.pravda.com.ua/news/2019/11/12/7231761/"/>
        <a href="https://www.pravda.com.ua/news/2019/11/11/7231581/"/>
      </related>
    </article>
  </body>
</html>