<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/sleit-i-hemmelighet/71813566"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T11:56:01+00:00"/>
    <meta property="og:title" content="Sleit i hemmelighet"/>
    <meta property="og:description" content="Sykdom gjorde at Shakira fryktet tiden som artist var over."/>
  </head>
  <body>
    <article>
      <h1>Sleit i hemmelighet</h1>
      <h2>Sykdom gjorde at Shakira fryktet tiden som artist var over.</h2>
      <address><time datetime="2019-11-13T11:56:01+00:00">13 Nov 2019, 11:56</time> by <a rel="author">Ingunn Dorholt</a></address>
      <p>Det nærmer seg 20 år siden den <a href="https://www.dagbladet.no/kjendis/shakira-i-trobbel-med-spanske-myndigheter/69374230">colombianske artisten Shakira (42)</a> herjet hitlistene med låter som «Whenever, Wherever», «Hips Don't Lie» og «Underneath Your Clothes».</p>
      <p>Før det var hun allerede en etablert artist i Latin-Amerika, etter å ha debutert på morsmålet allerede som 13-åring med albumet «Magia».</p>
      <p>De seinere åra har artisten trukket seg tilbake til et relativt rolig familieliv i Barcelona, <a href="https://www.dagbladet.no/sport/jeg-motte-min-store-kjaerlighet-i-vm/61074924">sammen med den ti år yngre fotballspilleren Gerard Piqué (32)</a>, og deres to sønner, <a href="https://www.dagbladet.no/kjendis/shakira-er-gravid-med-piqus-barn/63157619">Milan (6) og Sasha (4)</a>. I fjor gjorde hun imidlertid comeback med en lengre verdensturné.</p>
      <p>I et nytt intervju med <a href="https://www.theguardian.com/music/2019/nov/11/shakira-interview-singing-el-dorado-tour-film-super-bowl">The Guardian</a> avslører Shakira nå at hun før den tid, for knappe to år siden, pådro seg en blødning på stemmebåndene.</p>
      <h3>- Så det verste av meg</h3>
      <p>At artisten fryktet for karrieren ved ikke engang å kunne snakke, fikk fram hittil ukjente sider hos «Waka Waka»-stjerna.</p>
      <p>- Jeg har alltid tenkt at det ville være ting i livet som ville forsvinne, som utseendet mitt, ungdommeligheten, alle slike ting. Men jeg trodde aldri at jeg ville miste stemmen, for den er så iboende i min natur. Det var identiteten min.</p>
      <p>
        <b>Det var altså på tampen av 2017 at Shakira opplevde mange artisters store frykt: At hennes viktigste verktøy ble borte. Kanskje var med dette hennes tid som artist over.</b>
      </p>
      <p>Årsaken var altså en blødning på stemmebåndene, og legene rådet 42-åringen til å gjennomføre en operasjon, forteller hun i intervjuet.</p>
      <p>Selv var hun i tvil om kirurgi ville fungere, og forsøkte heller alternative behandlingsmetoder som hypnose og meditasjon. Shakira gikk til og med så langt at hun forsøkte å bli frisk gjennom å drikke «hellig vann» fra myteomspunne Lourdes i Frankrike - et hellig område i katolisismen hvor flere tidligere har hevdet å ha opplevd medisinske mirakler.</p>
      <figure>
        <img src="https://www.dagbladet.no/images/71813660.jpg?imageId=71813660&amp;x=0&amp;y=7.9254079254079&amp;cropw=100&amp;croph=89.97668997669&amp;width=643&amp;height=387"/>
        <figcaption><b>SLEIT:</b> Shakiras helseutfordringer skapte gnisninger i forholdet med fotballstjerna Gerard Pique. Foto: NTB Scanpix Vis mer</figcaption>
      </figure>
      <p>I et forsøk på å la stemmebåndene få maksimalt med hvile, måtte hun også unngå å bruke stemmen. Som småbarnsmor med en hektisk hverdag, legger hun ikke skjul på at det var utfordrende. Siden de små barna var for unge til å kunne lese lapper hun skrev, føltes situasjonen håpløs, og det tok ikke lang tid før situasjonen gikk ut over psyken.</p>
      <p>Det gjorde gnisningene med ektemannen intense.</p>
      <p>- Jeg var ikke positiv, jeg var så pessimistisk. Jeg var en bitter person å være rundt. Gerard så det verste av meg, forteller Shakira.</p>
      <h3>- Veldig vanskelig</h3>
      <p>Shakira var heldig, og ble omsider bedre - også uten kirurgi. I februar blir hun å se på scenen under pausen i Super Bowl sammen med Jennifer Lopez (50), noe som ofte blir ansett som et høydepunkt i karrieren for mange artister.</p>
      <p>I fjor var 42-åringen også tilbake på turné, for første gang siden hun ble mamma. Det var noe hun fant utfordrende. I et intervju med Viva Magazine, gjengitt av <a href="https://us.hola.com/celebrities/2019091728107/shakira-talks-new-details-relationship-gerard-pique/">Hola!</a>, la hun nemlig ikke skjul på at det var vanskelig å være borte fra barna.</p>
      <figure>
        <img src="https://www.dagbladet.no/images/71813663.jpg?imageId=71813663&amp;x=0&amp;y=0&amp;cropw=97.183098591549&amp;croph=100&amp;width=483&amp;height=620"/>
        <figcaption><b>TILBAKE:</b> I fjor var Shakira tilbake på turné. I februar opptrer 42-åringen også under Superbowl. her er hun avbildet under en konsert Madison Square Garden, New York, i august 2018. Foto: NTB Scanpix Vis mer</figcaption>
      </figure>
      <p>
        <b>- Noen ganger er det veldig vanskelig å ikke se sønnene dine på en måned eller lenger. Det er så tøft, men vi ringer hverandre på FaceTime, så vi kommuniserer med hverandre hele tiden. Det hjelper, sa Shakira.</b>
      </p>
      <figure>
        <embed-post data-src="https://www.instagram.com/p/Br6KhvYH0z1" data-service="Instagram"/>
      </figure>
      <p>Hun har likevel vist at artistkarrieren ikke kommer foran de to små sønnene. I 2016 valgte hun nemlig å avlyse to konserter av «personlige grunner». Det viste seg i ettertid at avlysningen kom som følge av at den yngste sønnen, Sasha, var blitt syk.</p>
      <p>Selv om det aldri kom frem hva den da 21 måneder gamle Sasha var syk av, delte Shakira et innlegg på Instagram for å berolige fansen.</p>
      <figure>
        <embed-post data-src="https://www.instagram.com/p/BM15nFqDSQt" data-service="Instagram"/>
      </figure>
      <p>«Tusen takk for alle meldingene dere har sendt til Sasha da han var syk. Alt er under kontroll nå, og han er tilbake til sitt muntre jeg».</p>
    </article>
  </body>
</html>