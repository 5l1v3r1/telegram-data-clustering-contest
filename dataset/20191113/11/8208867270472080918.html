<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/ciclismo/2019/11/13/news/ciclismo_francia_in_lutto_morto_poulidor_storico_rivale_di_anquetil-240998155/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T11:04:00+00:00"/>
    <meta property="og:title" content="Ciclismo, è morto Raymond Poulidor, il più amato dalla Francia"/>
    <meta property="og:description" content="Si è spento a 83 anni l'ex corridore transalpino che tra gli anni 60 e 70 infiammò le strade del Tour de France grazie alla sua"/>
  </head>
  <body>
    <article>
      <h1>Ciclismo, è morto Raymond Poulidor, il più amato dalla Francia</h1>
      <h2>Si è spento a 83 anni l'ex corridore transalpino che tra gli anni 60 e 70 infiammò le strade del Tour de France grazie alla sua rivalità col connazionale che gli costò l'etichetta di "eterno secondo". Ancora oggi detiene il record di piazzamenti da podio alla Grande Boucle</h2>
      <address><time datetime="2019-11-13T11:04:00+00:00">13 Nov 2019, 11:04</time> by <a rel="author">COSIMO CITO</a></address>
      <p><i>Adieu</i> Pou-Pou. È morto Raymond Poulidor, a 83 anni il suo corpo ha detto basta. Era in ospedale dalla fine di settembre per le complicanze di un edema polmonare che lo aveva colpito la scorsa estate. È morto a Saint-Léonard-de Noblat, la sua città, nella regione della Nuova Aquitania, non lontano da Limoges. Il suo sorriso proverbiale, la sua verve si sono spenti non improvvisamente, ma gradualmente, in una costante e inesorabile discesa. Era l’Eterno secondo, e quindi, anche per questo, il corridore francese più amato di sempre. La sua carriera, durata 17 anni dal 1960 al 1977, l’aveva portato a scontrarsi con due epoche del ciclismo, contro Anquetil e poi contro Merckx, ma anche contro Bobet, Bahamontes, Gimondi, Zoetemelk, Janssen, fino a Hinault. Ne uscì sempre perdente.<br/><br/>Otto volte sul podio del Tour de France, tre volte secondo e cinque volte terzo, e mai, nemmeno un giorno in tutta la sua vita, la soddisfazione di indossare la maglia gialla. Tra il primo e l’ultimo podio nella Grande Boucle 14 anni, l’ultimo nel 1976, quando aveva già superato i 40. Non corse mai il Giro d'Italia e vinse la Vuelta del 1964. Vinse anche una Sanremo nel 1961 davanti a Van Looy e Rino Benedetti, e poi anche una Freccia Vallone, due Parigi-Nizza, due Giri del Delfinato e sette tappe al Tour. Fu secondo dietro Merckx al Mondiale di Montreal 1974. Corse tutta la carriera con la maglia della Mercier.<br/><br/>Dopo la carriera di corridore è rimasto nel mondo del ciclismo come ambasciatore del Tour, presenza costante sui palchi delle premiazioni per molti anni. C’era sempre Pou-Pou, e raccontava spesso di quella volta, al Tour del 1968, quando partì con i gradi di capitano ma dovette arrendersi dopo una caduta a Aurillac. Era l’anno buono, ma la sfortuna entrò sulla sua strada con le sembianze di una motocicletta: falciato, ritirato, tra pianti e abbracci di circostanza in hotel con il commissario tecnico Bidot. Amava le piante, aveva un orto e un giardino accanto alla sua casetta, a Saint-Léonard. Sua figlia Corinne ha sposato l’ex corridore olandese Adrie Van der Poel. Tre giorni fa il figlio della coppia, Mathieu, ha vinto il campionato europeo di ciclocross in Italia, a Silvelle, e ha dedicato quella vittoria al nonno.<br/><br/>Tra le sue vittorie, Pou-Pou ricordava quella Sanremo del 1961, caratterizzata da una foratura e dalla segnalazione sbagliata di un carabiniere a poco dall’arrivo. Vinse lo stesso. Era l’onestà, la lealtà portata alle estreme conseguenze. Per questo i francesi lo amarono, assai più del più grande Anquetil, che gli fu coevo e compagno di squadra in nazionale. Anquetil è morto nel 1987, Pou-Pou gli è sopravvissuto 32 anni.</p>
      <h3>Mercx: "Se ne va un amico"</h3>
      <p>Eddy Merckx, cinque volte vincitore del Tour de France, ha dato l'addio a Raymond Poulidor parlando di "un grande amico che se ne va", in una dichiarazione ad AFP. "È una grande tristezza. Durante la mia carriera eravamo avversari, ma ho trascorso le vacanze con lui, una settimana di neve a Combloux" nelle Alpi francesi, ha detto il campione belga 74enne. "È una grande perdita, un grande amico che se ne va", ha ribadito. Eddy Merckx aveva visto di nuovo Raymond Poulidor quest'anno, a luglio, a Bruxelles, all'inizio del Tour de France al via dalla capitale belga. "Abbiamo trascorso il pomeriggio a guardare in televisione la tappa della cronometro a squadre, in tre: Raymond, Alain Courtois (politica belga, ndr) e io", ha raccontato. "La sua morte è ovviamente una grande tristezza, è un grande gentiluomo che se ne va, una grande persona, un monumento in Francia. E' stato amato da tutti i francesi".<br/><br/> </p>
    </article>
  </body>
</html>