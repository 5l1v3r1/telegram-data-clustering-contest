<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/pmp-il-va-sustine-pe-klaus-iohannis-in-turul-doi-nu-putem-vota-socialistii-sau-pe-viorica-dancila-18577544"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T11:30:15+00:00"/>
    <meta property="og:title" content="PMP îl va susţine pe Klaus Iohannis în turul doi: Nu putem vota socialiştii sau pe Viorica Dăncilă"/>
    <meta property="og:description" content="PMP îl va susţine în turul doi al alegerilor prezidenţiale pe Klaus Iohannis, a anunţat purtătorul de cuvânt al partidului, Mihail Neamţu. El a subliniat că PMP nu va putea niciodată să voteze socialiştii sau pe Viorica Dăncilă."/>
  </head>
  <body>
    <article>
      <h1>PMP îl va susţine pe Klaus Iohannis în turul doi: Nu putem vota socialiştii sau pe Viorica Dăncilă</h1>
      <address><time datetime="2019-11-13T11:30:15+00:00">13 Nov 2019, 11:30</time> by <a rel="author" href="https://www.zf.ro/autor/elena-crangasu" target="_blank">Elena Crangasu</a></address>
      <p>PMP îl va susţine în turul doi al alegerilor prezidenţiale pe Klaus Iohannis, a anunţat purtătorul de cuvânt al partidului, Mihail Neamţu. El a subliniat că PMP nu va putea niciodată să voteze socialiştii sau pe Viorica Dăncilă.</p>
      <p>„.Vrem să îi felicităm pe cei care s-au calificat pentru turul doi, evident, este o performanţă, în primul rând pentru Klaus Iohannis. (...) Noi le spunem celor care au votat Theodor Paleologu mulţumim pentru încredere. Le spunem că ce care au votat Theodor Paleologu nu pot vota Viorica Dăncilă, de ce? Pentru că întreaga filozofie a candidatului PMP s-a construit pe un discurs de dreapta, nu de stânga şi dacă mergem pe principii, atunci trebuie să nu votăm niciodată candidaţii stângii, pentru că stânga a aruncat România la coada Europei. (...) Dar nu ne putem opri la un slogan de tip „Jos PSD”, trebuie să schimbăm filozofia guvernamentală”, a spus Mihai Neamţu, miercuri, într-o conferinţă de presă.</p>
      <p>El a subliniat că PMP nu va putea vota niciodată în favoarea socialiştilor sau a Vioricăi Dăncilă: „Aşa cum a spus şi preşedintele Eugen Tomac şi Traian Băsescu, PMP nu poate vota socialiştii, PMP nu poate vota Viorica Dăncilă”.</p>
      <p>Purtătorul de cuvânt al PMP a adăugat că un alt motiv pentru care PMP nu o poate susţine pe Viorica Dăncilă în turul doi este faptul că aceasta „ este un om incompetent, care ar trebuie să urmeze cursuri la seral după terminarea alegerilor”.</p>
      <p>„Repet, noi nu putem să susţinem vreodată un candidat al stângii, mai ales un om atât de incompetent, atât de nepregătit, de nereprezentativ pentru România, ca dna Dăncilă, care trebuie să meargă la şcoală, probabil, primul lucru pe care ar trebui să-l facă după ce se termină aceste alegeri, să facă cursuri, nu ştiu, la seral, care să o ajute să facă distincţia între protestatari şi protestanţi şi alte asemenea fineţuri semantice pe care deocamdată nu le stăpâneşte”, a motivat Neamţu.</p>
      <p>În încheiere, acesta a transmis mulţumiri votanţilor candidatului PMP Theodor Paleologu.</p>
      <p>„De asemenea, vrem să felicităm prestaţia candidatului nostru, care a luat un scor bun pentru PMP. Iată, că PMP în trei competiţii electorale importante, a dovedit de fiecare dată că poate să treacă pragul electoral”, a conchis acesta.</p>
      <p>În turul doi al alegerilor prezidenţiale s-au calificat Klaus Iohannis şi Viorica Dăncilă.</p>
    </article>
  </body>
</html>