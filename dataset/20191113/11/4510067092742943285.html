<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/accident-in-oradea-o-femeie-a-fost-izbita-de-microbuz-pe-calea-clujului-a-ajuns-la-spital-in-stare-grava-152762.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T11:03:00+00:00"/>
    <meta property="og:title" content="Accident în Oradea: O femeie a fost izbită de microbuz pe Calea Clujului. A ajuns la spital în stare gravă"/>
    <meta property="og:description" content="O femeie în vârstă de 52 de ani a ajuns la spital în stare gravă, miercuri dimineaţa, după ce a fost lovită de un microbuz pe Calea Clujului din Oradea. Femeia traversa prin loc nepermis când a fost acroşată."/>
  </head>
  <body>
    <article>
      <h1>Accident în Oradea: O femeie a fost izbită de microbuz pe Calea Clujului. A ajuns la spital în stare gravă</h1>
      <address><time datetime="2019-11-13T11:03:00+00:00">13 Nov 2019, 11:03</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/accidentosorhei13112019.jpg"/>
        <figcaption>(foto: Info Trafic jud Bihor)</figcaption>
      </figure>
      <p>O femeie în vârstă de 52 de ani a ajuns la spital în stare gravă, miercuri dimineaţa, după ce a fost lovită de un microbuz pe Calea Clujului din Oradea. Femeia traversa prin loc nepermis când a fost acroşată.</p>
      <p>"Miercuri, 13 noiembrie, la ora 6.05, pe strada Calea Clujului din Oradea, un bărbat de 31 de ani din localitatea Şerghiş, judeţul Bihor, în timp ce conducea un microbuz dinspre strada Dragoş Vodă înspre Oşorhei, a acroşat o femeie de 52 de ani, din localitatea Fughiu, care se angajase în traversarea carosabilului prin loc nepermis şi fără să se asigure", a transmis, la solicitarea <b>BIHOREANULUI</b>, comisarul şef Alina Fărcuţa, purtătorul de cuvânt al IPJ Bihor. </p>
      <p>Potrivit acesteia, "în urma accidentului rutier, femeia de 52 de ani a suferit multiple leziuni pentru îngrijirea cărora a fost transportată la spital". </p>
      <p>Dr. Hadrian Borcea, coordonatorul UPU SMURD, a declarat că femeia "are traumatisme la nivelul capului şi toracelui". A fost internată la Terapie Intensivă. Stare îi este stabilă, dar cu gravitate ridicată".</p>
      <p>Miercuri dimineaţa, circulaţia pe Calea Clujului s-a desfăşurat pe un fir, alternativ, la ieşirea din Oradea către Aleşd. </p>
      <p>Poliţiştii Biroului Rutier Oradea continuă cercetările pentru stabilirea cu exactitate a cauzelor şi împrejurărilor producerii accidentului rutier.</p>
    </article>
  </body>
</html>