<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/obrance-gebre-selassie-prodlouzil-koncici-smlouvu-v-bremach/1820450?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T11:14:00+00:00"/>
    <meta property="og:title" content="Obránce Gebre Selassie prodloužil končící smlouvu v Brémách"/>
    <meta property="og:description" content="Berlín - Bývalý český reprezentační obránce Theodor Gebre Selassie prodloužil smlouvu s Werderem Brémy. Německý klub o tom bez bližších detailů informoval na svých internetových stránkách, podle serveru kicker.de dvaatřicetiletý fotbalista obnovil v létě končící kontrakt o další rok."/>
  </head>
  <body>
    <article>
      <h1>Obránce Gebre Selassie prodloužil končící smlouvu v Brémách</h1>
      <address><time datetime="2019-11-13T11:14:00+00:00">13 Nov 2019, 11:14</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Bývalý český reprezentační obránce Theodor Gebre Selassie prodloužil smlouvu s Werderem Brémy. Německý klub o tom bez bližších detailů informoval na svých internetových stránkách, podle serveru kicker.de dvaatřicetiletý fotbalista obnovil v létě končící kontrakt o další rok.</p>
      <p>Gebre Selassie přišel do Brém v létě 2012 z Liberce, dosud za Werder odehrál 220 bundesligových zápasů a dal 19 gólů. "Theo je už několik let důležitým článkem týmu. Díky svým zkušenostem nám pomáhá nejen na hřišti, ale i v kabině," uvedl manažer klubu Frank Baumann.</p>
      <p>Bývalého obránce Jihlavy nebo Slavie, který na jaře ukončil reprezentační kariéru s bilancí 54 zápasů a tři branky, ocenil i trenér Florian Kohfeldt. "Thea si vážím jako hráče i jako člověka. Je to týmový hráč a v probíhající sezoně o tom několikrát přesvědčil. Jsem rád, že jeho budoucnost jsme vyřešili tak brzy," prohlásil.</p>
      <p>"Vždycky jsem říkal, že chci ve Werderu pokračovat," řekl Gebre Selassie, který v Brémách působí s krajanem brankářem Jiřím Pavlenkou. "Mám radost, že jsme všechno vyřešili v předstihu, bylo to důležité i pro moji rodinu. Teď doufám, že si s Brémami zahraju v evropských pohárech," dodal.</p>
    </article>
  </body>
</html>