<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/13/shofioryt-na-kamion-ne-razbral-che-blysnal-dete-v-ruse.429451"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T11:03:00+00:00"/>
    <meta property="og:title" content="Шофьорът на камион не разбрал, че блъснал дете в Русе?"/>
    <meta property="og:description" content="Мъжът е със седем предишни наказания, камионът - стар | Dnes.bg"/>
  </head>
  <body>
    <article>
      <h1>Шофьорът на камион не разбрал, че блъснал дете в Русе?</h1>
      <h2>Мъжът е със седем предишни наказания, камионът - стар</h2>
      <address><time datetime="2019-11-13T11:03:00+00:00">13 Nov 2019, 11:03</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Изясняват версиите защо шофьорът на камиона, помел 5-годишно дете в Русе не е спрял след инцидента. Една от предполагаемите причини, по които се работи е, че водачът, завивайки по улицата, не е разбрал какво точно се е случило.</p>
      <p>Момиченцето било оставено при баба си, докато родителите му са на работа. Двете излезли да разходят кучето по улицата пред къщата, когато камионът връхлетял върху тях. Съседи чули виковете за помощ.</p>
      <p>Окръжният прокурор на Русе Георги Георгиев съобщи пред БТА, че сигналът за инцидента е постъпил на тел. 112 в 11.32 часа. Камионът блъска и убива на място пресичащото ул. "Бяла черква" петгодишно момиче. Шофьорът не спира и напуска мястото на произшествието. Около два часа по-късно 76-годишният мъж и товарният камион "ГАЗ-53" са открити от полицията в централната част на Русе. Той е задържан за 24 часа.</p>
      <p>Стилиян Станев - началник на група в сектор "Пътна полиция" в Русе, обясни, че шофьорът е с категория "C" от 1962 година. Има наложени седем предишни наказания, които са за стар период. Нарушенията са за неизползване на обезопасителен колан, за непредставен автомобил на технически преглед и закъсняла регистрация.</p>
      <p>Станев обясни, че пробата за алкохол на възрастния шофьор е отрицателна. Камионът се използвал за превоз на вар до строителни обекти. Оказало се, че превозното средство, което е много старо, не е преминало годишен технически преглед.</p>
      <p>По този повод е взето отношение от служители на агенцията "Автомобилна администрация". Станев коментира, че разследването ще установи как точно е настъпило произшествието, защо шофьорът не е спрял след инцидента и дали е забелязал детето на пътя.</p>
      <p>"Шофьорът е местен. Не мисля, че е карал с превишена скорост заради неравния терен. Поставили сме легнали полицаи, за да ограничим максимално инцидентите", заяви пред Нова тв Светлин Савов, кметски наместник на квартал "Долапите".</p>
      <p>"След като разбрахме за инцидента, веднага проверих броят на децата. Установихме, че всички са в клас. След приключване на часовете направихме извънреден инструктаж на учениците, за да им обясним за пореден път как да се движат безопасно”, поясни Румяна Георгиева, директор на ОУ "Христо Смирненски".</p>
      <p> </p>
      <p> </p>
      <related>
        <h4>Още по темата</h4>
        <a href="https://www.dnes.bg/stranata/2019/11/12/zadyrjaha-shofiora-ubil-dete-v-ruse.429436"/>
        <a href="https://www.dnes.bg/stranata/2019/11/12/tragediia-kamion-blysna-i-ubi-6-godishno-dete-v-ruse.429381"/>
      </related>
    </article>
  </body>
</html>