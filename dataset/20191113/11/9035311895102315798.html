<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/video-abd-nin-san-francisco-sehrinde-bir-binaya-greta-thunberg-in-dev-resmi-yapildi"/>
    <meta property="og:site_name" content="euronews"/>
    <meta property="article:published_time" content="2019-11-13T11:35:11+00:00"/>
    <meta property="og:title" content="San Francisco şehrinde bir binaya Greta Thunberg'in dev resmi yapıldı"/>
    <meta property="og:description" content="Amerika Birleşik Devletleri'nin San Francisco şehrinde bir binanın duvarına İsveçli iklim aktivisti Greta Thunberg'in resmi yapıldı. Şehir merkezindeki Union Meyda'nında yaklaşık 15 metre yüksekliğinde ve 10 metre genişliğindeki duvar resmi Arjantinli sanatçı Andres Petreselli imzası taşıyor."/>
  </head>
  <body>
    <article>
      <h1>San Francisco şehrinde bir binaya Greta Thunberg'in dev resmi yapıldı</h1>
      <address><time datetime="2019-11-13T11:35:11+00:00">13 Nov 2019, 11:35</time> by <a rel="author">Kerem Congar</a></address>
      <figure>
        <img src="https://static.euronews.com/articles/stories/04/29/66/62/773x435_cmsv2_a2f5b622-d6b0-502c-ba46-e2262b8b9563-4296662.jpg"/>
      </figure>
      <p>Amerika Birleşik Devletleri'nin (ABD) San Francisco şehrinde bir binanın duvarına İsveçli iklim aktivisti Greta Thunberg'in resmi yapıldı.</p>
      <p>Şehir merkezindeki Union Meydanı'nda yaklaşık 15 metre yüksekliğinde ve 10 metre genişliğindeki duvar resmi Arjantinli sanatçı Andres Petreselli imzası taşıyor.</p>
      <p>Daha önce komedyen Robin Williams gibi ünlü isimlerin dev resimlerini yapan sanatçı bu yolla 16 yaşındaki genç aktiviste destek vermek istediğini belirterek, "İklim değişikliği bir gerçek. Greta muhteşem bir insan ve ne yaptığını çok iyi biliyor. Bu duvar resmi sayesinde insanlar gezegenimize sahip çıkmanın önemini kavrayacaklar" diye konuştu.</p>
      <figure>
        <embed-post data-src="https://www.instagram.com/p/B4k7woLhQ-c" data-service="Instagram"/>
      </figure>
      <p>Eserlerine Cobre imzasını atan Arjantinli Iglesias Petreselli, resmin yapımına devam ettiğini ve 1 hafta içerisinde tamamen bitireceğini de sözlerine ekledi. San Francisco'daki çalışma Greta Thunberg için yapılan ilk duvar resmi değil. Daha önce İngiltere'nin Bristol şehrinde, İstanbul'un Kadıköy ilçesinde ve Kanada'da Thunberg'in portresini içeren duvar resimleri yapılmıştı.</p>
      <p>Greta Thunberg, küresel ısınma ve iklim değişikliğine dikkat çekmek amacıyla Fridays for Future (Gelecek için Cumalar) adlı kampanya başlatmış, dünya genelinde 185'i aşkın ülkeye yayılan bu gösteriler tarihin en büyük iklim protestolarına dönüşmüştü.</p>
      <p>Şu anda ABD'de bulunan Thunberg yakın bir zamanda Avrupa'ya geri dönecek. Virginia Hampton'dan kalkacak olan ve tamamen güneş panelleriyle çalışan gemiye binecek olan Thunberg'e babası Svante Thuberg ve İngiliz denizci Nikki Henderson ile birlikte 6 kişi eşlik edecek. Söz konusu dönüş yolculuğunun yaklaşık 3 hafta sürmesi bekleniyor.</p>
      <ul>
        <li>
          <b>
            <a href="https://tr.euronews.com/2019/09/25/greta-cin-ve-abd-dururken-neden-turkiyeyi-sikayet-etti">Greta, Çin ve ABD dururken neden Türkiye'yi şikayet etti?</a>
          </b>
        </li>
        <li>
          <a href="https://tr.euronews.com/2019/09/25/greta-thunberg-alternatif-nobel-olarak-bilinen-dogru-yasam-odulu-nun-sahibi-oldu">
            <b>Greta Thunberg "Alternatif Nobel" olarak bilinen "Doğru Yaşam Ödülü"nün sahibi oldu</b>
          </a>
        </li>
      </ul>
    </article>
  </body>
</html>