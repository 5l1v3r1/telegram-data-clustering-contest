<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/oset-tudi-direktor-odvisne-druzbe-kobilarna-lipica"/>
    <meta property="og:site_name" content="Primorske novice"/>
    <meta property="article:published_time" content="2019-11-13T11:27:05+00:00"/>
    <meta property="og:title" content="Oset tudi direktor odvisne družbe Kobilarna Lipica"/>
    <meta property="og:description" content="Direktor Holdinga Kobilarna Lipica Matej Oset je po odstopu Lorele Dobrinja prevzel tudi vodenje odvisne družbe Kobilarna Lipica. Petletni mandat je nastopil 7. novembra, so povedali v Kobilarni Lipica."/>
  </head>
  <body>
    <article>
      <h1>Oset tudi direktor odvisne družbe Kobilarna Lipica</h1>
      <address><time datetime="2019-11-13T11:27:05+00:00">13 Nov 2019, 11:27</time> by <a rel="author">STA</a></address>
      <p>
        <b>Direktor Holdinga Kobilarna Lipica Matej Oset je po odstopu Lorele Dobrinja prevzel tudi vodenje odvisne družbe Kobilarna Lipica. Petletni mandat je nastopil 7. novembra, so povedali v Kobilarni Lipica.</b>
      </p>
      <figure>
        <img src="https://static.primorske.si/foto/highres/gnweb/719560_o_matej_oset_1024.jpg"/>
        <figcaption>Matej Oset </figcaption>
      </figure>
      <p><b>LIPICA</b> &gt; “Matej Oset, ki je od 3. septembra na funkciji direktorja Holdinga Kobilarna Lipica, bo tako do nadaljnjega vodil tudi družbo Kobilarna Lipica s ciljem zagotavljanja stabilnosti in razvoja Kobilarne Lipica,” so zapisali.</p>
      <p><b>Matej Oset</b> je sicer na novinarski konferenci pred nastopom funkcije direktorja holdinga povedal, da bodo njegove prioritetne naloge ustanovitev odvisne družbe Turizem Lipica, ki bo upravljala tržni del v holdingu, ter napovedana prenova hotela Maestoso z bazenskim in velneškim kompleksom.</p>
      <p><b>Lorela Dobrinja</b> je dala odpoved v začetku oktobra, le mesec dni po sklenitvi nove pogodbe z zagotovilom vodilnih, da bo lahko skupaj s francoskim trenerjem <b>Benjaminom Aillaudom</b> peljala svojo vizijo razvoja Kobilarne Lipica naprej. Ravno Aillaud naj bi bil razlog za njen odstop, saj mu prvi mož holdinga Oset ni želel dati soglasja za podaljšanje pogodbe.</p>
    </article>
  </body>
</html>