<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-z-ambasady-podle-vyborneho-navstivi-recke-tabory-s-migranty/1820443?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T11:04:00+00:00"/>
    <meta property="og:title" content="Lidé z ambasády podle Výborného navštíví řecké tábory s migranty"/>
    <meta property="og:description" content="Praha - Ministr zahraničí Tomáš Petříček (ČSSD) přislíbil, že zástupci české ambasády v Aténách navštíví řecké uprchlické tábory. Novinářům to ve Sněmovně řekl předseda KDU-ČSL Marek Výborný, který s Petříčkem záležitost probíral telefonicky. Pokud by děti z tamních táborů úspěšně absolvovaly bezpečnostní prověrku, Česko by podle lidovců mělo vyjádřit solidaritu. Strana podle Výborného ví o českých rodinách, které se nabízejí a čekají na možnost se o nezletilé nedoprovázené uprchlíky postarat."/>
  </head>
  <body>
    <article>
      <h1>Lidé z ambasády podle Výborného navštíví řecké tábory s migranty</h1>
      <address><time datetime="2019-11-13T11:04:00+00:00">13 Nov 2019, 11:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministr zahraničí Tomáš Petříček (ČSSD) přislíbil, že zástupci české ambasády v Aténách navštíví řecké uprchlické tábory. Novinářům to ve Sněmovně řekl předseda KDU-ČSL Marek Výborný, který s Petříčkem záležitost probíral telefonicky. Pokud by děti z tamních táborů úspěšně absolvovaly bezpečnostní prověrku, Česko by podle lidovců mělo vyjádřit solidaritu. Strana podle Výborného ví o českých rodinách, které se nabízejí a čekají na možnost se o nezletilé nedoprovázené uprchlíky postarat.</p>
      <p>Diskusi o nezletilých uprchlících vyvolala v Česku minulý týden informace o řecké výzvě ze začátku září, podle které by měly evropské země přijmout děti bez doprovodu z řeckých uprchlických táborů. Řekové požádali Česko o přijetí 40 nezletilých z celkem zhruba 2500. Ministr vnitra Jan Hamáček (ČSSD) minulý týden na twitteru uvedl, že dopis není ničím novým, pouze snahou Řecka vyvolat debatu o přemístění migrantů. V přesunutí sedmnáctiletých lidí bez nároku na azyl však nevidí smysl, dodal.</p>
      <p>Výborný dnes řekl, že kvůli dopisu Hamáčka opakovaně vyzýval k jednání. "Nejde nám o to, abychom nějak ohrozili bezpečnost ČR. Jedná se o nedoprovázené děti, nezletilé, je jen na ČR, které děti bude ochotna přijmout," uvedl. Petříček podle něj přislíbil kontaktovat ambasádu. "Která ty tábory navštíví. Pokud by tyto děti prošly nějakou bezpečnostní prověrkou, naše strana by si je mohla vybrat. Víme, že rodiny v Česku se nabízejí a čekají na možnost se o tyto děti solidárně postarat," řekl.</p>
      <p>Předsednictvo KDU-ČSL se v úterý usneslo, že podporuje dlouhodobou iniciativu europoslankyně Michaely Šojdrové (KDU-ČSL), která loni navrhla přijmout z řeckých táborů 50 syrských sirotků. "Litujeme, že premiér (Andrej Babiš, ANO) nedostál svému závazku a nepostavil sirotčinec přímo v Sýrii," uvedla první místopředsedkyně strany Šárka Jelínková. Šojdrová v pondělí a úterý ČTK sdělila, že se jí Hamáčka nedaří kontaktovat. O schůzku s ministrem proto požádala oficiálně a čeká na odpověď. Jelínková dnes uvedla, že vnitro by mělo na řeckou žádost reagovat pozitivně.</p>
      <p>Babiš minulý týden řekl, že o řeckém dopisu nic neví. Připomněl svou iniciativu na stavbu centra pro syrské sirotky. Ta podle něj ztroskotala na tom, že syrská strana odmítla, aby stavbu obstarala česká firma. "Nabídli nám syrskou firmu, ta je několikrát dražší," vysvětlil Babiš, který před přijímáním dětí do Česka upřednostňuje pomoc migrantům v místech, odkud pocházejí.</p>
      <h3>Hamáček vyzval Řecko, aby poskytlo seznam konkrétních sirotků</h3>
      <p>Ministr vnitra Jan Hamáček (ČSSD) vyzval Řecko, aby poskytlo seznam 40 konkrétních dětí bez doprovodu, které by Česko mohlo přijmout. Na základě seznamu by poté české úřady prověřily, jestli dotyčné děti nepředstavují bezpečnostní riziko, uvedl dnes ministr v tiskové zprávě. Hamáček upozornil, že podobnou žádost zaslal do Atén už loni v listopadu, nedostal ale na ni odpověď. Řecko začátkem září vyzvalo všechny ministry vnitra Evropské unie, aby jejich země přijaly děti bez doprovodu z řeckých uprchlických táborů.</p>
      <p>Hamáček v dopisu řeckému ministrovi pro ochranu občanů Michalisi Chrisochoidisovi napsal, že už loni žádal jeho předchůdkyni o poskytnutí seznamu konkrétních dětí určených k přemístění z uprchlických táborů. "Proto bych rád zopakoval svoji žádost o poskytnutí seznamu konkrétních 40 dětí bez doprovodu, u kterých je právně i logisticky možné jejich případné přijetí z Řecka, s cílem podrobit je bezpečnostnímu prověření ze strany českých bezpečnostních složek. Český zastupitelský úřad v Aténách je vám plně k dispozici, pokud jde o další komunikaci konkrétních dat k těmto nezletilým bez doprovodu," napsal Hamáček.</p>
      <p>Ministr také upozornil, že Česko musí ze zákona brát ohled na nejlepší zájem dítěte, ke kterému je zapotřebí souhlasné stanovisko řeckého orgánu sociálně-právní ochrany dětí.</p>
      <p>"Česká republika by se určitě dokázala postarat o 40 syrských sirotků, pokud by se skutečně o takové sirotky jednalo. Podle oficiálních řeckých statistik se v řeckých táborech nachází primárně nezletilí z Afghánistánu a Pákistánu, přičemž drtivá většina je starší 14 let. Navíc se nejedná o sirotky, ale nezletilé bez doprovodu, kteří mají rodiče nebo příbuzné," uvedl rovněž Hamáček.</p>
      <p>Řecko v září uvedlo, že na jeho území je zhruba 2500 dětí bez doprovodu, které jsou rozmístěny v různých uprchlických táborech. Vyzvalo unijní země, aby tyto děti přijaly. Tento týden sdružení Pražské matky vyzvalo Hamáčka, aby okamžitě podnikl kroky k přijetí sirotků z uprchlických táborů v Řecku. K jednání s Aténami ministra vyzvalo rovněž zhruba 500 osobností v otevřeném dopise.</p>
      <p>S návrhem přijmout 50 syrských sirotků z řeckých táborů přišla loni europoslankyně Michaela Šojdrová (KDU-ČSL). Premiér Andrej Babiš (ANO) tehdy uvedl, že Česko žádné migranty přijímat nebude a uprchlíkům je třeba pomáhat v jejich zemích. Zmínil pak plán vybudovat sirotčinec v Sýrii. Týdeník Respekt nyní informoval o tom, že se záměr neuskuteční.</p>
      <h3>Auditoři: EU by měla zlepšit přístup k migraci v Itálii a Řecku</h3>
      <p>Evropská unie by měla zlepšit přístup k migračnímu problému v Itálii a Řecku, kde čekají tisíce lidí zbytečně dlouho na vyřízení azylu či na návrat do svých zemí. Uvedl to dnes Evropský účetní dvůr ve zprávě, podle níž jsou přes částečná zlepšení stále nedostatečné kapacity přijímacích zařízení či počet expertů ověřujících žádosti o azyl. Zefektivnit by se měla i komunikace se zeměmi původu, aby bylo možné odmítnuté migranty rychleji vracet, doporučují auditoři.</p>
      <p>EU v minulých letech vyčlenila na pomoc Řecku více než miliardu eur (asi 26 miliard Kč) a pro Itálii přes půl miliardy eur (asi 13 miliard Kč). Podle auditorů se sice s pomocí těchto peněz podařilo například zefektivnit prvotní registraci migrantů, v dalších oblastech však existují značné rezervy.</p>
      <p>Patří mezi ně délka doby, kterou trvá azylová procedura, nedostatečné kapacity nouzových zařízení či složitá spolupráce se zemí původu.</p>
      <p>Průměrná čekací doba na prvoinstanční vyřízení žádosti o azyl byla vloni podle auditorů 215 dní, v krajních případech dokonce mnohem delší.</p>
      <p>"Pokud může pouhé čekání na pohovor trvat čtyři roky, tak je to problém," řekl dnes novinářům člen auditního týmu Andrej Minarovič.</p>
      <p>Počet migrantů směřujících do Řecka se sice po roce 2016 prudce snížil v důsledku dohody EU s Tureckem, které začalo na svém území zadržovat syrské uprchlíky. V poslední době ale příchozích přibývá. Auditoři zaznamenali koncem loňského roku prudký nárůst počtu případů, u kterých trvá schválení či zamítnutí žádosti o azyl více než půl roku.</p>
      <p>Mezi doporučení, jak situaci zlepšit, patří například poskytnutí větší podpory evropskému azylovému úřadu EASO či pohraniční agentuře Frontex. Členské země by také měly vyčlenit experty na azylové procedury, kteří by dlouhodobě pomáhali lépe zvládat řeckým a italským úřadům pomalu postupující řízení.</p>
      <p>"Užitek z toho budou mít nejen lidé trpící v azylových centrech, ale i daňoví poplatníci z EU," konstatoval hlavní autor auditní zprávy Leo Brincat. Pokud by se unijní země shodly na novém dobrovolném systému přerozdělování migrantů, který v současnosti prosazuje Německo a Francie, měly by se podle Brincata poučit ze současných nedostatků.</p>
      <p>Auditoři analyzovali i poslední fázi fungování povinného systému přerozdělování migrantů, jímž chtěli unijní země odlehčit Itálii a Řecku v době vrcholící krize v roce 2015. Z původního plánu na přemístění 160.000 lidí se ostatní členské země zavázaly přijmout 98.256 migrantů. Nakonec si mezi sebe rozdělily pouze 34.705 lidí, téměř dvě třetiny z nich z Řecka. Podle auditorů byl na vině zejména fakt, že obě země nezvládly poskytnout dostatečné množství migrantů splňujících podmínky pro umístění do jiného státu.</p>
      <p>Zatímco některé země, jako je například Irsko či Lucembursko, nakonec přijaly více lidí, než činil jejich stanovený závazek, většina dalších zůstala pod polovinou původních počtů. Česká republika, Polsko a Maďarsko se do systému schváleného členskými zeměmi odmítly zapojit, čímž podle názoru generální advokátky soudu EU porušily unijní právo.</p>
    </article>
  </body>
</html>