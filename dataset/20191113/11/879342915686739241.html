<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/13/pogljad/ekonomika/vartist-palnoho-zapravkax-chy-chekaty-strybka-czin-kincya-roku"/>
    <meta property="og:site_name" content="Слово і Діло"/>
    <meta property="article:published_time" content="2019-11-13T11:07:43+00:00"/>
    <meta property="og:title" content="Вартість пального на заправках: чи чекати стрибка цін до кінця року"/>
    <meta property="og:description" content="Другий місяць поспіль ціна на бензин і дизпаливо залишається приблизно на одному рівні. Що буде з цінами до кінця поточного року?"/>
  </head>
  <body>
    <article>
      <h1>Вартість пального на заправках: чи чекати стрибка цін до кінця року</h1>
      <address><time datetime="2019-11-13T11:07:43+00:00">13 Nov 2019, 11:07</time> by <a rel="author">Юрій Корольчук</a></address>
      <p>
        <b>Другий місяць поспіль ціна на бензин і дизпаливо залишається приблизно на одному рівні. За весь жовтень змінено тільки вартість скрапленого газу – він подешевшав на 50 коп./л. У листопаді ціни на пальне поки теж залишаються практично незмінними. «Слово і Діло» дізналося у члена наглядової ради Інституту енергетичних стратегій Юрія Корольчука, що буде з цінами до кінця поточного року.</b>
      </p>
      <p>Корольчук звернув увагу, що імпорт дизелю та пропан-бутану з РФ скоротився, але ціни, дійсно, залишаються відносно стабільними.</p>
      <p>Енергетик зауважив, що ціни на нафту періодично коливаються, але тримаються в межах $65 за барель. За його словами, коливання цін на нафту в помірному діапазоні не дають підстав говорити про підвищення цін найближчим часом.</p>
      <p>«<i>Насправді, якщо врахувати літній період, під час якого було зміцнення гривні, то виникає питання: чому це не вплинуло на нафтопродукти? Це повинно було стати поштовхом для зниження, але цього не сталося</i>», – зауважив Корольчук.</p>
      <related>
        <a href="https://www.slovoidilo.ua/2018/10/03/infografika/ekonomika/yak-zminylasya-czina-avtomobilne-palne-2014-2018-rokax"/>
      </related>
      <p>Експерт пояснив, що потенціалу для зниження цін до кінця 2019 року немає. Він зазначив, що нафта на світовому ринку навряд чи буде дешевшати, передумов для цього немає. Також сумнівно, що гривня буде зміцнюватися надалі, додав енергетик.</p>
      <p>Водночас, як пояснив експерт, як не варто очікувати зниження, так само немає підстав і для різкого стрибка цін на пальне.</p>
      <p>«<i>Очікувати різкого підвищення цін на пальне до кінця року поки зарано. Однак потрібно дивитися за валютним ринком і ситуацією із заміщенням дизпалива. Якщо заміщати дизпаливо буде Білорусь, то фактично це російське пальне. В принципі, заводи роблять запаси на випадок дефіциту, пережити один-два тижні можна. Однак, якщо станеться щось серйозне, якась криза, наслідки можуть бути. Наразі жодних явних підстав для цього немає</i>», – прокоментував Юрій Корольчук.</p>
      <p>Відзначимо, літр бензину категорії А-95 в середньому залежно від заправки коштує 29,04 грн. Літр дизельного пального обійдеться водіям у середньому в 27,43 грн. Газ для автомобілів коштує в середньому 11,27 грн.</p>
      <p>Додамо, бензин і дизельне паливо з 2014 до 2019 рік подорожчали більш ніж удвічі.</p>
      <p>Динаміка вартість палива для авто за останні п'ять років – на нашій<a href="https://www.slovoidilo.ua/2018/10/03/infografika/ekonomika/yak-zminylasya-czina-avtomobilne-palne-2014-2018-rokax"> інфографіці.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2018/10/03/infografika/ekonomika/yak-zminylasya-czina-avtomobilne-palne-2014-2018-rokax"/>
        <a href="https://www.slovoidilo.ua/2019/08/25/novyna/ekonomika/zmenshylysya-obsyahy-postavok-dyzpalyva-rf-ukrayinu"/>
        <a href="https://www.slovoidilo.ua/2019/08/02/novyna/ekonomika/ukrzaliznyczi-zablokovani-vsi-tendery-zakupivlyu-palyva"/>
      </related>
    </article>
  </body>
</html>