<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/13/tenta-la-rapina-armata-di-una-siringa-80enne-la-mette-in-fuga/1324380/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-13T11:27:20+00:00"/>
    <meta property="og:title" content="Tenta la rapina armata di una siringa, 80enne la mette in fuga"/>
    <meta property="og:description" content="CIVITANOVA - Una donna, con il volto travisato, è entrata nel negozio di via Cecchetti. Il padre della titolare e la figlia l'hanno però bloccata e costretta a fuggire: «Probabilmente è una faccia vista». Il raid ripreso dalle telecamere"/>
  </head>
  <body>
    <article>
      <h1>Tenta la rapina armata di una siringa, 80enne la mette in fuga</h1>
      <h2>CIVITANOVA - Una donna, con il volto travisato, è entrata nel negozio di via Cecchetti. Il padre della titolare e la figlia l'hanno però bloccata e costretta a fuggire: «Probabilmente è una faccia vista». Il raid ripreso dalle telecamere</h2>
      <address><time datetime="2019-11-13T11:27:20+00:00">13 Nov 2019, 11:27</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F13%2Ftenta-la-rapina-armata-di-una-siringa-80enne-la-mette-in-fuga%2F1324380%2F">Condividi115</a><a href="https://twitter.com/intent/tweet?text=Tenta+la+rapina+armata+di+una+siringa%2C++80enne+la+mette+in+fuga&amp;url=https%3A%2F%2Fwww.cronachemaceratesi.it%2F2019%2F11%2F13%2Ftenta-la-rapina-armata-di-una-siringa-80enne-la-mette-in-fuga%2F1324380%2F">Tweet</a>Email115 Condivisioni</p>
      <p> </p>
      <p> </p>
      <p>di <b>Laura Boccanera</b></p>
      <p><b>Rapina alla tabaccheria-edicola di via Cecchetti a Civitanova, una donna armata di siringa ha cercato di farsi consegnare 300 euro. Bloccata dal padre 80enne della titolare. È successo ieri pomeriggio. Paura, ma anche tanto sangue freddo da parte di Barbara Corazza e di suo padre, Genesio che a 80 anni ha fronteggiato la malvivente. Erano da poco passate le 17.30 quando una donna, col viso coperto da una sciarpa, è entrata all’interno dell’attività dove era presente anche una cliente.</b> «E’ entrata in maniera disincantata, quasi come se cercasse qualcosa e facesse finta di nulla – racconta la titolare – in realtà aveva nella manica una siringa tipo quelle da insulina e la stava tirando fuori. Poi è venuta verso il bancone e con quella ha minacciato mio padre chiedendo 300 euro». Non poteva però certo immaginare che anziché consegnare parte dell’incasso, il coraggioso e lucidissimo Genesio invece rispondesse allo strattonamento con una presa decisa della sciarpa per scoprirle il viso. A quel punto la donna ha cercato di spingersi all’indietro per proteggersi. A dar sostegno al padre nel frattempo, dopo aver fatto scattare il sistema di allarme collegato con le forze dell’ordine, è intervenuta anche la figlia che ha dato manforte. La donna a quel punto ha perso l’equilibrio ed è finita contro l’espositore dei giornali e vista la mala parata è scappata a piedi correndo verso i giardini del parco Cecchetti. «Probabilmente è una faccia vista di quelle che circolano spesso qui in zona», ha commentato la Corazza che di rapine e furti ormai detiene un triste primato:  due infatti le rapine a mano armata che ha subito negli ultimi anni e anche un furto con buco sulla parete. Quello di ieri rappresenta il quarto episodio. Tutta l’azione è stata ripresa dalle telecamere di videosorveglianza interne del negozio che hanno ripreso l’avvicinarsi della donna già travisata e tutto il blitz durato poco più di un minuto all’interno. Sul posto per le indagini i carabinieri della compagnia di Civitanova e il capitano Massimo Amicucci.</p>
      <p>
        <i>(ultimo aggiornamento alle 16)</i>
      </p>
    </article>
  </body>
</html>