<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822052.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T11:30:00+00:00"/>
    <meta property="og:title" content="رئیس دادگستری خراسان رضوی: در ارتباط با روح‌الله زم کسی دستگیر نشده"/>
    <meta property="og:description" content="غلامعلی صادقی در گفت‌وگو با ایسنا، در پاسخ  به این سوال که آیا در ارتباط با روح‌الله زم و دادن اطلاعات به او از مشهد دستگیری و تشکیل پرونده داشته‌ایم، اظهار کرد: خیر، در این زمینه پرونده‌ای نداشتیم."/>
  </head>
  <body>
    <article>
      <h1>رئیس دادگستری خراسان رضوی: در ارتباط با روح‌الله زم کسی دستگیر نشده</h1>
      <address>
        <time datetime="2019-11-13T11:30:00+00:00">13 Nov 2019, 11:30</time>
      </address>
      <p>رئیس کل دادگستری خراسان رضوی گفت که در ارتباط با روح‌الله زم سرشبکه آمدنیوز کسی در مشهد دستگیر نشده است.</p>
      <p>غلامعلی صادقی در گفت‌وگو با ایسنا، در پاسخ  به این سوال که آیا در ارتباط با روح‌الله زم و دادن اطلاعات به او از مشهد دستگیری و تشکیل پرونده داشته‌ایم، اظهار کرد: خیر، در این زمینه پرونده‌ای نداشتیم.</p>
      <p>وی همچنین درخصوص پرونده مجید خرمی، مدیرعامل موسسه شهرآرا بیان کرد: پرونده وی در مرحله تحقیقات است.</p>
      <p>رئیس کل دادگستری خراسان رضوی همچنین درخصوص اظهاراتی منتسب به امام جمعه مشهد در رسانه‌ها مبنی بر دستگیری تیم تروریستی در یکی از هتل‌های اطراف حرم مطهر رضوی بیان کرد: این مطلب را مراجع رسمی اعلام نکردند، آنچه که ما مطلع شدیم ظاهرا تعدادی از هتل‌داران به مناسبتی خدمت امام جمعه بودند و ایشان توصیه‌هایی به طور کلی به آنها داشتند و برداشت خبرنگار بوده که از فرمایشات ایشان این طور برداشت کرده که یک گروه تروریستی در اطراف دفتر امام جمعه دستگیر شده‌اند.</p>
      <p>وی افزود: البته ما پرونده‌ها و دستگیری‌هایی داشتیم، این تهدیدات همواره برای کل کشور بوده و در مشهد نیز هست، اما این مطلب را مرجع امنیتی و قضایی اعلام نکرده است و آن برداشت اشتباه خبرنگار بوده و چنین مساله ای صحت  ندارد.</p>
      <p>به گزارش ایسنا برخی از رسانه‌ها روز دوشنبه در دیدار آیت‌الله علم‌الهدی با مدیران هتل‌ها و مراکز اقامتی مشهد به نقل از ایشان گزارش دادند که چندی پیش در یکی از همین هتل‌ها یک تیم تروریستی خطرناک دستگیر شده‌اند. در گزارش رسانه‌ها از این نشست همچنین به نقل از آیت‌الله علم‌الهدی آمده بود که  بعد از جریان دستگیری مدیر کانال آمدنیوز بیشتر اطلاعات از شهر مشهد به او داده شده است.</p>
    </article>
  </body>
</html>