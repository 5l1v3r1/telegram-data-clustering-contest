<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/opinions_sigmalive/597117/me-ti-milla-mas-tiganizoume-to-vlantzi-mas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T11:35:00+00:00"/>
    <meta property="og:title" content="Με τη μίλλα μας τηγανίζουμε το βλαντζί μας…"/>
    <meta property="og:description" content="Δεν πρόλαβα να διαβάσω την Κυριακή 10.11.2019 για την είδηση «Τ. Χατζηδημητρίου: Ξεκινά η συντήρηση του Αρχαγγέλου Μιχαήλ με χρηματοδότηση Γιαλουσιτών» και..."/>
  </head>
  <body>
    <article>
      <h1>Με τη μίλλα μας τηγανίζουμε το βλαντζί μας…</h1>
      <address><time datetime="2019-11-13T11:35:00+00:00">13 Nov 2019, 11:35</time> by <a rel="author">Φανούλλα Αργυρού*</a></address>
      <p>Δεν πρόλαβα να διαβάσω την Κυριακή 10.11.2019 για την είδηση «<b>Τ. Χατζηδημητρίου: Ξεκινά η συντήρηση του Αρχαγγέλου Μιχαήλ με χρηματοδότηση Γιαλουσιτών</b>» και μου έδωσε την απάντηση ο κ. Κώστας Χατζηκωστής στο άρθρο του στην Σημερινή της ίδιας ημέρας, «<b>Αυτοκτονικός Ρεαλισμός!».</b></p>
      <p>Απευθυνόμενος στον Πρόεδρο Νίκο Αναστασιάδη, έγραψε μεταξύ άλλων ο κ. Χατζηκωστής: <i>«…Του υποβάλλουμε σήμερα ότι οι Έλληνες της Κύπρου δεν έχουν αφυπνισθεί. Ούτε από την Εθνική τραγωδία του 1974 μπόρεσαν να κατανοήσουν τι έπαθαν και τι θα πάθουν. Ο Κυπριακός Ελληνισμός με την ψοφοδεή πολιτική των ηγετών του, έναντι του Κατακτητή, ανέχθηκε και έζησε βολική πολιτική υποχωρήσεων. Την αδυναμία και αναξιότητά τους να αντιμετωπίσουν τη βίαιη Τουρκία βάφτισαν "σύνεση" και "ψυχραιμία" και "διπλωματική επιτυχία". Όλα αυτά τελείωσαν<b>.</b> Όλες οι αυταπάτες κατέρρευσαν. Τι απέμεινε; Η αδιαφορία του Λαού. Η αποκοίμιση του φρονήματός του. Η ύπνωσή του. Η απονεύρωση της Εθνικής, της Αγωνιστικής, της Αντιστασιακής του βούλησης… Ο Πρόεδρος πρέπει να αντιληφθεί ότι ένας Λαός σε φρονηματιστική κατάπτωση, σε ανύπαρκτη Εθνική Αγωγή, σε κλίμα και τάση υποταγής και, εθνικά αυτοκτονικού «ρεαλισμού» δεν μπορεί να τον βοηθήσει… Να επανέλθει ο Λαός στον ρόλο του. Να χρησιμοποιηθεί για τη σωτηρία του. Αυτός ο Λαός οδηγήθηκε μέχρι σήμερα σε πορεία ανεμπόδιστης ηδονικής αυτοχειρίας. Όπως ακριβώς το Ζυριχικό Κράτος ηδονικά βαφτίστηκε "Κράτος του Θεού" (από τον τότε και νυν Εθνάρχη) για να φτάσει στο σημερινό του κατάντημα…»</i></p>
      <p>
        <b>Ηδονική αυτοχειρία…</b>
      </p>
      <p>Μόνον έτσι μπορεί πλέον να εξηγηθεί η αυτοχειρία ενός κατεχόμενου λαού, να φθάσει στο τελευταίο σκαλί της υποτέλειας και δουλοπρέπειας προς τον κατακτητή του. Σε σημείο που αντί να τον σέρνει στα διεθνή δικαστήρια για τις απάνθρωπες παραβιάσεις ανθρωπίνων δικαιωμάτων ζητώντας την τιμωρία του, να πληρώσει ο ίδιος (θύτης κατακτητής Τουρκία) για τις καταστροφές και συλήσεις, κλεψιές, ατιμίες, βιασμούς, δολοφονίες αρπαγές, ξεριζωμούς, αγνοούμενους στη γη του… τώρα θα αυτοχρηματοδοτεί άκουσον άκουσον την διόρθωση των συλημένων ναών του στα κατεχόμενα!</p>
      <p>Κακής αρχής γενομένης βέβαια με το Μοναστήρι του Απ. Ανδρέα μύρια έπονται. Για να τα εκμεταλλεύονται ακόμα περισσότερο οι κατακτητές και Τουρκοκύπριοι. Με τους Έλληνες της Κύπρου που τρέχουν να ηδονίζονται με την … μεγαλοψυχία και ευσπλαχνία των κατακτητών να τους επιτρέπουν όταν λάχει να λειτουργούν στις κατεχόμενες Εκκλησίες μας! Και να τους χρηματοδοτούν!!! Αφού βέβαια τους προσκομίσουν και το… διαβατήριο τους αλλιώς δεν επιτρέπεται να περάσει κανείς στο κλεμμένο «ψευδοκράτος» τους.</p>
      <p>Τέτοια τουρκολαγνεία ούτε ο Θεός δεν θα το πιστεύει ότι θα μπορούσε να δει. Και όμως οι αθεόφοβοι Τούρκοι από το 1957 το είχαν προβλέψει ότι με λίγη βοήθεια από τους Ελληνοκύπριους θα κατάφερναν την δι-κοινοτική, δι-ζωνική ομοσπονδία τους.  Δεν διαψεύσθηκαν.</p>
      <p>
        <b>Ο Τάκης Χατζηδημητρίου</b>
      </p>
      <p>
        <b>Ο ίδιος Τάκης Χατζηδημητρίου που σήμερα είναι επικεφαλής της δικοινοτικής Τεχνικής Επιτροπής για τη Πολιτιστική Κληρονομιά και την αυτοχρηματοδότηση των Γιαλουσιτών της Εκκλησίας τους στην κατεχόμενη Γιαλούσα, είναι ο ίδιος που το 1979 έλεγε στους Βρετανούς:</b>
      </p>
      <p><i>«…Καθώς το ΑΚΕΛ περιγράφει την πολιτική του ως λύση "συμβιβασμού" η ΕΔΕΚ του επιτίθεται ως πολιτική υποχωρήσεων. Ο Χατζηδημητρίου μου εξήγησε ότι το Κόμμα του πιστεύει ότι ήταν ανάγκη να ξεκινούσαν από τα βασικά π.χ. ελευθερία διακίνησης και ελευθερία εγκατάστασης. Μετά μπορούσαν να γίνουν κάποιες εξαιρέσεις για να αντιμετωπιστούν κάποιες πρακτικές δυσκολίες, όμως οι συνομιλίες δεν μπορούσαν ξεκινήσουν από αυτές. Μια λύση που δεν επιτρέπει στους πρόσφυγες Μορφίτες και Κερυνειώτες να επιστρέφουν στα σπίτια τους δεν μπορεί να λύσει το Κυπριακό πρόβλημα. Θα έθετε τα θεμέλια για μελλοντικά προβλήματα και ίσως ακόμα να οδηγούσε και σε εμφύλιο ανάμεσα στην ελληνοκυπριακή κοινότητα...»</i> (Έκθεση προς το Λονδίνο από την βρετ. Υπ. Αρμοστεία στην Λευκωσία).</p>
      <p>Εμφύλιο;</p>
      <p>
        <b>*Ερευνήτρια/δημοσιογράφος Λονδίνο</b>
      </p>
    </article>
  </body>
</html>