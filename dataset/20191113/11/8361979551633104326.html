<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/sprava-vab-banku-prokuratura-vimagaye-zaareshtuvati-pisaruka-novini-ukrajini-50053276.html"/>
    <meta property="og:site_name" content="НВ"/>
    <meta property="article:published_time" content="2019-11-13T11:29:00+00:00"/>
    <meta property="og:title" content="САП буде просити суд про арешт Писарука у справі VAB Банку"/>
    <meta property="og:description" content="Суд може розглянути клопотання САП про запобіжний захід Писаруку вранці 14 листопада."/>
  </head>
  <body>
    <article>
      <h1>САП буде просити суд про арешт Писарука у справі VAB Банку</h1>
      <h2>Суд може розглянути клопотання САП про запобіжний захід Писаруку вранці 14 листопада.</h2>
      <address>
        <time datetime="2019-11-13T11:29:00+00:00">13 Nov 2019, 11:29</time>
      </address>
      <p>Спеціалізована антикорупційна прокуратура проситиме Вищий антикорупційний суд про утримання під вартою екс-першого заступника глави НБУ і глави правління Райффайзен Банку Аваль <a href="https://nv.ua/ukr/tags/aleksandr-pisaruk.html">Олександра Писарука</a> у справі про стабілізаційний кредит VAB Банку на 1,2 млрд грн у 2014 році. Про це повідомляє <a href="https://interfax.com.ua/">Інтерфакс-Україна</a>.</p>
      <p>«Писаруку вручена підозра і клопотання про утримання під вартою, воно буде розглянуто», — сказав прокурор САП Сергій Підгорець 13 листопада.</p>
      <p>Відповідаючи на питання про можливість Писарука до цього судового розгляду залишати Київ і Україну, прокурор сказав: «Я думаю, що така можливість виключена».</p>
      <p>Суд може розглянути клопотання САП про запобіжний захід Писаруку вранці 14 листопада.</p>
      <p>Як повідомлялося раніше, Вищий антикорупційний суду 13 листопада взяв під домашній арешт на два місяці іншого підозрюваного у цій справі - члена ради НБУ Миколу Каленського, який у 2014 році очолював головне управління НБУ по Києву і області.</p>
      <p>У ніч на 13 жовтня суд також заарештував у цій справі на два місяці екс-директора генерального департаменту банківського нагляду НБУ Аллу Шульгу з альтернативою застави у 15 млн грн.</p>
      <p>Як повідомлялося, <a href="https://nv.ua/ukr/biz/finance/zatrimannya-pisaruka-vosmi-osobam-povidomili-pro-pidozru-u-spravi-vab-banku-novini-ukrajini-50053037.html">детективи НАБУ 11−12 листопада повідомили про підозру</a> Писаруку, Каленському, Шульзі, голові наглядової ради і заступнику голови правління VAB Банку, а також трьом посадовим особам приватних компаній, пов’язаних із власниками банку, в заволодінні коштами стабілізаційного кредиту VAB Банку на 1,2 млрд грн у жовтні 2014 року.</p>
      <p>Правоохоронці повідомили, що <a href="https://nv.ua/ukr/biz/finance/nabu-bude-domagatisya-areshtu-pisaruku-iz-zastavoyu-v-30-mln-griven-novini-ukrajini-50053042.html">будуть просити обрати запобіжний захід</a> у вигляді утримання під вартою з альтернативою внесення застави від 2,5 млн грн до 30 млн грн.</p>
      <p><a href="https://nv.ua/ukr/biz/finance/sprava-vab-banku-biznes-spilnota-zanepokoyena-situaciyeyu-navkolo-golovi-pravlinnya-rayffayzen-banku-aval-50053140.html">Бізнес-спільнота висловила стурбованість</a> подіями навколо голови правління Райффайзен Банку Аваль Олександра Писарука.</p>
      <p>Читайте також:<br/><a href="https://nv.ua/ukr/biz/finance/vab-bank-pravlinnya-nbu-priyshlo-pid-stini-vishchogo-antikorupciynogo-sudu-novini-ukrajini-50053060.html">&amp;nbspПравління НБУ хоче виступити поручителем екс-працівників Нацбанку в справі VAB Банку — Рожкова</a></p>
      <p>НБУ в листопаді 2014 року через 40 днів після надання стабкредиту визнав VAB Банк неплатоспроможним, а 20 березня 2015 року вирішив відкликати його банківську ліцензію та ліквідувати.</p>
      <p><a href="https://nv.ua/ukr/biz/finance/sprava-vab-banku-bahmatyuk-rozpoviv-hto-i-navishcho-reanimuvav-vzhe-zakritu-spravu-novini-ukrajini-50053242.html">Колишній власник банку бізнесмен Олег Бахматюк</a>, бенефіціар агрохолдингів Укрлендфармінг і Авангард, неодноразово звертався до Фонду гарантування вкладів фізосіб і НБУ з пропозицією реструктуризувати борги VAB Банку.</p>
    </article>
  </body>
</html>