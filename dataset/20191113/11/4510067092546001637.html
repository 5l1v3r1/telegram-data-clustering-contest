<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5-19/burse-gojdu-pentru-elevii-bihoreni-se-cauta-scolari-cu-note-mari-dar-si-filantropi-dornici-sa-i-premieze-152752.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T11:35:00+00:00"/>
    <meta property="og:title" content="Burse Gojdu pentru elevii bihoreni: Se caută şcolari cu note mari, dar şi filantropi dornici să-i premieze"/>
    <meta property="og:description" content="Iniţiativă inedită a elevilor Colegiului Naţional Emanuil Gojdu, care, asemenea avocatului care a dat numele şcolii în care ei învaţă, vor să-i recompenseze pe şcolarii buni. Consiliul Elevilor din colegiu şi-a propus să ofere patru burse de câte 5.000 de lei elevilor merituoşi şi caută deopotrivă candidaţi, dar şi bihoreni dornici să-i sprijine."/>
  </head>
  <body>
    <article>
      <h1>Burse Gojdu pentru elevii bihoreni: Se caută şcolari cu note mari, dar şi filantropi dornici să-i premieze</h1>
      <address><time datetime="2019-11-13T11:35:00+00:00">13 Nov 2019, 11:35</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://www.ebihoreanul.ro/modules/news/files/burse-gojdu-12112019.jpg"/>
      </figure>
      <p>
        <b>Avocatul Emanuil Gojdu a fost un adevărat mecena pentru tinerii români, oferindu-le, prin fundaţia sa, burse de studiu. La <a href="https://www.ebihoreanul.ro/stiri/ultima-or-31-20-3/rock-in-curtea-scolii-trupa-celelalte-cuvinte-a-cantat-in-liceul-unde-s-a-infiintat-acum-43-de-ani-151940.html">100 de ani de la înfiinţarea Colegiului </a>Naţional Emanuil Gojdu din Oradea, Consiliul Elevilor din această şcoală şi-a propus să reînfiinţeze bursele lui Gojdu.</b>
      </p>
      <p>Proiectul Gojdu 100 prevede acordarea a patru burse în valoare de 5.000 de lei pentru elevi din mediul rural sau din Oradea care excelează la învăţătură, se implică în comunitate sau care au nevoie de un sprijin, pentru că provin din medii sociale defavorizate.</p>
      <p>Pentru început, gojdiştii au lansat bursa pentru excelenţă dedicată elevilor din satele bihorului. "Este un tip de bursă pentru elevii cu rezultate deosebite la învăţătură, rezultate măsurate prin participarea la olimpiadele şcolare organizate de M.E.N. Bursa are un cuantum de 5.000 lei şi se va acorda în tranşe de câte 500 lei pe o perioadă de 10 luni. Aceasta urmăreşte creşterea nivelului de interes al elevilor spre cercetare în domeniile şcolare şi răsplătirea celor mai buni dintre aceştia", se arată într-un comunicat transmis de preşedintele Consiliului Elevilor din CNEG, Alex Trandafir.</p>
      <p>Pentru a putea aplica la această bursă, elevii de gimnaziu şi de liceu deopotrivă trebuie să aibă media 10 la purtare şi minimum 8,50 media generală, dar şi un istoric cu implicări în olimpiadele judeţene sau naţionale. "Evaluarea aplicaţiilor se va face de către o comisie alcătuită din 10 membri, dintre care cinci elevi din Consiliul Elevilor C.N. "E. Gojdu", doi profesori ai aceluiaşi liceu, doi absolvenţi gojdişti şi un membru al platformei You4Edu", se mai arată în comunicat.</p>
      <p>Elevii care vor să aplice pentru această bursă se pot înscrie pe pagina campaniei: <a href="https://you4edu.ro/rural-excelenta-gojdu100/">https://you4edu.ro/rural-excelenta-gojdu100/</a>.</p>
      <p>În acelaşi timp, elevii gojdişti caută şi finanţatori pentru burse. "Ne-am dori să găsim cât mai mulţi donatori recurenţi, care să facă donaţii lunar", a declarat, pentru <b>BIHOREANUL</b>, Alex Trandafir.</p>
      <p>Dacă vor reuşi să găsească destui filantropi, gojdiştii se gândesc chiar să-şi extindă proiectul la nivel naţional şi să acorde lunar câte o sută de burse. Donaţiile se pot face prin aceeaşi platformă, you4edu.ro/campanie/gojdu-100/.</p>
      <p>În acest proiect, gojdiştii sunt sprijiniţi de Asociaţia D’Apetresii, fondatoarea platformei You4Edu şi a cărei menire este să ofere burse elevilor bihoreni.</p>
    </article>
  </body>
</html>