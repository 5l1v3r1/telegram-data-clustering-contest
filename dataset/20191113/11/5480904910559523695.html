<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prazske-letiste-rozsiri-druhy-terminal-za-16-miliard-korun/1820301?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T11:18:00+00:00"/>
    <meta property="og:title" content="Pražské letiště rozšíří druhý terminál za 16 miliard korun"/>
    <meta property="og:description" content="Praha - Pražské letiště bude rozšiřovat druhý terminál, hotovo by mělo být do roku 2028. Investici za 16 miliard korun schválilo ministerstvo financí. Další rozvojové projekty, včetně nové paralelní dráhy, bude stát řešit později podle aktuální situace na trhu. Na dnešní tiskové konferenci to řekli zástupci vlády v čele s premiérem Andrejem Babišem (ANO). Letiště do budoucna plánuje investice přibližně za 55 miliard korun pro období příštích 30 let. Stavba ranveje naopak oproti původním plánům začne o tři roky později v roce 2025. Druhý terminál nyní slouží pro lety do zemí schengenského prostoru."/>
  </head>
  <body>
    <article>
      <h1>Pražské letiště rozšíří druhý terminál za 16 miliard korun</h1>
      <address><time datetime="2019-11-13T11:18:00+00:00">13 Nov 2019, 11:18</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražské letiště bude rozšiřovat druhý terminál, hotovo by mělo být do roku 2028. Investici za 16 miliard korun schválilo ministerstvo financí. Další rozvojové projekty, včetně nové paralelní dráhy, bude stát řešit později podle aktuální situace na trhu. Na dnešní tiskové konferenci to řekli zástupci vlády v čele s premiérem Andrejem Babišem (ANO). Letiště do budoucna plánuje investice přibližně za 55 miliard korun pro období příštích 30 let. Stavba ranveje naopak oproti původním plánům začne o tři roky později v roce 2025. Druhý terminál nyní slouží pro lety do zemí schengenského prostoru.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573643976_P201911130513201.jpg"/>
        </figure>
        <figure>
          <img src="https://i3.cn.cz/6/1573646693_P201911130576601.jpg"/>
        </figure>
        <figure>
          <img src="https://i3.cn.cz/6/1573652378_P201911130700701.jpg"/>
        </figure>
      </slideshow>
      <p>Letiště je už teď na hraně své maximální kapacity, loni odbavilo 16,8 milionu cestujících. V exponovaných časech kvůli tomu musí část žádostí o lety odmítat. Rozšíření terminálu by tak mělo přispět k navýšení kapacity letiště, která by se po plánovaných investicích měla zvýšit postupně až k 30 milionům odbavených pasažérů za rok.</p>
      <p>"Chceme, aby Letiště Praha jelo v čele pelotonu, ne jen pasivně reagovalo na trendy v okolních zemích, a proto jsme schválili první etapu dlouhodobého rozvojového plánu. Rozvoj bude financován z vlastních zdrojů letiště a nijak nezatíží státní rozpočet. Projekty povedou k modernizaci letiště a zefektivnění přepravy tak, aby byl zachován vysoký komfort cestujících," uvedla ministryně financí Alena Schillerová (za ANO).</p>
      <p>Rozšíření terminálu by mělo stát kolem devíti miliard korun. Zbylých sedm miliard jsou investice do přidružených staveb, například pojezdových drah, parkovacího domu nebo estakády a jiných komunikací před terminálem. Po dokončení přibude na pražském letišti devět nových kontaktních letadlových stání s nástupními mosty a branami pro letadla na krátké a střední tratě. V rámci toho však vznikne také pět alternativních letadlových stání využitelných pro odbavení dálkových letů.</p>
      <p>Šéf pražského letiště Václav Řehoř rozhodnutí ministerstva uvítal. "Realizace tohoto prvního kroku dlouhodobých rozvojových plánů Letiště Praha přispěje k rozvoji letecké dopravy v České republice, včetně možnosti otevírání nových leteckých spojení," uvedl.</p>
      <p>Další rozvojové plány, které by měly zvýšit kapacity letiště, bude stát řešit později, a to podle aktuálního vývoje na trhu. K největším projektům patří především stavba nové paralelní dráhy. Její stavba by měla začít v roce 2025 a trvat by měla zhruba tři roky. Její odhadovaná cena je devět miliard korun. Podle letiště bude více než tři kilometry dlouhá paralelní dráha primárně sloužit pro přistávání letadel. Kapacity pohybů letadel na letišti, tedy vzletů i přistání, by se díky ní měly zvýšit až na 72 pohybů za hodinu. Po její dostavbě by se měl také zcela omezit noční provoz.</p>
      <p>Oproti původním plánům se tak termín výstavby ranveje posune. Původně se hovořilo o zahájení stavby o tři roky dříve. Důvodem odložení stavby je změna parametrů trati, což se promítlo do projektových příprav. Jednou ze změn je například zkrácení dráhy z původně uvažovaných 3,5 kilometru na 3,1 kilometru. Letiště zatím nemá vykoupeny všechny potřebné pozemky, v současnosti jedná s několika posledními majiteli. Aktuálně má k dispozici zhruba 90 procent nutných pozemků. V rámci příprav má letiště na stavbu vyřízenou studii dopadů ranveje na životní prostředí (EIA) a před dvěma měsíci zahájilo územní řízení. Letiště po stavbě dráhy zruší také ranvej 12/30, čímž odblokuje pozemky pro dostavbu dálnice D6 mezi Prahou a Karlovými Vary.</p>
      <p>K dalším dlouhodobým projektům patří mimo jiné zužitkování nevyužitých pozemků u letiště. Na nich by mohl vzniknout hotel, vývojové centrum, sportoviště nebo například zdravotní středisko pro turisty.</p>
      <p>Součástí rozvoje letiště bude i jeho napojení na železniční trať, jejíž stavbu dnes prezentoval šéf správy železnic Jiří Svoboda. Měla by být uvedena do provozu v roce 2028. První úsek přes Negrelliho viadukt by měl být otevřen na začátku června příštího roku.</p>
      <p>Letiště Václava Havla v Praze v letošním prvním pololetí odbavilo víc než 7,84 milionu cestujících, což je meziroční nárůst o pět procent.</p>
    </article>
  </body>
</html>