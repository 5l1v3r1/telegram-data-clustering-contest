<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822051.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T11:28:00+00:00"/>
    <meta property="og:title" content="قدردانی دفتر رئیس‌جمهوری از مردم استان‌های یزد و کرمان"/>
    <meta property="og:description" content="به گزارش الف به نقل از پایگاه اطلاع‌رسانی ریاست جمهوری، دفتر رئیس جمهوری اسلامی ایران در پیامی با قدردانی از استقبال گرم و پرشور مردم استان های دارالعباده و دیار کریمان از کاروان دولت تدبیر و امید، تاکید کرد که این استقبال پرشور، جلوه ای تازه از همبستگی، اتحاد و اعتماد ملی آفرید و فرصت ارزشمندی برای خادمان ملت ایجاد کرد."/>
  </head>
  <body>
    <article>
      <h1>قدردانی دفتر رئیس‌جمهوری از مردم استان‌های یزد و کرمان</h1>
      <address>
        <time datetime="2019-11-13T11:28:00+00:00">13 Nov 2019, 11:28</time>
      </address>
      <p>دفتر رئیس جمهوری با قدردانی از استقبال پرشور مردم استان‌های یزد و کرمان از کاروان دولت تاکید کرد که این استقبال، جلوه‌ای از همبستگی و اعتماد ملی آفرید.</p>
      <p>به گزارش الف به نقل از پایگاه اطلاع‌رسانی ریاست جمهوری، دفتر رئیس جمهوری اسلامی ایران در پیامی با قدردانی از استقبال گرم و پرشور مردم استان های دارالعباده و دیار کریمان از کاروان دولت تدبیر و امید، تاکید کرد که این استقبال پرشور، جلوه ای تازه از همبستگی، اتحاد و اعتماد ملی آفرید و فرصت ارزشمندی برای خادمان ملت ایجاد کرد.</p>
      <p>متن پیام به این شرح است:</p>
      <p>بسم الله الرحمن الرحیم</p>
      <p>در روزهای آغازین هفته وحدت که به میلاد فرخنده دو اختر آسمان رسالت و ولایت حضرت رسول اکرم (ص) و حضرت امام صادق (ع) مزین است، استقبال گرم و پرشور مردم استان های دارالعباده و دیار کریمان از کاروان دولت تدبیر و امید، جلوه ای تازه از همبستگی، اتحاد و اعتماد ملی آفرید و فرصت ارزشمندی برای خادمان ملت ایجاد کرد.</p>
      <p>این استان های باستانی و غنی از میراث فرهنگی در سایه توانایی، پایداری و کوشش مردمان با ایمان و مهربان خود، در همه مقاطع حساس تاریخی از جمله در مراحل تکوین انقلاب اسلامی، دوران دفاع مقدس و عصر سازندگی کشور، همواره در صف مقدم بوده اند.</p>
      <p>افتخار  حضور در بین ساکنان مومن، صبور و مقاوم این دو اقلیم خاطره انگیز و آشنایی نزدیک با مشکلات و دستیابی به راهکارهای مناسب برای خروج از برخی معضلات و تنگناهای اقتصادی و تداوم توسعه پایدار و متوازن در این مناطق گسترده و مهم ، افتخاری بزرگ برای این دولت بود و به یاری خدا ثمرات و برکات فراوانی به دنبال داشت.</p>
      <p>در یزد تصویب تامین آب آشامیدنی 30 سال آینده استان، تامین آب صنعتی استان از طریق شیرین سازی آب خلیج فارس ، توسعه صنعت گردشگری و ایجاد صنایع جدید و رونق تولید در عرصه کشاورزی و صنعتی و تکمیل راه آهن یزد – اقلید، بخشی از صدها طرحی بود که با عنایت الهی و همیاری مردمی، موجب رونق تولید و رضایتمندی مردم استان خواهد شد.</p>
      <p>در کرمان نیز راه اندازی فاز اول طرح آهن اسفنجی بافت به عنوان کامل ترین واحد تولید آهن اسفنجی با فناوری ایرانی ، عملیات اجرایی فاز دو مجتمع احیا استیل فولاد، افتتاح 14 هزار میلیارد تومان طرح در جای جای استان، تامین آب آشامیدنی شهر کرمان برای 30 سال آینده، بخشی از برنامه ها و اقدامات ثمربخش در این سفر بود که برای برون رفت منطقه از مشکلات موجود، مورد بهره برداری قرار خواهند گرفت.</p>
      <p>خوشبختانه بسیاری از این اقدامات و فعالیت ها که در شرایط تحریم صورت گرفته ، نشان می دهد که آمریکا و بدخواهان ملت هرگز نخواهند توانست با تحریم و فشار ، مردم بزرگ، غیور و دلاور ایران را تسلیم خواسته های نامشروع خود کنند.</p>
      <p>برخود فرض می دانیم به پاس میهمان نوازی این دو استان پهناور از کاروان دولت تدبیر و امید، از اقشار مختلف مردم، نمایندگان محترم ولی فقیه، ائمه محترم جمعه و جماعات، نمایندگان محترم استان ها در مجلس شورای اسلامی، خانواده های معظم شهدا و ایثارگران، شخصیت های علمی و مذهبی، اصناف، کارگران، اصحاب رسانه و بویژه صدا و سیمای استان ها، نیروهای نظامی، انتظامی و امنیتی و سایر گروه های سیاسی و اجتماعی که در این سفر میزبانی شایسته برای رئیس جمهور و هیات همراه بودند ، قدردانی کنیم.</p>
    </article>
  </body>
</html>