<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/cin-ziyaretinde-sincan-muslumanlariyla-ilgili-susan-fransa-lideri-macrona-hrw-den-tepki"/>
    <meta property="og:site_name" content="euronews"/>
    <meta property="article:published_time" content="2019-11-13T11:51:28+00:00"/>
    <meta property="og:title" content="Çin ziyaretinde Sincan'la ilgili sessiz kalan Macron’a HRW'den tepki"/>
    <meta property="og:description" content="Fransa Cumhurbaşkanı Emmanuel Macron’un Çin’e gerçekleştirdiği ziyarette bu yöndeki çağrılara rağmen Sincan Müslümanlarının keyfi şekilde gözaltında tutulmasına sessiz kalmasına İnsan Hakları İzleme Örgütü (HWR) tepki gösterdi."/>
  </head>
  <body>
    <article>
      <h1>Çin ziyaretinde Sincan'la ilgili sessiz kalan Macron’a HRW'den tepki</h1>
      <address><time datetime="2019-11-13T11:51:28+00:00">13 Nov 2019, 11:51</time> by <a rel="author">Euronews </a></address>
      <p>Fransa Cumhurbaşkanı Emmanuel Macron’un Çin’e gerçekleştirdiği ziyarette bu yöndeki çağrılara rağmen Sincan Müslümanlarının keyfi şekilde gözaltında tutulmasına sessiz kalmasına İnsan Hakları İzleme Örgütü (HWR) tepki gösterdi. “Fransız Cumhurbaşkanı Çin ziyaretinde yaygın suistimallere karşı sessiz” başlıklı bir makale kaleme alan HRW Fransa Direktörü Benedicte Jeannerod, Cumhurbaşkanı Macron’un Uygurların kitlesel olarak gözaltında tutulmalarına karşı kamuoyu önünde bir açıklama yapmamasını eleştirdi.</p>
      <p>Jeannerod makalesinde Macron’un geçtiğimiz hafta Çin’e gerçekleştirdiği ziyarette bu ülkedeki insan hakları ihlallerini gündeme getirme fırsatı olmasına rağmen bunu yapmadığını bildirdi. HRW Fransa Direktörü, Çin hükümetinin; bir milyon kişinin keyfi şekilde gözaltında tutulmasını da içeren Sincanlı Müslümanlara karşı gerçekleştirdiği kitlesel bastırma kampanyasına karşı Cumhurbaşkanı Macron’un bir açıklama yapmadığına dikkat çekti. Benedicte Jeannerod, geçtiğimiz günlerde prestijli Sakharov Ödülüne layık görülen Uygur ekonomist İlham Tohti’nin hapiste olmasıyla ilgili Macron’un tek kelime etmediğini yazdı.</p>
      <p>Avrupa Parlamentosu'nun (AP) düşünce özgürlüğünü savunan kişi veya kurumlara verdiği Sakharov Ödülü bu sene Uygur azınlığı savunan çalışmasıyla ekonomist İlham Tohti'ye verilmişti. Tohti, 2014'te internet sitesinde ve ders verirken Uygur meseleleri yoluyla etnik nefreti körüklemek, şiddeti desteklemek ve terörü teşvik etmek suçundan ömür boyu hapis cezasına çarptırılmıştı. AP Başkanı David Sassoli, “Bu ödül ile Çin hükümetine, Tohti'yi serbest bırakması ve Çin'deki azınlıkların haklarına saygı göstermesi yönünde güçlü bir çağrıda bulunuyoruz.” demişti.</p>
      <p>HRW Fransa Direktörü’ne göre ziyaretten önce Çin hükümeti tarafından ülkenin içişlerine karışmaması yönünde uyarılan Macron, kamuoyu önünde Çin Devlet Başkanı Şi Cinping’i eleştirmeyerek sessiz kalmayı tercih etti.</p>
      <ul>
        <li>
          <b>
            <a href="https://tr.euronews.com/2019/10/01/cin-de-3-ay-kampta-tutulan-uygur-turku-yasadiklarini-euronews-e-anlatti-video">Çin'de 3 ay kampta tutulan Uygur Türkü yaşadıklarını Euronews'e anlattı</a>
          </b>
        </li>
        <li>
          <b>
            <a href="https://tr.euronews.com/2019/10/09/cin-taraf-ndan-yok-edilen-uygur-mezarlar-uydu-goruntulerinde-video-dogu-turkistan">Uydu görünleri, Çin'in Doğu Türkistan'da tarihi Uygur mezarlıklarını yok ettiğini ortaya koydu</a>
          </b>
        </li>
      </ul>
      <p>HRW ziyaretten önce Fransa Cumhurbaşkanı Macron’a yolladığı mektupta Sincan’da “siyasi eğitim” kamplarında tutulan kişilerin serbest bırakılmasına çalışması için çağrıda bulunmuştu.</p>
      <figure>
        <iframe data-src="https://twitter.com/euronewses/status/1193966763895115777" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jeannerod, Çin’deki sistematik insan hakları ihlalleriyle ilgili giderek aratan delillere rağmen bir çok dünya liderinin Çin ile “sessiz diplomasi” yürüttüğünü vurguladı. HRW Fransa Direktörü’ne <a href="https://www.hrw.org/news/2019/11/11/french-president-silent-rampant-abuses-during-china-visit">göre</a> Macron Çin ziyaretinde sadece ekonomi konuşmaktan mutlu görünüyor. İki ülkenin ziyaretten 16 milyar dolarlık anlaşma yaptığı haberleri geldi. Ancak Uygurların, gözaltındaki aktivistlerin ve hakkında adli işlem yapılan diğer kişilerin “Devlet Başkanı Şi’nin gaddar yönetimi altında” uğradığı muamele Macron’dan kamuoyu önünde bir eleştiri almaya yetmedi.</p>
      <ul>
        <li>
          <b>
            <a href="https://tr.euronews.com/2019/10/07/tecavuzu-siradan-aglamak-yasakti-uygur-turk-kadin-cinde-kampta-yasadiklarini-anlatti-video">'Tecavüz sıradan, ağlamak yasaktı': Uygur Türkü kadın Çin'de toplama kampında yaşadıklarını anlattı</a>
          </b>
        </li>
        <li>
          <b>
            <a href="https://tr.euronews.com/2019/09/17/insan-haklar-izleme-orgutu-ailelerinden-koparilan-uygur-cocuklar-derhal-teslim-edilsin">İnsan Hakları İzleme Örgütü: Ailelerinden koparılan Uygur çocuklar derhal teslim edilsin</a>
          </b>
        </li>
      </ul>
    </article>
  </body>
</html>