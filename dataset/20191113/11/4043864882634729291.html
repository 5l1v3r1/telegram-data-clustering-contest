<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231839/"/>
    <meta property="og:site_name" content="Українська правда"/>
    <meta property="article:published_time" content="2019-11-13T11:07:13+00:00"/>
    <meta property="og:title" content="Милованов під крики &quot;Ганьба&quot; представив закон &quot;Слуги народу&quot; про землю"/>
    <meta property="og:description" content="Міністр розвитку економіки, торгівлі та сільського господарства Тимофій Милованов представляв урядовий проєкт закону про скасування мораторію на продаж сільгоспземлі №2178 під крики “Ганьба!” і в оточенні противників такого закону."/>
  </head>
  <body>
    <article>
      <h1>Милованов під крики "Ганьба" представив закон "Слуги народу" про землю</h1>
      <address>
        <time datetime="2019-11-13T11:07:13+00:00">13 Nov 2019, 11:07</time>
      </address>
      <p>Міністр розвитку економіки, торгівлі та сільського господарства Тимофій Милованов представляв урядовий проєкт закону про скасування мораторію на продаж сільгоспземлі <a href="http://w1.c1.rada.gov.ua/pls/zweb2/webproc4_1?pf3511=66948">№2178 </a>під крики "Ганьба!" і в оточенні противників такого закону.</p>
      <p><b>Джерело:</b> засідання парламенту 13 листопада</p>
      <p><b>Пряма мова Милованова:</b> "Сьогодні історичний момент… я вірю у демократію, засновану на власності… Ми маємо громадянам дати можливість розпоряджатися своєю землею. </p>
      <figure>
        <img src="https://img.pravda.com/images/doc/0/d/0db03b2-rada-zemlya.jpg"/>
      </figure>
      <p>Потрібно, аби власник почував себе власником, а не кріпаком, щоб він був спроможний продати одну ділянку і купити іншу, яка йому більше підходить.</p>
      <p>Більше 1 мільйона га сільгоспземель перебуває у комунальній власності – і громади повинні мати справедливий дохід від оренди чи продажу майна".</p>
      <p><b>Деталі:</b> Виступ міністра зустріли криками "Ганьба", які лунали під час майже всієї його доповіді.</p>
      <p>Також нардепи від "Батьківщини" зайняли частину президії, а члени "ОПЗЖ" – трибуну.   </p>
      <figure>
        <img src="https://img.pravda.com/images/doc/a/d/adc59bd-mylovanov.jpg"/>
      </figure>
      <p>Милованов заявляв, що за останні два місяці "говорив буквально з кожним – від власників агрохолдингів до найскромніших фермерів, і кожен з них мав аргументи "за" і "проти", але одне спільне було у всіх – мрія бути успішним на землі".</p>
      <p>Міністр також нагадав, що чинна норма земельного кодексу говорить, що землі сільгосппризначення не можуть передаватися у власність іноземцям, особам без громадянства, іноземним юридичним особам і іноземним державам.</p>
      <p>Він додав, що це "справедлива норма і ми вважаємо, що вона і далі повинна діяти".</p>
      <p>
        <i>
          <b>Читайте також: <a href="https://www.epravda.com.ua/publications/2019/09/20/651811/?fbclid=IwAR0WSsLUnveE5OCtKbOECHGoFPJKfWjLW9jLVtDOOISpfljudLR20FmavN0">Ринок землі Зеленського. Яким він буде</a></b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/13/653650/?fbclid=IwAR0JBIxnxi2RrozlbBAphYWNUbGOtBT2raYljsDE6DXbcDr99daM7_HxHk0">Рада голосує за ринок землі: чи вдалось Зеленському вмовити "своїх"</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</li>
        <li>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко </a>вимагала провести референдум із питання продажу землі, перш ніж виносити закон про ринок землі на голосування Верховної Ради.</li>
        <li>Вересневе опитування Київського міжнародного інституту соціології показало, що <a href="https://www.pravda.com.ua/news/2019/09/26/7227427/">52% українців не схвалюють </a>ідею скасувати мораторій на землю, підтримують рішення Зеленського лише 35% опитаних, а 64% респондентів – за референдум із цього питання.</li>
        <li>Згідно з листопадовим опитуванням "Центру Разумкова", 77,6% українців взяли б участь у референдумі щодо скасування мораторію на купівлю-продаж землі сільськогосподарського призначення, якби він відбувався найближчої неділі. 68,3% з них проголосували б <a href="https://www.pravda.com.ua/news/2019/11/11/7231638/">за продовження мораторію.</a></li>
        <li>У 2017 році лідер "ЄС", на той час президент <a href="https://www.pravda.com.ua/news/2017/09/7/7154290/">Петро Порошенко </a>називав неконституційним мораторій на продаж землі і закликав якомога скоріше провести земельну реформу.</li>
        <li>У квітні 2019 року Порошенко заявляв, що прорив в економічному розвитку України неможливий без відкриття <a href="https://www.epravda.com.ua/news/2019/04/17/647111/">ринку землі.</a></li>
        <li>Наразі фракції "Батьківщини", "Опозиційної платформи – За життя", "Європейської солідарності" та депутатська група "За майбутнє" виступають <a href="https://www.pravda.com.ua/news/2019/11/12/7231701/">проти продажу земель</a> сільськогосподарського призначення.</li>
        <li>Вранці 13 листопада під Верховну Раду представники "Всеукраїнської аграрної ради" принесли <a href="https://www.pravda.com.ua/news/2019/11/13/7231819/">труп свині у труні </a>і похоронні вінки.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/1/7230664/"/>
        <a href="https://www.pravda.com.ua/news/2019/10/22/7229735/"/>
        <a href="https://www.pravda.com.ua/news/2019/10/22/7229729/"/>
      </related>
    </article>
  </body>
</html>