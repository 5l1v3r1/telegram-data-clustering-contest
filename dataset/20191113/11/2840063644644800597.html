<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/13/aiutateci-siamo-disperati-appello-per-enne-scomparso_yYc4KS5LIQNx0AOL4aZhbO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-13T11:10:00+00:00"/>
    <meta property="og:title" content="&quot;Aiutateci, siamo disperati&quot;: appello per 22enne scomparso"/>
    <meta property="og:description" content="Nessuna notizia da lunedì di Giacomo Donati Clarke. La madre: &quot;Lo aspettavano all'agriturismo di famiglia a Montestigliano&quot;, in provincia di Siena"/>
  </head>
  <body>
    <article>
      <h1>"Aiutateci, siamo disperati": appello per 22enne scomparso</h1>
      <address>
        <time datetime="2019-11-13T11:10:00+00:00">13 Nov 2019, 11:10</time>
      </address>
      <p>Da più di 48 ore i genitori non hanno più sue notizie e hanno deciso di lanciare un appello: "Per favore aiutateci a ritrovarlo. Siamo disperati". Giacomo Donati Clarke, italo-inglese, 22 anni, da poco laureato, doveva partire con la sua auto alle 10 di lunedì mattina, 11 novembre, da Firenze (zona Le Cure) in direzione Siena, ma non è mai giunto a destinazione. Lo attendevano all'agriturismo di famiglia a Montestigliano, dove però non è mai arrivato. L'auto è una Lancia Ypsilon colore grigio, targa CD 849 JV.</p>
      <p>L'allarme è scattato quando lo zio, che lo attendeva a pranzo, non vedendolo arrivare ha avvisato la madre. A 24 ore di distanza dalla scomparsa, è stata presentata denuncia alla Questura di Firenze ed è stato avvisato il consolato inglese. "Non sappiamo cosa pensare – racconta la madre Luisa Donati – Giacomo ha inviato il suo ultimo messaggio su WhatsApp alle 9:56 alla sua ragazza che vive in Inghilterra. Da quel momento il suo cellulare risulta spento. Se qualcuno lo ha visto o ha visto la sua auto per favore lo segnali immediatamente alle forze dell'ordine. Siamo molto preoccupati. Ho visto mio figlio l'ultima volta alle 9:30 di quella mattina. Era tranquillo e sereno e si stava preparando per partire".</p>
    </article>
  </body>
</html>