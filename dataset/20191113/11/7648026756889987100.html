<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%94%d7%93%d7%99%d7%95%d7%9f-%d7%a2%d7%9c-%d7%94%d7%9e%d7%a4%d7%a2%d7%9c%d7%99%d7%9d-%d7%91%d7%a1%d7%92%d7%95%d7%9c%d7%94-%d7%a0%d7%93%d7%97%d7%94-%d7%91%d7%99%d7%aa-%d7%94%d7%9e%d7%a9%d7%a4%d7%98-%d7%93%d7%a8%d7%a9-%d7%91%d7%93%d7%99%d7%a7%d7%94-%d7%a9%d7%9c-%d7%94%d7%9e%d7%a9%d7%a8%d7%93-%d7%9c%d7%94%d7%92%d7%a0%d7%aa-%d7%94%d7%a1%d7%91%d7%99%d7%91%d7%94-417568/2"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-13T11:18:00+00:00"/>
    <meta property="og:title" content="הדיון על המפעלים בסגולה נדחה: בית המשפט דרש בדיקה של המשרד להגנת הסביבה"/>
    <meta property="og:description" content="הדיון נדחה לסוף דצמבר לאחר שנדרשה התייחסותו של המשרד להגנת הסביבה לנושא איכות האוויר באזור התעשייה. ראש העירייה גרינברג: מברך על החלטת בית המשפט לצרף לעתירה גם את המשרד להגנת הסביבה"/>
  </head>
  <body>
    <article>
      <h1>הדיון על המפעלים בסגולה נדחה: בית המשפט דרש בדיקה של המשרד להגנת הסביבה</h1>
      <h2>הדיון נדחה לסוף דצמבר לאחר שנדרשה התייחסותו של המשרד להגנת הסביבה לנושא איכות האוויר באזור התעשייה. ראש העירייה גרינברג: מברך על החלטת בית המשפט לצרף לעתירה גם את המשרד להגנת הסביבה</h2>
      <address><time datetime="2019-11-13T11:18:00+00:00">13 Nov 2019, 11:18</time> by <a rel="author">מתן דויטש</a></address>
      <p><b>תפנית בעלילה:</b> הדיון בנוגע למפעלים בסגולה שהיה אמור להתקיים היום (ד') בבית המשפט המחוזי בלוד, נדחה ל-25.12. זאת לאחר שבית המשפט דרש כי המשרד להגנת הסביבה יהיה צד בהליך המשפטי וידגום בעצמו את איכות האוויר באזור התעשיה.</p>
      <figure>
        <img src="https://cdn.isnet.co.il/dyncontent/2019/10/30/f3b5a606-32ed-4942-8e80-ac08555a9b1d.JPG"/>
        <figcaption>שכונת אם המושבות | צילום: ריאן</figcaption>
      </figure>
      <p>כזכור, רק לפני כשבוע הוקדם הדיון להיום ממועדו המקורי בדצמבר <a href="http://mynetpetahtikva.co.il/%d7%97%d7%93%d7%a9%d7%95%d7%aa/%d7%91%d7%a2%d7%a7%d7%91%d7%95%d7%aa-%d7%91%d7%a7%d7%a9%d7%aa-%d7%92%d7%a8%d7%99%d7%a0%d7%91%d7%a8%d7%92-%d7%91%d7%99%d7%aa-%d7%94%d7%9e%d7%a9%d7%a4%d7%98-%d7%94%d7%a7%d7%93%d7%99%d7%9d-%d7%90%d7%aa-%d7%94%d7%93%d7%99%d7%95%d7%9f-%d7%91%d7%a0%d7%95%d7%a9%d7%90-%d7%96%d7%99%d7%94%d7%95%d7%9d-%d7%94%d7%90%d7%95%d7%95%d7%99%d7%a8-%d7%9e%d7%94%d7%9e%d7%a4%d7%a2%d7%9c%d7%99%d7%9d-%d7%91%d7%a1%d7%92%d7%95%d7%9c%d7%94-415968/2">בעקבות בקשתו של ראש העירייה</a>, רמי גרינברג, שהגיעה לאחר חשיפת  <a href="http://mynetpetahtikva.co.il/%d7%97%d7%93%d7%a9%d7%95%d7%aa/%d7%a8%d7%90%d7%a9-%d7%94%d7%a2%d7%99%d7%a8%d7%99%d7%99%d7%94-%d7%9e%d7%91%d7%a7%d7%a9-%d7%9c%d7%94%d7%95%d7%a6%d7%99%d7%90-%d7%a6%d7%95-%d7%9e%d7%a0%d7%99%d7%a2%d7%94-%d7%9c%d7%9e%d7%a4%d7%a2%d7%9c%d7%99%d7%9d-%d7%94%d7%9e%d7%96%d7%94%d7%9e%d7%99%d7%9d-%d7%91%d7%a1%d7%92%d7%95%d7%9c%d7%94-415740/4">ממצאי הדוח מתחנת הניטור</a> שהציבה עיריית פתח תקוה. לפי הממצאים שנחשפו, מפעלים באזור התעשייה סגולה פלטו חומרים מסוכנים והם אינם מקיימים את הוראות היתרי הרעלים והוראות הרישיון שלהם כנדרש.</p>
      <p>כעת, לפי הודעה שמסרה העירייה, התבקש המשרד להגנת הסביבה לקדם בימים הקרובים בדיקות ניטור אוויר באזור התעשייה סגולה ובעצם להיות צד בהליך המשפטי.<mark> על פי דרישת בית המשפט המחוזי, המשרד יגיש את ממצאי הבדיקות עד לתאריך ה-19.12, לקראת הדיון שנדחה ל-25.12 בשעה 9:00.</mark></p>
      <p>לצד הפעילות המשפטית, בתחילת השבוע כינס ראש העירייה בלשכתו פגישה רבת משתתפים שבה נדונו דרכי הפעולה האפשריים שהרשות תקדם מול המפעלים המזהמים באזור התעשייה סגולה. בין היתר נקבע כי הרשות תפעל לשינוי התב"ע באזורי התעשייה בעיר וכן יקודם חוק עזר עירוני אשר יסייע לרשות בביצוע האכיפה כנגד המפעלים.</p>
      <p>בנוסף, יבוצע שינוי בסיווג הארנונה של המפעלים שבהם מתבצעת פעילות עם חומרים מסוכנים. המטרה בשינוי סיווג הארנונה היא לאפשר לרשות להיערך מול המפגעים מבחינה כלכלית ולאפשר פעולות מנע ובקרה שעלותן גבוהה מאוד. עוד סוכם בפגישה כי המשטרה הירוקה תעבוד על פי תכנית עבודה מוגדרת והיא תתוגבר בהתאם.</p>
      <p><b>ראש העירייה רמי גרינברג:</b> "מפגעי האוויר בשכונת אם המושבות נמצאים בראש סדר היום העירוני ואנחנו פועלים בכל החזיתות על מנת להרחיק את המפעלים המזהמים מתחומי העיר. אני מברך על החלטת בית המשפט לצרף לעתירה גם את המשרד להגנת הסביבה ואני מקווה כי המשרד לא ימשוך זמן לשווא וייכנס לעובי הקורה במהרה כדי לסייע לנו לשמור על בריאות התושבים".</p>
    </article>
  </body>
</html>