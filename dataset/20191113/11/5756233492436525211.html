<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621329/%D9%88%D8%A7%DA%A9%D9%86%D8%B4-%D9%85%D9%88%D8%B1%D8%A7%D9%84%D8%B3-%D8%A8%D9%87-%D8%A7%D9%82%D8%AF%D8%A7%D9%85-%D8%AE%D8%A7%D9%86%D9%85%DB%8C-%DA%A9%D9%87-%D8%AC%D8%A7%DB%8C-%D8%A7%D9%88-%D8%B1%D8%A7-%D8%BA%D8%B5%D8%A8-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T11:53:00+00:00"/>
    <meta property="og:title" content="واکنش مورالس به اقدام خانمی که جای او را غصب کرد"/>
    <meta property="og:description" content="«اوو مورالس» رئیس جمهور مستعفی بولیوی، اقدام قانونگذار مخالف دولتش در اعلام خود به عنوان رئیس‌جمهور موقت را خیانت‌بارترین و وحشتناک‌ترین کودتای تاریخ جهان خوانده است."/>
  </head>
  <body>
    <article>
      <h1>واکنش مورالس به اقدام خانمی که جای او را غصب کرد</h1>
      <address>
        <time datetime="2019-11-13T11:53:00+00:00">13 Nov 2019, 11:53</time>
      </address>
      <p>
        <i>«اوو مورالس» رئیس جمهور مستعفی بولیوی، اقدام قانونگذار مخالف دولتش در اعلام خود به عنوان رئیس‌جمهور موقت را خیانت‌بارترین و وحشتناک‌ترین کودتای تاریخ جهان خوانده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نوشته رویترز، با استقبال مقام‌های مکزیکی از اوو مورالس رئیس‌جمهور مستعفی بولیوی بعد از اعطای پناهندگی به او، یک مقام آمریکایی مدعی شده که این کشور پیشتر توسط مکزیک در جریان اعطای پناهندگی سیاسی به مورالس قرار گرفته بود.</p>
      <p>یک «مقام ارشد دولت ترامپ» که نامش منتشر نشده، از خروج اوو مورالس از بولیوی بعد از استعفای او از ریاست جمهوری استقبال کرد.</p>
      <figure>
        <img src="https://aftabnews.ir/files/fa/news/1398/8/22/358840_567.jpg"/>
      </figure>
      <p>این مقام ناشناس آمریکایی ادعا کرد که خروج مورالس از بولیوی گامی مثبت برای شروع آرام کردن اوضاع در بولیوی است.</p>
      <p>وی همچنین مدعی شد که «مکزیک ایالات متحده را از قصد خود برای پیشنهاد پناهندگی به مورالس مطلع کرده بود و ما هم حمایت لجستیکی‌مان را برای این موضوع پیشنهاد کردیم».</p>
      <p>این مقام آمریکایی توضیح بیشتری درباره ادعای خود مبنی بر ارائه پیشنهاد کمک به مکزیک در موضوع ارائه پناهندگی به مورالس ارائه نکرد.</p>
      <p>اظهارات این مقام دولت ترامپ در حالی مطرح شده که در صحنه تحولات بولیوی، بعد از خروج مورالس از کشور و حضور او در مکزیک، «جنینه آنز» معاون دوم مجلس سنای این کشور با برگزاری یک نشست، خودش را «رئیس‌جمهور موقت بولیوی» خواند.</p>
      <p>به نوشته خبرگزاری «تاس»، اقدام خانم آنز که از مخالفان شناخته شده اوو مورالس بوده است، با واکنش مورالس مواجه شد و او این اقدام را گواه دیگری بر «کودتا» در بولیوی خوانده است.</p>
      <p>بعد از استعفای مورالس و معاون او، رئیس مجلس سنای بولیوی هم که از حامیان رئیس‌جمهور بود و طبق قانون این کشور بعد از رئیس‌جمهور، کفیل ریاست جمهوری محسوب می‌شد، از سمت خود استعفا داده بود.</p>
      <p>پیش از این دونالد ترامپ رئیس‌جمهور آمریکا ضمن ابراز رضایت از استعفای اوو مورالس، تلویحاً خواستار وقوع کودتایی مشابه در ونزوئلا و نیکاراگوئه شد.</p>
      <p>ترامپ با صدور بیانیه‌ای ضمن «غیرقانونی» ادعا کردن دولت‌های ونزوئلا به ریاست «نیکلاس مادورو» و نیکاراگوئه به ریاست «دنیل اورتگا»، گفت، استعفای مورالس زنگ خطر را برای این دولت‌ها به صدا درآورده است.</p>
      <p>به نوشته خبرگزاری «رویترز» وی در این بیانیه مدعی شد: «استعفای روز گذشته رئیس‌جمهور اوو مورالس، لحظه مهمی برای دموکراسی در نیم‌کره غربی بود. این تحولات پیام محکمی را به رژیم‌های نامشروع در ونزوئلا و نیکاراگوئه می‌دهد که اراده مردم همواره پیروز است».</p>
      <p>مورالس در واکنش به تکیه «جنینه آنز» بر کرسی ریاست جمهوری بولیوی گفت: «این خیانت‌بارترین و وحشتناک‌ترین کودتا در تاریخ است».</p>
      <p>او افزود: «سناتور دست راستی افراطی و وابسته به کودتاچیان، بدون به حد نصاب رسیدن قانونگذاران در مجلس و در جمع حامیانش و با کمک نیروهای مسلح و پلیس که مردم را سرکوب می‌کنند، خودش را رئیس سنا و سپس رئیس‌جمهور موقت خواند».</p>
      <p>او پیش از این در توضیح چرایی استعفای خود از ریاست جمهوری به رغم اعلام نتیجه انتخابات ریاست جمهوری بولیوی و تایید رسمی پیروزی او در این انتخابات گفته بود که به دلیل اجتناب از «ریخته شدن خون برادران و خواهرانمان در بولیوی» از ریاست جمهوری استعفا داد.</p>
      <p>مورالس روز گذشته در بدو ورود به مکزیک به طرح سوء قصد به جان خود از جانب مخالفان خبر داد و از اقدام دولت مکزیک در اعطای پناهندگی قدردانی کرد. وی همچنین قول داد: «مادامی که زنده هستم به مبارزات سیاسی ادامه خواهم داد»</p>
    </article>
  </body>
</html>