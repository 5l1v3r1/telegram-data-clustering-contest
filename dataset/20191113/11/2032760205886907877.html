<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89488"/>
    <meta property="og:site_name" content="Denník politika"/>
    <meta property="article:published_time" content="2019-11-13T11:35:40+00:00"/>
    <meta property="og:title" content="V prípade podozrenia z otravy redaktorky Kočkovičovej Fučíkovej zastavili trestné stíhanie"/>
    <meta property="og:description" content="13.11.2019 (Webnoviny.sk) – V prípade podozrenia z otravy televíznej redaktorky Leony Kočkovičovej Fučíkovej vyšetrovateľ Národnej kriminálnej agentúry zastavil trestné stíhanie. Policajný zbor SR o tom informuje na sociálnej sieti."/>
  </head>
  <body>
    <article>
      <h1>V prípade podozrenia z otravy redaktorky Kočkovičovej Fučíkovej zastavili trestné stíhanie</h1>
      <address><time datetime="2019-11-13T11:35:40+00:00">13 Nov 2019, 11:35</time> by <a rel="author">Webnoviny</a></address>
      <p>13.11.2019 (Webnoviny.sk) – V prípade podozrenia z otravy televíznej redaktorky Leony Kočkovičovej Fučíkovej vyšetrovateľ Národnej kriminálnej agentúry zastavil trestné stíhanie. Policajný zbor SR o tom informuje na sociálnej sieti.</p>
      <p><i>„Zo znaleckého posudku jednoznačne vyplýva, že smrť nenastala v dôsledku požitia jedovatých látok. Zo záverov vyšetrovania tiež vyplýva, že sa redaktorka nevenovala témam, pre ktoré by sa mohli podozriví cítiť ohrození. Viedla usporiadaný rodinný život v harmonickom manželstve, nemala žiadne finančné problémy,“</i> uvádza polícia s tým, že na základe uvedených skutočností je nepochybné, že skutok sa nestal.</p>
      <p>Polícia pripomína, že Zoltán A., pôvodne obvinený v kauze vraždy novinára Jána Kuciaka, neskôr vyčlenený na samostatné konanie uviedol v jednej zo svojich výpovedí, že v lete 2016 zbieral neďaleko Nitry s obvinenou Alenou Zs. jedovaté huby.</p>
      <p><i>„Koncom toho istého roku médiá informovali o náhlom úmrtí televíznej redaktorky. Zoltán A. mal podozrenie, že mohla byť otrávená práve týmito hubami,“</i> uvádza polícia a dodáva, že po výsluchu Zoltána A. začali kriminalisti ihneď informácie operatívne preverovať.</p>
      <p>Reportérka RTVS a TV JOJ Kočkovičová Fučíková zomrela v posledný deň roku 2016. Média v tejto súvislosti informovali o mozgovej príhode.</p>
      <footer>Zdroj: Webnoviny.sk – <a href="https://www.webnoviny.sk/v-pripade-podozrenia-z-otravy-redaktorky-kockovicovej-fucikovej-zastavili-trestne-stihanie/"><u>V prípade podozrenia z otravy redaktorky Kočkovičovej Fučíkovej zastavili trestné stíhanie</u></a> © SITA Všetky práva vyhradené.</footer>
    </article>
  </body>
</html>