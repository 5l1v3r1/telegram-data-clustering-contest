<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33056/windows-10-november-update-novita-aggiornamento"/>
    <meta property="og:site_name" content="DDay.it"/>
    <meta property="article:published_time" content="2019-11-13T11:30:00+00:00"/>
    <meta property="og:title" content="Windows 10, il November Update porta poche novità, ma è il miglior aggiornamento di sempre"/>
    <meta property="og:description" content="È di nuovo quel periodo dell’anno scandito dall’aggiornamento di Windows 10. Questa volta, però, è un aggiornamento “minuscolo”, quasi come un vecchio Service Pack."/>
  </head>
  <body>
    <article>
      <h1>Windows 10, il November Update porta poche novità, ma è il miglior aggiornamento di sempre</h1>
      <h2>È di nuovo quel periodo dell’anno scandito dall’aggiornamento di Windows 10. Questa volta, però, è un aggiornamento “minuscolo”, quasi come un vecchio Service Pack.</h2>
      <address><time datetime="2019-11-13T11:30:00+00:00">13 Nov 2019, 11:30</time> by <a rel="author">Mirko Spasiano</a></address>
      <p>Ci siamo. Da poche ore Microsoft ha dato il via alla distribuzione del November Update per tutti i PC con a bordo Windows 10. Sebbene si passi dalla versione 1903 alla 1909 – dove la prima coppia di cifre indica l’anno e la seconda il mese in cui la versione del sistema operativo è stata finalizzata – le novità sono davvero poche rispetto al solito: <b>sembra quasi un vecchio Service Pack per Windows 7</b>. E questa è assolutamente una notizia positiva sia per gli utenti sia per le aziende, che negli ultimi anni sono affetti da affaticamento da aggiornamento.</p>
      <p>Cominciamo, dunque, dal principio: <b>i tempi di aggiornamento sono ristrettissimi</b>, del tutto paragonabili a un classico aggiornamento cumulativo mensile. Con una buona connessione e un SSD, le fasi di download e di aggiornamento si concludono nel giro di 5 minuti. Ciò non deriva dalle <a href="https://dday.it/redazione/26117/windows-10-piu-che-dimezzati-i-tempi-di-installazione-lincubo-sta-per-finire">novità introdotte nel marzo dello scorso anno</a>, ma proprio perché <b>si tratta di una versione rivista e corretta, con qualche piccola aggiunta, di quella rilasciata lo scorso maggio</b>.</p>
      <p>Le novità sono talmente poche – al punto che non cambiano neanche le API di riferimento – che il codice identificativo delle build sorgenti passa dalla 18362 alla 18363. Per avere un’idea, la build più recente della versione di Windows 10 che arriverà presumibilmente in primavera è la 19018 (e questo numero continuerà ad aumentare). Ora però, senza tergiversare oltre, entriamo dritti nel merito. Cosa c’è di nuovo?</p>
      <p> </p>
      <h3>Notifiche più intelligenti</h3>
      <p>Si potrebbe dire che l’area su cui Microsoft si è concentrata maggiormente è quella delle notifiche, con qualche piccola chicca che potrebbe sfuggire ai più distratti. Si comincia sin dal banner di notifica, che è stato arricchito con l’<b>accesso diretto alle impostazioni di notifica</b> attraverso la piccola icona di un ingranaggio. Cliccandovi su, si possono disabilitare definitivamente tutte le notifiche provenienti da un’app “molesta” o accedere alla relativa pagina di configurazione nelle impostazioni di sistema.</p>
      <figure>
        <img src="https://cdn.dday.it/system/uploads/picture/image/58679/content_small_banner.jpg"/>
      </figure>
      <p>Ovviamente, le stesse scorciatoie si ritrovano anche quando la notifica viene consultata nel centro notifiche. Per non farsi mancare nulla, è stata aggiunta anche una scorciatoia in alto nel centro notifiche che rimanda alla pagina di configurazione delle notifiche, raggiungibile in maniera più “tradizionale” da <i>Impostazioni &gt; Sistema &gt; Notifiche</i>.</p>
      <p>Questa stessa pagina delle Impostazioni, poi, è stata leggermente rivista. La lista delle applicazioni viene ora ordinata di default, non in ordine alfabetico, ma in funzione delle app che hanno inviato notifiche più di recente: in questo modo, è più semplice e rapido rintracciare eventuali app di interesse. Inoltre, è stata aggiunta una voce che consente di disabilitare la riproduzione di suoni all’arrivo di una notifica.</p>
      <figure>
        <img src="https://cdn.dday.it/system/uploads/picture/image/58682/content_small_notifiche_app_1.jpg"/>
      </figure>
      <p>La pagina di configurazione delle notifiche delle singole app, invece, è stata abbellita con l’aggiunta di un paio di immagini per chiarificare ai meno smaliziati cosa s’intende per banner e centro notifiche.</p>
      <figure>
        <img src="https://cdn.dday.it/system/uploads/picture/image/58683/content_small_notifiche_app_2.png"/>
      </figure>
      <h3> </h3>
      <h3>Qualche sprazzo di innovazione nella shell</h3>
      <p>Anche il menu Start ha visto un piccolo miglioramento di usabilità per gli utenti meno esperti. Il Navigation Pane – ovvero il pannello laterale dal quale si può accedere a documenti, download, ecc., oltre ai comandi d’arresto – <b>si espande automaticamente semplicemente passandovi su il mouse</b>. Prima si doveva cliccare il cosiddetto menu hamburger, ossia le tre lineette orizzontali poste in alto a sinistra. Sarebbe stato carino se ci fosse stata la possibilità di disabilitare questa animazione: per chi sa già “dove mettere le mani” è solo una distrazione.</p>
      <figure>
        <img src="https://cdn.dday.it/system/uploads/picture/image/58684/content_small_start.jpg"/>
      </figure>
      <p>Anche il flyout del calendario ha ricevuto la sua piccola dose di innovazione: ora <b>si può creare un evento direttamente da lì, senza aprire l’applicazione</b>. Ovviamente, però, è una funzionalità abbastanza limitata: per aggiungere maggiori particolari, occorre aprire l’applicazione. Tuttavia, è davvero comoda per segnare eventi non ricorrenti, che non richiedano di segnare troppi dettagli.</p>
      <p>Esplora Risorse è stato aggiornato con <b>una nuova esperienza di ricerca</b>: sotto al cofano, adesso c’è la cosiddetta Windows Search e, di conseguenza, una maggiore integrazione con OneDrive. Il che vuol dire che verranno recuperati anche contenuti non salvati in locale. Ovviamente, quando il ricercato file comparirà nella lista, potrà essere selezionato con le freccette e aperto premendo Invio.</p>
      <figure>
        <img src="https://cdn.dday.it/system/uploads/picture/image/58681/content_small_explorer.png"/>
      </figure>
      <p>Microsoft ha anche gettato le basi per la nuova esperienza Cortana: con la prossima versione di Windows 10, Cortana diventerà un’app slegata dal sistema operativo. Per questo aggiornamento, però, Microsoft ha dato maggiori poteri agli assistenti virtuali di terze parti: questi <b>potranno essere invocati anche dalla schermata di blocco</b>. Al momento, però, la disponibilità delle relative applicazioni in Italia è ancora limitata.</p>
      <h3> </h3>
      <h3>Tanti miglioramenti sotto al cofano</h3>
      <p>Inoltre, come di consueto, vi sono le solite ottimizzazioni del codice, che comportano correzioni di bug e miglioramenti generali dell’esperienza di utilizzo. Tra le più rilevanti per gli utenti, ci sono <b>un incremento dell’autonomia della batteria</b> per PC con specifiche configurazioni hardware, grazie ad un miglioramento dell’efficienza energetica dalla CPU. Sempre in ambito processore, <b>sono stati rivisti i criteri che determinavano il carico di lavoro sui core della CPU</b>: per migliorare le prestazioni e l’affidabilità del sistema, è stata istituita una politica di rotazione dei core prediletti per certi tipi di operazioni. In questo modo, il carico viene distribuito in maniera più equa sui diversi core.</p>
      <p>Inoltre, alcuni utenti con PC dotati di digitalizzatore attivo potrebbero vedere <b>una riduzione della latenza nell’utilizzo del pennino</b>. Microsoft ha lavorato a braccetto con i produttori di hardware, in modo che possano sfruttare al meglio le capacità hardware.</p>
      <p>Infine, merita una menzione speciale una piccola ma graditissima aggiunta per utenti con esigenze di accessibilità: l’assistente vocale – Narrator, da non confondere con Cortana – e altre tecnologie assistive sono in grado di <b>riconoscere la posizione e lo stato dei tasti funzione sulle tastiere</b> (ovvero se sia attivo o meno il blocco).</p>
      <p> </p>
      <h3>Chi lo può installare?</h3>
      <p>Come con ogni release di Windows 10, la distribuzione automatica dell’aggiornamento è graduale. I primi “beneficiari” saranno quelli con i PC equipaggiati con le configurazioni hardware più testate dagli Insider. Così come avvenuto per la versione 1903, Microsoft è tornata sui propri passi sulla politica dei cosiddetti “seeker”: chi cercherà aggiornamenti in Windows Update (<i>Impostazioni &gt; Aggiornamento e sicurezza &gt; Windows Update</i>), non si vedrà installato il November Update automaticamente.</p>
      <figure>
        <img src="https://cdn.dday.it/system/uploads/picture/image/58685/content_small_update.jpg"/>
      </figure>
      <p>Tutti – a meno di particolari criticità riscontrate da Microsoft – <b>potranno installare a comando l’ultima versione del sistema operativo dalla sezione degli aggiornamenti facoltativi</b>. La prudenza non è mai troppa, ma mai come stavolta un aggiornamento delle funzionalità di Windows 10 dovrebbe essere rapido e indolore.</p>
      <h3> </h3>
      <h3>Che sia questa la strada giusta?</h3>
      <p>A valle di questa disamina, è ormai chiaro: si tratta indubbiamente di un update “minore” se confrontato con i precedenti aggiornamenti delle funzionalità di Windows 10. Ciononostante, Microsoft <b>gli ha dedicato ben sei mesi di test attraverso il programma Insider</b> per assicurarsi che tutto filasse liscio. Del resto, la cicatrice inferta dal <a href="https://dday.it/redazione/26408/microsoft-rimanda-laggiornamento-di-windows-10-troppi-crash-non-e-stabile">disastro dell’aggiornamento di aprile dello scorso anno</a> è ancora fresca.</p>
      <p>Viene da chiedersi, perciò, perché in quel di Redmond non si segua questa strada per il resto dello sviluppo di Windows 10. Sebbene Microsoft non l’abbia dichiarato pubblicamente, pare che si tratti di un’esperienza che non verrà ripetuta. Eppure, anche Android e iOS seguono un ciclo di sviluppo annuale. Fossilizzarsi su una tabella di marcia così serrata – due release annuali – è un po’ come gettarsi la zappa sui piedi, se i risultati sono come quelli dello scorso anno: episodi, come quello che ha portato <a href="https://dday.it/redazione/28156/windows-10-aggiornamento-ottobre-file-cancellati">alla perdita di file con l’installazione dell’aggiornamento di ottobre</a>, sono imperdonabili.</p>
      <p>Perché non conservare, allora, i rilasci semestrali, ma facendo sì che il secondo aggiornamento autunnale sia come l’attuale November Update? <b>Un aggiornamento delle funzionalità in primavera ed uno correttivo in autunno</b>, dando magari la possibilità agli utenti più prudenti di installare soltanto la versione rivista e corretta di quell’update, sarebbe una manna dal cielo.</p>
    </article>
  </body>
</html>