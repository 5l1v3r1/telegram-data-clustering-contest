<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/agriturismi_donne_sud-6538877/news/2019-11-13/"/>
    <meta property="og:site_name" content="Agi"/>
    <meta property="article:published_time" content="2019-11-13T11:30:00+00:00"/>
    <meta property="og:title" content="Quattro agriturismi su 10 sono gestiti dalle donne"/>
    <meta property="og:description" content="La maggior parte delle attività si concentrano al Sud, con il Salento che domina la classifica"/>
  </head>
  <body>
    <article>
      <h1>Quattro agriturismi su 10 sono gestiti dalle donne</h1>
      <h2>La maggior parte delle attività si concentrano al Sud, con il Salento che domina la classifica</h2>
      <address><time datetime="2019-11-13T11:30:00+00:00">13 Nov 2019, 11:30</time> by <a rel="author" href="https://www.agi.it/authors/gaia-vendettuoli/" target="_blank">Gaia Vendettuoli</a></address>
      <p>Quasi quattro <b>agriturismi </b>su 10 nel 2018 sono gestiti da <b>donne</b> (il 36%) e il Sud si è dimostrato essere territorio più dinamico con il 4,6% di aziende in più rispetto al 2017. Seguono il Centro (+1,4%) e il Nord-ovest (+1,3%), mentre sulle isole si registra una flessione del 7,6% e il Nord-est resta sostanzialmente invariato (0,5%).</p>
      <p>Lo afferma l'Istat nel report <a href="https://www.istat.it/it/archivio/235458">'<b>Le aziende agrituristiche in Italia</b></a>', sottolineando che al Sud la regione più dinamica è la Puglia (+16,5%), nel Centro sono l'Umbria e il Lazio (+2%) mentre nel Nord-est la crescita maggiore si registra nel Veneto (+2,2%). Nel Nord-ovest, a un aumento del 2,2% della Lombardia si associa una flessione del 3,2% della Valle D'Aosta.</p>
      <h3>In aumento la cessione delle attività</h3>
      <p>Nel complesso - spiega l'Istat - questa variazione è la risultante di una dinamica demografica che da un lato vede un <b>incremento delle aziende che cessano la loro attività</b> (+15,2%) e, dall'altro, una flessione di quelle che hanno chiesto l'autorizzazione per l'apertura di una nuova attività (-16,5%), ma che in termini assoluti generano comunque un saldo positivo.</p>
      <h3>Dove si concentrano gli agriturismi</h3>
      <p>Nel 2018, il 52,5% delle aziende agrituristiche si localizza in aree collinari, il 31,4% in zone montane e il 16,1% in zone pianeggianti. <b>Toscana</b>, <b>Umbria</b> e <b>Trentino Alto Adige</b> sono le regioni con la più alta densità di aziende agrituristiche (più di 20 aziende per 100 kmq). Altre aree ad alta densità si trovano nel Piemonte meridionale, nel settore occidentale della Liguria e sul versante occidentale del <b>Veneto</b>.</p>
      <p>Nel Mezzogiorno le zone a maggiore densità si localizzano nella <b>Puglia</b> e in particolare nella zona del Salento. Sul fronte della gestione delle aziende autorizzate, tra il 2017 e il 2018 resta invariata la quota di quelle a conduzione femminile, che sono il 36% del totale nazionale e passano da 8.483 a 8.563 (+0,9%).</p>
      <p>La presenza femminile è più elevata in Basilicata (50,8%), Liguria (49,8%), Campania (49,1%), Valle D'Aosta (48,3%) e Abruzzo (48%). Il Trentino-Alto Adige si conferma invece la regione con la minor incidenza di aziende agrituristiche a gestione femminile (14,8%) soprattutto nella provincia autonoma di Bolzano/Bozen (13,3%). </p>
    </article>
  </body>
</html>