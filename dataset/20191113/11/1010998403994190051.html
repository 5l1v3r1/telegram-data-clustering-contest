<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/ek-objaviha-marija-gabriel-za-edna-ot-naj-vlijatelnite-zheni-v-kibersigurnostta-v-evropa.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T11:22:00+00:00"/>
    <meta property="og:title" content="ЕК: Обявиха Мария Габриел за една от най-влиятелните жени в киберсигурността в Европа"/>
    <meta property="og:description" content="Отличието е от водещото европейско списание в областта"/>
  </head>
  <body>
    <article>
      <h1>ЕК: Обявиха Мария Габриел за една от най-влиятелните жени в киберсигурността в Европа</h1>
      <h2>Отличието е от водещото европейско списание в областта</h2>
      <address>
        <time datetime="2019-11-13T11:22:00+00:00">13 Nov 2019, 11:22</time>
      </address>
      <p>Българският еврокомисар за цифровата икономика и общество Мария Габриел е обявена от водещото европейско списание за киберсигурност SC Media UK за една от 50-те най-влиятелни жени в Европа за 2019 г. в областта на киберсигурността, съобщават от Отдел "Преса и медии" на Представителство на ЕК в България.</p>
      <p>Списанието е утвърдено в европейската медийна индустрия, предоставяйки информационни ресурси за специалисти по киберсигурност, които се нуждаят от знания относно стратегиите, най-добрите практики за защита на данните, правителствените разпоредби и съвременните технологии за IT сигурност, пише "Фокус".</p>
      <p>С годишните си класации списанието признава постиженията на личности, допринесли с работата си за подобряване на сигурността на информацията.</p>
      <p>„Киберсигурността е тема, която в днешната цифрова ера засяга всеки един от нас. За две години постигнахме много. Вече имаме европейска стратегия за киберсигурност, имаме по-силна европейска агенция за киберсигурност, както и първата рамка за сертифициране на продукти и услуги.¸ коментира българският еврокомисар Мария Габриел.</p>
      <p>Тя обясни и че мрежата от центрове за компетентност в държавите членки и европейски център за киберсигурност, който предстои да се създаде, също са ключови елементи на стратегията.</p>
      <p>„През януари стартирах и кампания за повече жени в сектора на киберсигурността. Затова приемам включването ми в тази престижна класация като признание за свършеното, но и като отговорност да надграждаме. А жените имат талант, знания и експертен опит, чрез които могат да допринесат много за европейската киберсигурност, ако им се даде шанс“, казва още еврокомисарят ни.</p>
      <p>Мария Габриел получи ресор „Иновации и младеж” в новата Европейска комисия. Досегашният й ресор беше „Цифрова икономика и цифрово общество”.</p>
      <p>Освен това тя работи по „Еразъм+” и по програмата DiscoverEU, която дава възможност на младежи за безплатно пътуване, за да опознаят ЕС. </p>
    </article>
  </body>
</html>