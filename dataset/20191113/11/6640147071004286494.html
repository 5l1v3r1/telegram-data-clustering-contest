<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/contributo-di-50-euro-per-il-decoder-dvbt2-ma-solo-se-hai-un-isee-inferiore-ai-20mila-euro/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T11:36:00+00:00"/>
    <meta property="og:title" content="Contributo di 50 euro per il decoder DVBT2, ma solo se hai un ISEE inferiore ai 20mila euro | Tom's Hardware"/>
    <meta property="og:description" content="Il Governo ha previsto un contributo di 50 euro per chi acquista un decoder DVBT2, ma bisogna avere un reddito ISEE famigliare non superiore ai 20mila euro."/>
  </head>
  <body>
    <article>
      <h1>Contributo di 50 euro per il decoder DVBT2, ma solo se hai un ISEE inferiore ai 20mila euro | Tom's Hardware</h1>
      <address>
        <time datetime="2019-11-13T11:36:00+00:00">13 Nov 2019, 11:36</time>
      </address>
      <p>Il Governo ha previsto un <b>contributo di 50 euro per famiglia</b> da spendere per <b>acquistare un decoder DVBT2 oppure una Smart TV dotata di scheda DVBT2</b>. In pratica si tratta di un piccolo aiuto per le famiglie meno abbienti con un <a href="https://www.inps.it/nuovoportaleinps/default.aspx?itemdir=50088">reddito ISEE</a><b> famigliare non superiore ai 20mila euro</b>.</p>
      <figure>
        <img src="https://www.tomshw.it/images/images/2019/04/supporto-tv-techly-27948.768x432.jpg"/>
      </figure>
      <p>Il nodo della questione è legato alla <a href="https://www.tomshw.it/altro/mise-50-euro-di-sconto-su-decoder-e-tv-dvbt2-hevc-ma-solo-per-le-famiglie-meno-abbienti/">transizione dall’attuale standard del digitale terrestre</a>, DVBT, a quello di nuova generazione <a href="https://www.tomshw.it/altro/dvb-t2-il-nuovo-digitale-terrestre-che-affascina-e-spaventa/">DVBT2</a>. Tra gennaio 2020 e luglio 2021 progressivamente le emittenti passeranno al nuovo formato abbandonando anche le frequenze in banda 700 Mhz – destinate agli operatori 5G. Ciò vorrà dire che con un decoder o una Smart TV DVBT non sarà più possibile fruire dei contenuti televisivi del digitale terrestre. Ora, che lo Stato si preoccupi di stabilire un contributo economico al riguardo non è una questione di bontà d’animo o prurito geek, bensì semplicemente l’esigenza di assicurare al maggior numero di cittadini la continuità del servizio pubblico televisivo. Inoltre non è neanche il caso di farsi prendere dall’ansia se si è effettuato recentemente un acquisto, perché <b>da gennaio 2017</b> in Italia si possono vendere solo TV DVBT2.</p>
      <p>I fondi a disposizione sono di <b>151 milioni di euro</b> – stabiliti nella legge di bilancio 2019 del Governo Gentiloni. Di questi, 25 milioni saranno erogabili entro dicembre 2019, altri 76 milioni sono previsti per il 2020 e infine 25 milioni saranno disponibili per il 2021 e per il 2022. Nel caso non dovessero essere usati nell’anno di competenza verranno aggiunti a quello successivo.</p>
      <p><b>In questo preciso momento però non è ancora possibile godere del bonus</b> poiché bisogna attendere la <b>pubblicazione in Gazzetta Ufficiale</b> del decreto – questione di giorni ormai come spiega <a href="https://www.italiaoggi.it/">Italia Oggi</a>. Il problema è che comunque quando avverrà bisognerà darsi una mossa perché secondo le stime la cifra di 151 milioni sarà sufficiente per coprire poco più di 3 milioni di famiglie aventi diritto – contro le complessive 4/5 milioni. Insomma, molti rischieranno di venire esclusi.</p>
      <p>Rimane solo un piccolo dubbio sulla tipologia di apparecchi. Il decreto si affida a una formula generica (“apparecchi atti a ricevere programmi e servizi radiotelevisivi”) ma il MISE ha assicurato che pubblicherà sul suo sito un elenco di prodotti compatibili con il contributo e in futuro attiverà anche un call center per fornire informazioni. Inoltre sarà bene fare attenzione che sia ben specificato DVBT2 con codec HEVC a 10 bit (profilo main 10).</p>
      <h3>Come ottenere il contributo per il DVBT2?</h3>
      <p>Prima di tutto bisognerà attendere la pubblicazione in Gazzetta Ufficiale del decreto e quindi magari leggere i giornali (!) oppure le testate online per seguire ogni aggiornamento sulla questione. Va bene anche il sito del <a href="https://www.mise.gov.it/index.php/it/">MISE</a>. Una volta sbloccata la questione legislativa sarà sufficiente recarsi presso un rivenditore e godere dello sconto dichiarando di averne diritto nel rispetto della soglia ISEE. A patto che nessun altro componente famigliare abbia già goduto del contributo.</p>
      <p>L’ultimo dettaglio riguarda il canone Rai: non è previsto alcun controllo al riguardo.</p>
      <blockquote>Se avete l’esigenza di anticipare i tempi e acquistare un decoder DVBT2 HEVC 10 bit potete puntare su questo <a href="https://toms.it/6PtEL">modello</a>.</blockquote>
    </article>
  </body>
</html>