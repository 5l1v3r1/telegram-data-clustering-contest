<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/israil-gazze-gerginligi-tirmaniyor-olu-sayisi-yukseldi-hamas-gozdagi-verdi"/>
    <meta property="og:site_name" content="euronews"/>
    <meta property="article:published_time" content="2019-11-13T11:34:17+00:00"/>
    <meta property="og:title" content="İsrail-Gazze gerginliği tırmanıyor: Ölü sayısı yükseldi"/>
    <meta property="og:description" content="İsrail ordusunun Gazze Şeridi'ne dün sabah saatlerinden itibaren düzenlediği hava saldırılarında 16 kişinin yaşamını yitirdiği duyuruldu."/>
  </head>
  <body>
    <article>
      <h1>İsrail-Gazze gerginliği tırmanıyor: Ölü sayısı yükseldi</h1>
      <address><time datetime="2019-11-13T11:34:17+00:00">13 Nov 2019, 11:34</time> by <a rel="author">euronews </a></address>
      <p>İsrail ordusunun Gazze Şeridi'ne dün sabah saatlerinden itibaren düzenlediği hava saldırılarında ölü sayısı 22'ye yükseldi. İsrail Ordusu, Twiiter’dan yaptığı açıklamada, "Şu anda Gazze'de İslami Cihad terör hedeflerini vuruyoruz" derken, Gazze'de yaralı sayısı ise en az 50 olarak açıklandı. Ölü sayısının artmasından endişe ediliyor.</p>
      <p>Ayrıca Gazze'den İsrail tarafına da çok sayıda roket atılmaya devam ettiği, halkın çalan uyarı sirenleriyle sığınaklara gittiği belirtiliyor.</p>
      <h3>'Gazze tarafından yaklaşık 200 roket atıldı'</h3>
      <p>Gazze tarafından yaklaşık 200 roket atıldığını belirten İsrail ordusu geçtiğimiz gün saldırıları nedeniyle sınırdan itibaren 80 kilometrelik alanda olağanüstü hal ilan etmişti.</p>
      <p>Ayrıca ülkenin güneyindeki okulların bugün de kapalı olacağı belirtildi. Yerel basın, okulların yanı sıra birçok iş yerinin de kapalı olduğunu yazdı.</p>
      <h3>Tansiyon neden yükseldi?</h3>
      <p>Gerginlik, geçtiğimiz gün İsrail ordusunun İslami Cihad Hareketinin askeri kanadı Kudüs Seriyyelerinin önde gelen komutanlarından Baha Ebu'l Ata'yı, Gazze Şeridi'ne düzenlediği saldırıda <a href="https://tr.euronews.com/2019/11/12/israil-ordusundan-gazze-ye-operasyon-islami-cihadin-komutani-ebu-el-ata-olduruldu">öldürmesinin ardından başladı.</a></p>
      <p>Öte yandan bugün ise İslami Cihad Hareketi'nin askeri kanadı Kudüs Seriyyelerinden yapılan açıklamada, Gazze'nin orta kesimindeki Deyr Belah kentinde hayatını kaybeden 38 yaşındaki Halid Muavvad Ferrac'ın, Kudüs Seriyyelerinin yönetici kadrosundan olduğu ifade edildi.</p>
      <h3>Hamas’tan gözdağı</h3>
      <p>Hamas Sözcüsü Fevzi Berhum, İsrail'in saldırılarının devam etmesi durumunda Filistin direnişinin elinde pek çok seçenek olduğunu belirtti.</p>
      <p>Berhum, Hamas hareketine bağlı El-Aksa televizyonuna yaptığı açıklamada, İsrail'in Gazze şeridine yönelik saldırılarını değerlendirdi.</p>
      <p>"İsrail'in saldırı dairesini genişletmesi durumunda Filistin direnişinin elinde pek çok seçenek olduğunu" ifade eden Berhum, Filistin Direniş Grupları Ortak Operasyon Odası'nın bu saldırılara karşılık vermek için arı kovanı gibi çalıştığını vurguladı.</p>
      <h3>İran İsrail’i kınadı</h3>
      <p>İran Dışişleri Bakanlığı Sözcüsü Abbas Musevi, İsrail ordusunun Gazze Şeridi'ne düzenlediği hava saldırılarını kınadı.</p>
      <p>Dışişleri Bakanlığının internet sitesinde yayımlanan yazılı açıklamasında Musevi, İslami Cihad Hareketinin askeri kanadı Kudüs Seriyyelerinin önde gelen komutanlarından Baha Ebu'l Ata ile eşi Esma Ebu'l Ata'nın da hayatını kaybettiği saldırıların "savaş suçu" olduğunu belirterek, İsrail'in uluslararası mahkemelerde yargılanması gerektiğini ifade etti.</p>
      <ul>
        <li>
          <a href="https://tr.euronews.com/2019/11/12/israil-ordusundan-gazze-ye-operasyon-islami-cihadin-komutani-ebu-el-ata-olduruldu">İsrail ordusundan Gazze ve Şam'a operasyon: İslami Cihad'ın komutanı Ebu El Ata öldürüldü</a>
        </li>
        <li>
          <a href="https://tr.euronews.com/2019/11/08/israil-basbakani-netanyahu-asiri-sagci-lideri-savunma-bakani-olarak-atadi">İsrail Başbakanı Netanyahu, aşırı sağcı lideri savunma bakanı olarak atadı</a>
        </li>
      </ul>
    </article>
  </body>
</html>