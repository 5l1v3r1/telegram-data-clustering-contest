<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546835.html/---%D9%82%D8%B7%D8%B9%D9%87-%D8%B2%D9%85%DB%8C%D9%86-%D8%AF%D8%B1-%D9%85%D9%86%D8%B7%D9%82%D9%87-%D8%B1%D8%B4%D8%AA%D9%82%D9%88%D9%86-%D9%82%D8%B2%D9%88%DB%8C%D9%86-%D9%82%D9%84%D8%B9-%D9%88-%D9%82%D9%85%D8%B9-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T11:15:00+00:00"/>
    <meta property="og:title" content="۲۶ قطعه زمین در منطقه رشتقون قزوین قلع و قمع می‌شود"/>
    <meta property="og:description" content="رئیس کل دادگستری استان قزوین گفت: 26 نفر از کسانی که ادعای مالکیت در محدوده اراضی اوقاف رشتقون را داشتند هیچگونه سند ثبتی ندارند که قلع و قمع می‌شود."/>
  </head>
  <body>
    <article>
      <h1>۲۶ قطعه زمین در منطقه رشتقون قزوین قلع و قمع می‌شود</h1>
      <h2>رئیس کل دادگستری استان:</h2>
      <address>
        <time datetime="2019-11-13T11:15:00+00:00">13 Nov 2019, 11:15</time>
      </address>
      <p>رئیس کل دادگستری استان قزوین گفت: 26 نفر از کسانی که ادعای مالکیت در محدوده اراضی اوقاف رشتقون را داشتند هیچگونه سند ثبتی ندارند که قلع و قمع می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="https://sobheqazvin.ir/">صبح قزوین</a><a href="http://shakhesnews.com/">،</a> نشست شورای حفظ حقوق بیت المال در امور اراضی و منابع طبیعی دیروز با حضور مسئولین دستگاه‌های اجرایی در سالن جلسات دادسرای عمومی و انقلاب قزوین برگزار شد.</p>
      <p>در این جلسه موضوعاتی نظیر تعیین تکلیف شرکت‌های صنعت چرم سازی خرمدشت، زمین بیمارستان ۷۰۰ تخت خوابی، اراضی قول نامه‌ای شهرستان‌ها، زمین‌های موقوفه رشتقون، آبگرم طبیعی شهر خرقان، واگذاری خانه‌های سازمانی و جاده کلاچای مطرح و مصوباتی تصویب شد.</p>
      <p>حجت الاسلام نورالله قدرتی در این مراسم با اعلام این مصوبات اظهار کرد: بخشی از تعرض به حقوق بیت ‌المال و حقوق عمومی و مردم به دلیل عدم انجام وظایف قانونی و ترک فعل که ممکن است به دلیل عدم امکانات لازم، عدم آگاهی و اعتماد انجام باشد، اتفاق می‌افتد که جرم محسوب می‌شود.</p>
      <p>وی افزود: لذا با تاکید ریاست قوه قضاییه با حضور روسای کل قضات و دادگستری در همایش مشهد بنا شد که دستگاه قضایی تمام استان‌ها در راستای حفظ حقوق بیت‌المال و ترک فعل دستگاه‌های اجرایی ورود پیدا کنند لذا تذکراتی به مدیران داده شد.</p>
      <p>رئیس کل دادگستری استان قزوین تاکید کرد: تمام مسئولین و کارکنان دستگاه‌های اجرایی توجه داشته باشند که دستگاه قضایی نسبت به ترک یا عدم فعلی که منجر به تضییع حقوق بیت‌المال یا عمومی شود، حساس‌تر عمل می‌کند.</p>
      <p>
        <b>اختلافات دستگاه‌های اجرایی پروژه جاده کلاچای را متوقف کرد</b>
      </p>
      <p>قدرتی ابراز کرد: بنا شد همه اعضا جدیت بیشتری درخصوص مصوبات حفظ حقوق بیت‌المال داشته باشند لذا ما تلاش داریم در حوزه‌های مختلف اراضی، آب و زمین ورود داشته باشیم.</p>
      <p>این مقام قضائی ادامه داد: کلیه سازمان‎ها و دستگاه‌های خدمات رسان موظف هستند در خصوص اراضی موقوفه قبل از هر اقدام، در خصوص اراضی قولنامه‌ای از اوقاف استعلام کنند تا این موضوع ساماندهی شود.</p>
      <p>وی افزود: جاده کلاچای که اعتبار ملی دارد متاسفانه در این خصوص اختلافی بین منابع طبیعی و محیط زیست با راه و شهرسازی به وجود آمده که مصوب شد کارگروهی مشترک از محیط زیست و نهادهای زیربط بازرسی کنند و یک پاسخ و نظر واحد به محیط زیست کشور ارائه دهند.</p>
      <p>رئیس کل دادگستری قزوین بیان کرد: سایت محمدآباد شاید با نقص همراه باشد اما یک طرح جامع است که باید ساماندهی شود لذا بنا شد با حضور نماینده دستگاه قضایی کارگروه پسماند تشکیل و این موضوع بررسی شود.</p>
      <p>قدرتی بیان کرد: چشمه‌های آبگرم زمینه‌ای جهت جذب گردشگری است که می‌تواند در ایجاد اشتغال موثر باشد، با توجه به مشکلاتی که در آبگرم خرقان وجود دارد مصوب شد گزارش جامعی از مالکیت و وضعیت فعلی آن توسط آب منطقه‌ای و میراث فرهنگی ارائه و تصمیم لازم اخذ شود.</p>
      <p>
        <b>خانه‌های سازمانی تعیین تکلیف می‌شود</b>
      </p>
      <p>این مقام قضائی درخصوص واگذاری خانه‌های سازمانی تشریح کرد: خانه‌های سازمانی باید با اصلاحات قانونی به مزایده گذاشته شود یا تحت شرایطی به متصرفین داده شود لذا بنا شد لیست جامعی از متصرفینی که شرایط قانونی دارند و افرادی که این شرایط را ندارند تهیه و در کارگروهی با حضور راه و شهرسازی و استانداری تعیین تکلیف شود.</p>
      <p>رئیس کل دادگستری قزوین درباره کارخانه چرمسازی خرمدشت ادامه داد: از سال ۷۰ کارخانه‌هایی در این منطقه ایجاد شده که با مشکلاتی همراه بوده و با پیگیری‌های انجام شده بنا شد تا بررسی‌هایی صورت گیرد تا شرکت‌ها در زمین‌هایی که قابلیت کشت ندارند به فعالیت خود ادامه دهند اما ساخت و سازهای جدیدی که خارج از محدوده آن منطقه انجام شده است را تخریب کنند.</p>
      <p>وی در پایان بیان کرد: درخصوص اراضی رشتقون مصوب شد تا اداره ثبت اسنادی را که در محدوده ۱۴۲ هکتاری اراضی اوقاف وجود دارد را باطل کند؛ ۲۶ نفر از کسانی که ادعای مالکیت در محدوده اراضی اوقاف را داشتند درحالی‌که هیچگونه سند ثبتی ندارند لذا قلع و قمع آن‌ها آغاز می‌شود تا اسناد معارض با سند ۱۴۲ هکتاری اوقاف تعیین تکلیف شود.</p>
      <p>انتهای پیام/ </p>
    </article>
  </body>
</html>