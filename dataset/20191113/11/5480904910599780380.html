<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejovy-utocnik-jeglic-bude-hrat-za-mladou-boleslav/1820449?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T11:11:00+00:00"/>
    <meta property="og:title" content="Hokejový útočník Jeglič bude hrát za Mladou Boleslav"/>
    <meta property="og:description" content="Mladá Boleslav - Hokejisty extraligové Mladé Boleslavi posílí slovinský reprezentační útočník Žiga Jeglič, který hrál naposledy za Zlín. Jedenatřicetiletý hráč podepsal v novém působišti smlouvu do konce sezony."/>
  </head>
  <body>
    <article>
      <h1>Hokejový útočník Jeglič bude hrát za Mladou Boleslav</h1>
      <address><time datetime="2019-11-13T11:11:00+00:00">13 Nov 2019, 11:11</time> by <a rel="author" href="http://www.ctk.cz/" target="_blank">ČTK</a></address>
      <p>Mladá Boleslav - Hokejisty extraligové Mladé Boleslavi posílí slovinský reprezentační útočník Žiga Jeglič, který hrál naposledy za Zlín. Jedenatřicetiletý hráč podepsal v novém působišti smlouvu do konce sezony.</p>
      <p>"Příchod Žigy Jegliče představuje konkurenci do našich útočných řad. Žádoucí konkurenci, o kterou jsme sami stáli," uvedl asistent sportovního ředitele Václav Nedorost na klubovém webu. "Je to zkušený hráč a my doufáme, že naváže na své předchozí dobré sezony a dokáže nám pomoct tam, kde nás tlačí bota," dodal Nedorost.</p>
      <p>Jeglič hrál za Zlín jen krátce. V polovině října přišel na pětizápasovou zkoušku, a přestože se mu v dresu Beranů dařilo, nabídku na pokračování spolupráce odmítl a zamířil do Mladé Boleslavi. V extralize nasbíral pět bodů za gól a čtyři asistence.</p>
      <p>Odchovanec Bledu patří k oporám slovinské reprezentace, vedle MS hrál i na olympijských turnajích v Soči 2014 a Pchjongčchangu 2018. Na klubové scéně má za sebou například působení v Södertälje nebo Ässätu Pori, v KHL nastupoval za Slovan Bratislava, Nižnij Novgorod a Nižněkamsk.</p>
      <p>Jeglič je třetím Slovincem na soupisce Mladé Boleslavi, ve středočeském klubu již působí brankář Gašper Krošelj a momentálně zraněný obránce Sabahudin Kovačevič. Za nový klub by měl poprvé nastoupit v pátek v Třinci.</p>
    </article>
  </body>
</html>