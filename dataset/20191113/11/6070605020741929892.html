<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Batalla-Universitat-Xinesa-Hong-Kong_0_2343365769.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T11:37:22+00:00"/>
    <meta property="og:title" content="Batalla campal a la Universitat Xinesa de Hong Kong"/>
    <meta property="og:description" content="Els estudiants s'atrinxeren al campus i llancen còctels Molotov i fletxes a la policia"/>
  </head>
  <body>
    <article>
      <h1>Batalla campal a la Universitat Xinesa de Hong Kong</h1>
      <h2>Els estudiants s'atrinxeren al campus i llancen còctels Molotov i fletxes a la policia</h2>
      <address>
        <time datetime="2019-11-13T11:37:22+00:00">13 Nov 2019, 11:37</time>
      </address>
      <p>Puja la temperatura en les protestes de Hong Kong, amb enfrontaments violents entre manifestants i policia aquest dimarts a la nit a la Universitat Xinesa de la ciutat i, aquest dimecres, al districte financer. Ja hi ha 4.000 arrestats des del juny i 81 persones han hagut de ser hospitalitzades des d'aquest dilluns. Tse Chun-Chung, cap de la policia de Hong Kong, ha dit en una roda de premsa que la violència ha arribat a "nivells perillosos, fins i tot mortals". </p>
      <p><a href="https://www.ara.cat/internacional/policia-dispara-manifestant-Hong-Kong_0_2342165870.html">El tret que un jove estudiant de 21 anys va rebre dilluns</a> ha encès una nova onada de tensió a l'antiga colònia britànica, que ha cristal·litzat en situacions com la del campus universitari. <a href="https://www.bbc.com/news/av/world-asia-china-50387306/hong-kong-protests-students-fight-police-with-petrol-bombs-bows-and-arrows">Unes imatges de la BBC mostraven com els estudiants s'havien atrinxerat rere barricades</a>, havien llençat pedres i còctels Molotov i havien disparat fletxes contra els antidisturbis. Els agents hi van respondre amb bombes de gas lacrimogen. Els policies es van acabar retirant ben entrada la nit.</p>
      <figure>
        <img src="https://www.ara.cat/2019/11/12/internacional/Policies-antidisturbis-manifestants-Hong-Kong_2342775887_67331580_117x66.jpg"/>
      </figure>
      <p>
        <a href="https://www.ara.cat/internacional/policia-Hong-Kong-ruixa-embarassada_0_2342765820.html">La policia de Hong Kong ruixa amb gas pebre una dona embarassada</a>
      </p>
      <p>Dimecres no ha representat cap treva. Uns mil manifestants han tallat els accessos al districte financer i dues línies de metro senceres han suspès el servei en plena hora punta. Segons informa Reuters, els manifestants anaven vestits amb roba d'oficina i duien màscares, i s'han vist pintades recordant els fets de la plaça Tiananmen als aparadors de les botigues de luxe de la ciutat. Les comparacions amb la repressió contra els estudiants xinesos de l'any 1989 han agafat força amb l'escalada dels enfrontaments i la reacció cada cop més contundent de la policia.</p>
      <p>Unes quantes escoles de la ciutat han anunciat la suspensió de les classes, però davant la negativa de la cap del govern local, Carrie Lam, de suspendre les jornades lectives, l'Oficina d'Educació hongkonguesa ha deixat en mans dels pares la decisió final.</p>
      <p><a href="https://www.ara.cat/internacional/Hong-Kong-Revolucio-Paraigues-friend_0_2307369352.html">L'antiga colònia britànica viu immersa en una espiral de protesta i aldarulls des del juny passat</a>, quan els hongkonguesos van sortir al carrer contra una llei que permetia la deportació a la Xina dels dissidents. Un canvi en els protocols d'extradició de presos entre Hong Kong i l'estat xinès que es va percebre com una ingerència en el model "un país, dos sistemes" que regeix l'autonomia actual. <a href="https://www.ara.cat/internacional/parlament-Hong-Kong-oficialment-extradicio_0_2330767055.html">El govern va retirar la llei al setembre però els manifestants continuen exigint més democràcia i que s'aturi la violència policial.</a> </p>
      <p>
        <a href="https://www.ara.cat/opinio/Louisa-Lim-Hong-Kong-res-perdre_0_2266573520.html">Hong Kong ja no hi té res a perdre</a>
      </p>
    </article>
  </body>
</html>