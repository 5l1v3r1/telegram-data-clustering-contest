<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/melanie-20-dode-etter-bisarr-ulykke/71813439"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T11:25:08+00:00"/>
    <meta property="og:title" content="Melanie (20) døde etter bisarr ulykke"/>
    <meta property="og:description" content="Det amerikanske turntalentet falt på skranken og ble hastet til sykehuset, men livet sto ikke til å redde."/>
  </head>
  <body>
    <article>
      <h1>Melanie (20) døde etter bisarr ulykke</h1>
      <h2>Det amerikanske turntalentet falt på skranken og ble hastet til sykehuset, men livet sto ikke til å redde.</h2>
      <address><time datetime="2019-11-13T11:25:08+00:00">13 Nov 2019, 11:25</time> by <a rel="author">Thomas Haarstad</a></address>
      <p>Connecticut State University er i sorg etter Melanie Colemans død. 20-åringen var involvert i en «freak accident» på en trening fredag, skriver <a href="https://nypost.com/2019/11/11/conn-college-gymnast-suffers-fatal-fall-off-uneven-bars/">New York Post.</a></p>
      <p>Turneren falt etter en øvelse på skranken, og skal blant annet ha pådratt seg en ryggmargsskade i fallet.</p>
      <p><b>20-åringen ble fraktet til sykehus fredag ettermiddag</b>. <b>Der forsøkte de å redde henne etter det tragiske uhellet, men 20-åringen døde søndag, skriver <a href="https://edition.cnn.com/2019/11/11/us/southern-connecticut-state-gymnast-dies-after-fall-trnd/">CNN.</a></b></p>
      <h3>Rutineøvelse</h3>
      <p>Coleman var et stort turntalent. Hun nådde blant annet det øverste nivået i det amerikanske OL-programmet for juniorer. 20-åringen var også en «All American» - altså en av de beste turnerne i landet som går på høyskole.</p>
      <p>Ken Sweeten, en talsperson for skolen, forteller at ulykka skjedde da 20-åringen gjennomførte en rutineøvelse på skranken. Det skriver <a href="https://edition.cnn.com/2019/11/11/us/southern-connecticut-state-gymnast-dies-after-fall-trnd/">CNN.</a></p>
      <p>Hun skal ha gjennomgått den samme rutinen «tusen ganger» tidligere.</p>
      <p>
        <b>- Alle våre tanker går til familien. Dette har knust både lagkameratene hennes og trenerne, sier Sweeten <a href="https://edition.cnn.com/2019/11/11/us/southern-connecticut-state-gymnast-dies-after-fall-trnd/">CNN.</a></b>
      </p>
      <p>Colemans trener over lang tid, Thomas Albert, beskriver det hele som en tragisk ulykke:</p>
      <p>- Det er veldig vanskelig å fordøye dette, sier trenerne.</p>
      <h3>Trente barn</h3>
      <p>Familien har også sendt ut en melding til CNN etter at dødsfallet ble offentliggjort tirsdag:</p>
      <p>
        <b>- Vi er sikre på at ånden, latteren og humoren vil leve videre gjennom dem som elsket henne.</b>
      </p>
      <p>Coleman studerte og hadde en deltidsjobb i turnhallen hun selv trente i. 20-åringen hadde vært en elev hos treneren Thomas Albert i over ti år, og var selv trener for barn i alderen 2-15 år.</p>
      <p>- Det handlet ikke om resultat for henne. Det som gjorde henne til en god turner var også det som gjorde henne til en god person - hun hadde et ønske om å hjelpe alle rundt henne.</p>
    </article>
  </body>
</html>