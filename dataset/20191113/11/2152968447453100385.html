<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/13/premieryt-na-albaniia-obiavil-voina-na-kosovo-ot-imeto-na-syrbiia.429469"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T11:20:00+00:00"/>
    <meta property="og:title" content="Премиерът на Албания обявил война на Косово от името на Сърбия?"/>
    <meta property="og:description" content="Eжедневникът Bota Sot цитира думите на проф. д-р. Енвер Битичи | Dnes.bg"/>
  </head>
  <body>
    <article>
      <h1>Премиерът на Албания обявил война на Косово от името на Сърбия?</h1>
      <h2>Eжедневникът Bota Sot цитира думите на проф. д-р. Енвер Битичи</h2>
      <address><time datetime="2019-11-13T11:20:00+00:00">13 Nov 2019, 11:20</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Електронното издание на прищинския ежедневник Bota Sot цитира думите на проф. д-р. Енвер Битичи, според когото премиерът на Албания Еди Рама обявил война на Косово от името на Сърбия“.</p>
      <p>Коментирайки срещата в Охрид за инициативата "мини Шенген“, проф. Бетичи припомни, че представители на Косово не бяха сред поканените и припомни, че най-младата държава на Балканите и Черна гора са били изключени от първите разговори по темата, проведени по-рано в Нови Сад, предава агенция "Фокус".</p>
      <p>"Еди Рама се договори с президента на Сърбия Александър Вучич да създаде общност от три държави - Сърбия, Албания и Северна Македония. Споразумението е постигнато по време на среща на тримата лидери на тези страни в кулоарите на Общото събрание на ООН през септември тази година. Те се срещнаха за първи път в Нови Сад и за последно през почивните дни – в Охрид. Косово и три други страни от региона бяха изключени от срещата на върха в Нови Сад, отказаха им и покана за Охрид. След това Еди Рама заяви по отношение на Косово, че сме се "самоизключили"! Че той и Вучич са невинни в тази история!</p>
      <p>Задавам въпроса: Как албанският лидер може да отговори положително на сръбския президент за всеки антиалбански проект, който планира Белград? Така беше през 2015 г. със създаването на Нова Югославия...</p>
      <p>Той също говори от името на Прищина. През 2016 г. Еди Рама "подметна“ на Вучич в Ниш за подялба на Косово с мотива, че „тъй като не можахме да направим Нова Югославия, предприемаме по-бързи политически действия, разделяме Косово“. В Ню Йорк Рама прие другото предложение на Вучич за Балканите. А той се консултира с Кремъл в Москва по всеки въпрос. Еди Рама отиде дори по-далеч. Той каза, че Косово е самоизключило се и че се изолира, в противовес на косовските власти, които отказаха да отидат на върха в Охрид. Неговото високомерие се превърна в открита враждебност срещу Косово и неговите институции. Той обяви война на Косово от Охрид. Нито в името на Албания, нито в това на държавата му, а в името на Сърбия и на сръбския президент Вучич", категоричен бе Битичи.</p>
      <p>Освен това професорът добави, че за сръбската дипломация няма по-голяма помощ от враждебните изявления на Рама срещу Косово.<br/> </p>
    </article>
  </body>
</html>