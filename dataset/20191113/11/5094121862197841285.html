<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/dul_bilina_mereni_hluk_tezari_tezba.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T11:00:00+00:00"/>
    <meta property="og:title" content="Přístroje naměřily nadměrný hluk ze šachty Dolu Bílina. Těžaři nic nezjistili"/>
    <meta property="og:description" content="Nové měření ve vsích u Dolu Bílina na Mostecku prokázalo překročení hlukových limitů. Šachta to vidí jinak a omezení těžby neplánuje."/>
  </head>
  <body>
    <article>
      <h1>Přístroje naměřily nadměrný hluk ze šachty Dolu Bílina. Těžaři nic nezjistili</h1>
      <address><time datetime="2019-11-13T11:00:00+00:00">13 Nov 2019, 11:00</time> by <a rel="author">Martin Vokurka</a></address>
      <p>Rudolf Drien žije v rodinném domě na okraji obce Mariánské Radčice, u které se těží uhlí. Hluk z Dolu Bílina vadí kritikům postupující těžby už delší dobu, ale letošní rok byl podle Driena nejhorší. „Je to nepříjemné, i když se hluk z dolu nešíří pořád, ale nárazově,“ sdělil. Má podezření, že těžaři porušují zákonné limity pro hluk a obává se dne, kdy důl bude půl kilometru od vesnice. „Nikdo nechce mít šachtu za domem,“ dodal.</p>
      <p>Jeho obavy potvrdilo průzkumné autorizované měření, které v noci 1. a 2. září zjistilo nadměrný hluk. „Limity pro noční dobu na všech třech měřicích bodech byly překročené,“ sdělil expert na hluk Libor Brož z litoměřické soukromé laboratoře. Měření si u ní objednala organizace Greenpeace, která výsledky zveřejnila v úterý 12. listopadu. Přístroje nasměrované k dolu stály dva metry od domů v ulicích V Zátiší a Příčná v Mariánských Radčicích a Bílinská v Braňanech, kde je slyšet hlavně obří skrývkové rypadlo. Limit 40 decibelů byl podle protokolu překročen o 5 decibelů. Laboratoř, která zohlednila i počasí a proudění větru, vyloučila vliv okolní dopravy i sídlišť. Orientační měření 500 metrů od velkostroje, které sloužilo k ověření hlukové zátěže a do hodnocení se nezapočítalo, navíc prokázalo hluk 55 decibelů.</p>
      <figure>
        <img src="https://g.denik.cz/13/38/most-dul-bilina-tezba-uhli-hornik_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/spor-o-uhli-pokracuje-v-moste-zaznela-kritika-utlumu-tezby-20190912.html">Spor o uhlí pokračuje. V Mostě zazněla kritika útlumu těžby Přečíst článek ›</a>
      </aside>
      <p>Společnost Severočeské doly nadměrný hluk nepotvrdila. Hájí se tím, že prostřednictvím certifikovaných nezávislých organizací zajišťuje pravidelná i kontrolní měření hluku a výsledky dostávají orgány ochrany veřejného zdraví. „Nedochází k žádnému porušování zákona,“ sdělil mluvčí společnosti Lukáš Kopecký.</p>
      <p>Greenpeace závěry zářijového měření pošle hygienikům a doporučuje prověrku hluku či nepřetržitý hlukový monitoring šachty.</p>
      <p>„Pokud důl nedodržuje platné hygienické limity ve vzdálenosti 1 200 metrů od obytné zástavby, tak po přiblížení na 500 metrů situace pravděpodobně nebude lepší,“ řekl Jan Rovenský z Greenpeace. Podle něj by se mělo přerušit noční skrývkování, což by pomohlo obyvatelům, a těžilo by se jen ve dne, kdy důl limity plní.</p>
      <figure>
        <img src="https://g.denik.cz/9/8f/ekologicka-demonstrace-arch-20191104_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/krajina-severnich-cech-se-za-tricet-let-zmenila-k-nepoznani-20191104.html">Krajina severních Čech se za třicet let změnila k nepoznání Přečíst článek ›</a>
      </aside>
      <p>Naměřením nadměrného hluku se organizace snaží zpochybnit hlukovou studii, která při vyhodnocování vlivu budoucí těžby na životní prostředí (EIA) vyloučila porušování limitů a pomohla šachtě získat úřední podporu. Studii kritizuje i Brož, podle kterého vykazuje závažné nedostatky.</p>
      <h3>Těžba uhlí se má rozšířit dál</h3>
      <p>„Připadám si jako v Jiříkově vidění, jestli na základě takového dokumentu bylo uděleno souhlasné stanovisko v procesu EIA,“ uvedl expert. Greenpeace chce přimět ministerstvo životního prostředí, aby svůj souhlas s těžbou odvolalo. Organizace nevylučuje žalobu, pokud důl dostane na základě studie povolení k hornické činnosti po roce 2030.</p>
      <p>Podle těžební firmy mělo Greenpeace dostatek možností všechny své pochybnosti k hlukové studii v rámci procesu EIA připomínkovat. „Proces EIA je v současné době ukončen a všechny připomínky k němu byly řádně vypořádány,“ upozornil Kopecký.</p>
      <figure>
        <img src="https://g.denik.cz/13/fb/mostecky-kulturni-dum-repre-ilustracni-foto_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/most-chce-dat-prvnich-20-milionu-do-upravy-repre-petici-vystrida-demonstrace-20191112.html">Most chce dát prvních 20 milionů do úpravy Repre. Petici vystřídá demonstrace Přečíst článek ›</a>
      </aside>
      <p>Ministerstvo životního prostředí v létě podpořilo záměr Severočeských dolů pokračovat v těžbě na Dole Bílina do roku 2035. V závazném souhlasném stanovisku k EIA označilo záměr za přijatelný a v souladu se zákony. Firma ale musí splnit desítky podmínek, aby negativní dopady na zdraví lidí a přírodu byly co nejmenší. Pokud plán těžby s následnou rekultivací poškozené krajiny projde dalším schvalovacím řízením, důl postupně zabere dva kilometry čtvereční a vytěží až 150 milionů tun uhlí určeného hlavně na výrobu tepla. Šachta zatím funguje podle povolení platného do roku 2030.</p>
    </article>
  </body>
</html>