<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/angajatii-companiei-nationale-a-uraniului-singurul-producator-de-combustibil-nuclear-din-romania-nu-si-au-primit-salariile-de-2-luni-18577584"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T11:39:15+00:00"/>
    <meta property="og:title" content="Angajaţii Companiei Naţionale a Uraniului, singurul producător de combustibil nuclear din România, nu şi-au primit salariile de 2 luni"/>
    <meta property="og:description" content="Preşedintele Cartel ALFA, Bogdan Hossu, precizează, într-o scrisoare deschisă, că activitatea Companiei Naţionale a Uraniului este în blocaj, iar salariaţii nu şi-au primit lefurile de două luni. Cartel AFLA solicită ministrului Economiei rezolvarea situaţiei."/>
  </head>
  <body>
    <article>
      <h1>Angajaţii Companiei Naţionale a Uraniului, singurul producător de combustibil nuclear din România, nu şi-au primit salariile de 2 luni</h1>
      <address><time datetime="2019-11-13T11:39:15+00:00">13 Nov 2019, 11:39</time> by <a rel="author" href="https://www.zf.ro/autor/nicolae-oprea" target="_blank">Nicolae Oprea</a></address>
      <p>Preşedintele Cartel ALFA, Bogdan Hossu, precizează, într-o scrisoare deschisă, că activitatea Companiei Naţionale a Uraniului este în blocaj, iar salariaţii nu şi-au primit lefurile de două luni. Cartel AFLA solicită ministrului Economiei rezolvarea situaţiei.</p>
      <p>„Compania Naţională a Uraniului (CNU) este singurul producător de pe teritoriul României a combustibilului nuclear. Aceasta reprezintă &lt;&lt;o activitate de interes strategic&gt;&gt;, iar CNU face parte din strategia privind independenţa energetică a României. Deşi legile sunt clare în acest sens, interesele de grup au făcut ca numeroase persoane şi structuri să le ignore, conducând la situaţia actuală a companiei, care prejudiciază atât salariaţii, cât şi interesele economiei naţionale”, se arată într-o scrisoare deschisă, semnată de Bogdan Hossu, preşedintele Cartel ALFA.</p>
      <p>Hossu precizează faptul că salariaţii CNU nu şi-au primit salariile de două luni.</p>
      <p>„Anul trecut a fost adoptată legea 193/2018, urmată de HG 126/2019, care stabileşte principiile privind asigurarea şi menţinerea ciclului integrat de fabricaţie a combustibilului nuclear în România, necesar funcţionării reactoarelor nuclearo-energetice de tip CANDU, combustibilul nuclear, respectiv pulberea de dioxid de uraniu. Cu toate acestea, Compania Naţională a Uraniului se află în blocaj, iar salariaţii săi nu şi-au primit salariile de două luni, desfăşurarea în continuare a activităţii fiind sub semnul incertitudinii”, se arată în scrisoarea adresată Lui Virgil Popescu, ministrul Economiei, Energiei şi Mediului de Afaceri.</p>
      <p>În acest sens, Cartel ALFA are mai multe solicitări către Ministerul Economiei, pentru rezolvarea situaţiei de la CNU:</p>
      <p>„Există cadrul legislativ pentru desfăşurarea activităţii companiei şi valorificarea dioxidului de uraniu prin achiziţionarea sa de către Societatea Naţională Nuclearelectrică (SNN);<br/>Cele două societăţi (CNU şi SNN) sunt companii de stat, ambele deţinute de Ministerul Economiei;<br/>Vă solicităm să dispuneţi aplicarea legislaţiei pentru a debloca activitatea CNU şi să ne comunicaţi soluţiile pe care ministerul le identifică în acest sens.<br/>De asemenea, ţinând cont de interesele naţionale, având în vedere păstrarea circuitului nuclear integrat, vă resupunem atenţiei, imperativul, ca într-un termen cât mai scurt cu putinţă, Compania Naţională a Uraniului - S.A. să fie asimilată de către Societatea Naţională Nuclearelectrica S.A., perspectivă agreată în cadrul discuţiilor avute la Ministerul Economiei”, se mai arată în scrisoarea deschisă.</p>
    </article>
  </body>
</html>