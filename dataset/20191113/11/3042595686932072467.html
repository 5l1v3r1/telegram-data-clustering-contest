<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/antyder-grums/71813837"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T11:41:33+00:00"/>
    <meta property="og:title" content="Antyder grums"/>
    <meta property="og:description" content="Markus Henriksen er frosset ut i Hull: - Det er mye som har skjedd der to pluss to egentlig er fire, men som ikke har blitt det, sier han."/>
  </head>
  <body>
    <article>
      <h1>Antyder grums</h1>
      <h2>Markus Henriksen er frosset ut i Hull: - Det er mye som har skjedd der to pluss to egentlig er fire, men som ikke har blitt det, sier han.</h2>
      <address><time datetime="2019-11-13T11:41:33+00:00">13 Nov 2019, 11:41</time> by <a rel="author">TORE ULRIK BRATLAND</a></address>
      <ul>
        <li>
          <b>Norge - Færøyene, kl. 18 fredag</b>
        </li>
      </ul>
      <p>ULLEVAAL (Dagbladet): Markus Henriksen (27) og Norge forbereder kampen i EM-kvaliken mot Færøyene fredag. Henriksen har havnet i den utrolige situasjonen at han ikke spiller kamper for Hull i Championship, men for A-landslaget.</p>
      <p>Rapportene og inntrykkene fra England går ut på at klubben ikke ønsker å bruke en spiller som ikke ville forlenge kontrakten i sommer. Hans nåværende kontrakt går ut sommeren 2020.</p>
      <p>
        <b>Selv vil ikke Henriksen gå i detaljer om hvorfor han ikke får spille.</b>
      </p>
      <p>- Det er mye som har skjedd der to pluss to egentlig er fire, men som ikke har blitt det. Det er noe grums som ligger bak. Spilleforholdene er ikke like, så er det opp til klubben å svare på sånne spørsmål, sier han.</p>
      <p>Henriksen understreker at han ønsker å spille fotball. Alt tyder på at noe kommer til å skje i januarvinduet. Han utelukker ingenting, heller ikke en retur til Rosenborg.</p>
      <p>
        <b>- Det har jeg ingen kommentar til, svarer han på spørsmål om det har vært en dialog med klubben.</b>
      </p>
      <p>Henriksen er tatt ut i troppen til kampene mot Færøyene og Malta (mandag) på tidligere prestasjoner med landslaget. Men en fotballhverdag som stort sett handler om trening er på ingen måte gunstig.</p>
      <p>
        <i>- Du vil ikke fortelle hele sannheten?</i>
      </p>
      <p>- Nei.</p>
      <p>
        <i>- Men det er noe grums her?</i>
      </p>
      <p>- Ja, det tror jeg. Jeg tror ikke det har noe å gjøre med at jeg ikke er god nok.</p>
      <p>Hull ligger på 12. plass i Championship, elleve poeng bak serieleder West Bromwich. Henriksen hevder dialogen med manager Grant McCann er god.</p>
      <p>
        <b>- Dette er ikke en optimal situasjon for noen som er involvert. Men jeg har en veldig god dialog med treneren og støtteapparatet i klubben. Men situasjonen er ikke optimal. Jeg håper og tror at det blir en ordning til slutt.</b>
      </p>
      <p>
        <i>- Martin Linnes er også ute av troppen i Galatasaray. Har dere snakket sammen?</i>
      </p>
      <p>- Nei, jeg har ikke pratet med Martin om dette. Men det er en litt annen situasjon likevel. Den situasjonen jeg er oppe i nå er ganske utrolig. Jeg har ikke fått med meg så mye av det som skjer med Martin, bortsett fra at han er ute på grunn av kvoten med utenlandske spillere. Men det er noe som kan skje i fotball. Forhåpentligvis blir det en «happy ending» til slutt.</p>
      <p>
        <i>- Og Rosenborg er aktuelt?</i>
      </p>
      <p>- Alt er aktuelt.</p>
      <p>Henriksen fortsetter:</p>
      <p>- Det finnes viktigere ting i verden enn fotball. Jeg er såpass tøff i hodet at jeg har fokus på det jeg skal gjøre og holder meg «fit» og klar. Så får andre drive på med det de driver på med.</p>
      <p>
        <b>Midtbanespilleren ønsker å avslutte EM-kvaliken med stil:</b>
      </p>
      <p>- Selv om muligheten er liten, så har vi en teoretisk sjanse til å gå til EM-sluttspillet. Vi må alle gjøre jobben og vinne de to siste kampene. Det er også dette som er de to siste kampene før mars (playoff i Nations League). Det er viktig å spille på seg selvtillit.</p>
      <p>Landslagstrener Lars Lagerbäck sier følgende om Henriksens situasjon:</p>
      <p>- Han har fortsatt å prestere på landslaget. Jeg følger 30-35 spillere hver uke. Men Markus bryr jeg meg ikke om å se på U23 (i Hull). Han er med takket være sine tidligere prestasjoner på landslaget. Han er en viktig toveis lagspiller.</p>
      <p>
        <i>- Du er fullt informert om situasjonen hans. Hva tenker du?</i>
      </p>
      <p>- Jeg har forståelse for hvordan både han og klubben opptrer. Jeg kan ikke si at noen gjør rett eller feil. Om du havner i en situasjon der den som har makten i klubben vil at han skal skrive under på en ny kontrakt - eller hva det handler om - så er det en beslutning. Så er det kjedelig at fotballen har havnet i den situasjonen. Men sånn er det for alle arbeidstakere på en arbeidsplass. Er du uenig i noe, så er det noen som må gi seg. Hvis ikke blir det konflikt.</p>
      <p>
        <i>PS: De to beste lagene i gruppa går til EM-sluttspillet i 2020.</i>
      </p>
      <table bordered="">
        <tr>
          <td>EM-KVALIK</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>Spania</td>
          <td>8</td>
          <td>6</td>
          <td>2</td>
          <td>0</td>
          <td>19</td>
          <td>-</td>
          <td>5</td>
          <td>20</td>
        </tr>
        <tr>
          <td>Sverige</td>
          <td>8</td>
          <td>4</td>
          <td>3</td>
          <td>1</td>
          <td>18</td>
          <td>-</td>
          <td>9</td>
          <td>15</td>
        </tr>
        <tr>
          <td>Romania</td>
          <td>8</td>
          <td>4</td>
          <td>2</td>
          <td>2</td>
          <td>17</td>
          <td>-</td>
          <td>8</td>
          <td>14</td>
        </tr>
        <tr>
          <td>Norge</td>
          <td>8</td>
          <td>2</td>
          <td>5</td>
          <td>1</td>
          <td>13</td>
          <td>-</td>
          <td>10</td>
          <td>11</td>
        </tr>
        <tr>
          <td>Færøyene</td>
          <td>8</td>
          <td>1</td>
          <td>0</td>
          <td>7</td>
          <td>4</td>
          <td>-</td>
          <td>23</td>
          <td>3</td>
        </tr>
        <tr>
          <td>Malta</td>
          <td>8</td>
          <td>1</td>
          <td>0</td>
          <td>7</td>
          <td>2</td>
          <td>-</td>
          <td>18</td>
          <td>3</td>
        </tr>
      </table>
    </article>
  </body>
</html>