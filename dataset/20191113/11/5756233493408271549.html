<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621318/%D8%A7%D8%B1%D8%A7%D8%A6%D9%87-%DA%98%D9%84-%D8%A7%DB%8C%D8%B1%D8%A7%D9%86%DB%8C-%D8%A8%D8%B1%D8%A7%DB%8C-%D8%A8%D9%87%D8%A8%D9%88%D8%AF-%DA%86%DB%8C%D9%86-%D9%88-%DA%86%D8%B1%D9%88%DA%A9-%D9%BE%D9%88%D8%B3%D8%AA-%D8%A8%D8%A7-%D9%87%D9%85%DA%A9%D8%A7%D8%B1%DB%8C-%D8%B5%D9%86%D8%B9%D8%AA-%D9%88-%D8%AF%D8%A7%D9%86%D8%B4%DA%AF%D8%A7%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T11:20:00+00:00"/>
    <meta property="og:title" content="ارائه ژل ایرانی برای بهبود چین و چروک پوست با همکاری صنعت و دانشگاه"/>
    <meta property="og:description" content="یافته علمی در دانشگاه علوم پزشکی تبریز با همکاری یک شرکت دانش‌بنیان به یک نانومحصول در بخش رفع چین و چروک پوست و از بین بردن آسیب‌های پوستی تبدیل شد."/>
  </head>
  <body>
    <article>
      <h1>ارائه ژل ایرانی برای بهبود چین و چروک پوست با همکاری صنعت و دانشگاه</h1>
      <address>
        <time datetime="2019-11-13T11:20:00+00:00">13 Nov 2019, 11:20</time>
      </address>
      <p>
        <i>یافته علمی در دانشگاه علوم پزشکی تبریز با همکاری یک شرکت دانش‌بنیان به یک نانومحصول در بخش رفع چین و چروک پوست و از بین بردن آسیب‌های پوستی تبدیل شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شرکت دانش‌بنیان ایرانی موفق به دستیابی به فناوری تولید ژل حاوی نانو اتوزوم گاما اوریزانول برای بهبود چین و چروک پوست شده است.</p>
      <p>صبا تابناک مدیرعامل شرکت دانش‌بنیان درباره این محصول می‌گوید: با توجه به دغدغه‌هایی که در بخش زخم‌های پوستی و آسیب‌های حاصل از سوختگی داشتم، ۱۵ سال پیش کار روی توسعه محصولات مربوط به رفع آسیب‌های سوختگی از پوست را آغاز کردم و در نهایت با تاسیس شرکت دانش بنیان تجاری‌سازی محصولاتی در این حوزه آغاز شد.</p>
      <p>وی افزود: با توجه به موفقیت‌های به دست آمده در این شرکت، دانشگاه علوم پزشکی تبریز نسبت به فعالیت‌های شرکت علاقه‌مند شد و همکاری مشترکی با این دانشگاه شکل گرفت تا یافته‌های محققان این دانشگاه در بخش مواد ترمیم‌کننده پوست تجاری‌سازی شود. این همکاری مشترک منجر به دستیابی به فناوری ژل حاوی نانو اتوزوم گامااوریزانول برای بهبود چین و چروک پوست شد.</p>
      <p>مدیرعامل شرکت می افزاید: این محصول پایه گیاهی و طبیعی داشته و اثربخشی بسیار بالایی روی پوست دارد. یکی از مزیت‌های این ژل، ایجاد کلاژن در پوست است به طوری که می‌تواند به سرعت کلاژن‌سازی پوست را افزایش دهد.</p>
      <p>وی‌ درباره اثربخشی این محصول می‌گوید: مطالعات بالینی نشان داده است که مصرف ۴۰ روزه این ژل می‌تواند موجب تغییر وضعیت پوست آسیب‌دیده شود.</p>
      <p>تابناک از آغاز رایزنی با پزشکان برای معرفی این محصول و مزیت‌های آن خبر و افزود: قصد نداریم که این محصول را به صورت فروشگاهی عرضه کنیم، بلکه تلاش داریم محصول به صورت تخصصی از طریق پزشکان برای بیماران تجویز شود.</p>
      <p>به گفته مدیرعامل شرکت دانش بنیان ژل حاوی نانو اتوزوم گاما اوریزانول پس از دریافت گواهی‌‌‌نانومقیاس در مسیر کسب مجوز تولید از سازمان غذا و دارو است.</p>
    </article>
  </body>
</html>