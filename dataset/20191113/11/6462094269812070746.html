<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/venecija-uzliejo-auksciausias-per-daugiau-kaip-50-metu-potvynis-54344/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-13T11:52:22+00:00"/>
    <meta property="og:title" content="Veneciją užliejo aukščiausias per daugiau kaip 50 metų potvynis"/>
    <meta property="og:description" content="Veneciją antradienį vakare užliejo aukščiausias per daugiau kaip 50 metų potvynis, tad turistams teko bristi užtvindytomis gatvėmis ieškantis prieglobsčio, o Šv. Morkaus aikštėje smarkus vėjas šiaušė bangas"/>
  </head>
  <body>
    <article>
      <h1>Veneciją užliejo aukščiausias per daugiau kaip 50 metų potvynis</h1>
      <address><time datetime="2019-11-13T11:52:22+00:00">13 Nov 2019, 11:52</time> by <a rel="author">BNS</a></address>
      <p>Veneciją antradienį vakare užliejo aukščiausias per daugiau kaip 50 metų potvynis, tad turistams teko bristi užtvindytomis gatvėmis ieškantis prieglobsčio, o Šv. Morkaus aikštėje smarkus vėjas šiaušė bangas</p>
      <p>Itin didelis potvynis, Venecijoje vadinamas <i>acqua alta</i>, pasiekė 1,87 metro žymą, pranešė potvynių stebėsenos centras. Kanalų išraižytame Italijos mieste buvo skelbiami pranešimai apie pavojingas sąlygas.</p>
      <p>„Šiuo metu patiriame itin aukštą potvynį. Visi mobilizavosi, kad susitvarkytų su šia nepaprastąja padėtimi“, – per „Twitter“ parašė Venecijos meras Luigi Brugnaro (Luidžis Brunjaras).</p>
      <p>Nuo 1923-ųjų, kai buvo pradėti stebėjimai, vanduo aukščiau buvo pakilęs vienintelį kartą – 1966-aisiais jo lygis buvo pasiekęs 1,94 metro žymą.</p>
      <p>Avarinės tarnybos ėmėsi tikrinti, ar nepadaryta žalos kanalams, o Italijos žiniasklaida pranešė, kad 78 metų vyras buvo mirtinai nutrenktas elektros srovės, vandeniui užliejus jo namą.</p>
      <p>Pakrančių apsauga pasiuntė papildomų katerių, atliksiančių greitosios pagalbos laivų funkcijas.</p>
      <p>Vandens taksi, mėginusios išlaipinti žmones prie istorinių viešbučių palei Didįjį kanalą, rado užlietus įėjimus ir turėjo padėti keleiviams įsiropšti į pastatus per langus.</p>
      <p>„Naktis bus ilga“, – savo tviterio žinutėje rašė L. Brugnaro. Jis pabrėžė, kad potvynis jau pradėjo slūgti, todėl „prieš kelias valandas jaustą baimę pakeitė padarytos žalos vertinimai“.</p>
      <p>Meras pridūrė paskelbsiantis mieste gaivalinės nelaimės padėtį.</p>
      <p>Neįprastai aukštas potvynis, kurį meras siejo su klimato kaita, taps „žaizda, paliksiančia nuolatinę žymę“, rašė L. Brugnaro.</p>
    </article>
  </body>
</html>