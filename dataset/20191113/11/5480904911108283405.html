<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/opravy-kostela-sv-anny-v-bozim-daru-komplikuje-drevomorka/1820470?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T11:39:00+00:00"/>
    <meta property="og:title" content="Opravy kostela sv. Anny v Božím Daru komplikuje dřevomorka"/>
    <meta property="og:description" content="Boží Dar (Karlovarsko) - V Božím Daru pokračují práce na opravě barokního kostela svaté Anny. Kostel, který je dominantou Božího Daru, město převzalo do vlastnictví od římskokatolické církve před sedmi lety. Od té doby ho opravuje, práce mimo jiné výrazně komplikuje dřevomorka, řekl ČTK starosta Božího Daru Jan Horník (STAN). Po dokončení oprav chce město kostel využít ke společenským, kulturním i náboženským akcím."/>
  </head>
  <body>
    <article>
      <h1>Opravy kostela sv. Anny v Božím Daru komplikuje dřevomorka</h1>
      <address><time datetime="2019-11-13T11:39:00+00:00">13 Nov 2019, 11:39</time> by <a rel="author" href="http://www.ctk.cz/" target="_blank">ČTK</a></address>
      <p>Boží Dar (Karlovarsko) - V Božím Daru pokračují práce na opravě barokního kostela svaté Anny. Kostel, který je dominantou Božího Daru, město převzalo do vlastnictví od římskokatolické církve před sedmi lety. Od té doby ho opravuje, práce mimo jiné výrazně komplikuje dřevomorka, řekl ČTK starosta Božího Daru Jan Horník (STAN). Po dokončení oprav chce město kostel využít ke společenským, kulturním i náboženským akcím.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573642508_P201911130479301.jpg"/>
        </figure>
        <figure>
          <img src="https://i3.cn.cz/6/1573642541_P201911130479801.jpg"/>
        </figure>
        <figure>
          <img src="https://i3.cn.cz/6/1573642560_P201911130480501.jpg"/>
        </figure>
        <figure>
          <img src="https://i3.cn.cz/6/1573642649_P201911130482101.jpg"/>
        </figure>
      </slideshow>
      <p>"V současné době jsme sundali vnější lešení, byly provedeny nátěry a opraveny římsy, které se doplnily měděnou krytinou. Teď se lešení přestěhovalo dovnitř kostela, kde budou probíhat výměny ramenátu, což jsou ty části, které nesou strop. Skoro hotová už je i podlaha kostela," řekl Horník. Nynější práce se protáhly kvůli dřevomorce, která výrazně poškodila krovy kostela. Měly by být dokončeny příští rok. Město chce dále pokračovat s opravou elektroinstalace.</p>
      <p>Celkové náklady rekonstrukce i s restaurováním se dostaly na 38 milionů korun, z toho je 85 procent z přeshraniční dotace z Česko-Saského programu, pět ze státního rozpočtu a deset z peněz města. Původně radnice počítala s opravami za 45 milionů, na další restaurátorské práce ale zatím nedostalo město dotace.</p>
      <p>Kostel svaté Anny patří po přestavbě z roku 1771 mezi nejkrásnější pozdně barokní objekty v Čechách. Zajímavý je svým stropem, takzvanou českou plackou. Jde o speciální dřevěné bednění na němž je upevněn rákos. Na tomto podkladě jsou vymalovány fresky. Po letech chátrání byl kostel částečně opraven a v roce 1990 opětovně vysvěcen.</p>
    </article>
  </body>
</html>