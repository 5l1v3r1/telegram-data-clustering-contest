<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639747/%D8%A7%D8%AD%D8%AA%D9%85%D8%A7%D9%84-%D8%AA%D8%BA%DB%8C%DB%8C%D8%B1-%D9%86%D8%B1%D8%AE-%D8%AE%D8%B1%DB%8C%D8%AF-%D8%AA%D8%B6%D9%85%DB%8C%D9%86%DB%8C-%DA%AF%D9%86%D8%AF%D9%85-%D9%82%D9%88%D8%AA-%DA%AF%D8%B1%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T11:39:00+00:00"/>
    <meta property="og:title" content="احتمال تغییر نرخ خرید تضمینی گندم قوت گرفت"/>
    <meta property="og:description" content="رئیس بنیاد ملی گندمکاران از احتمال تغییر نرخ خرید تضمینی گندم در آینده ای بسیار نزدیک خبر داد و گفت:دولت می تواند کسری موجود در ..."/>
  </head>
  <body>
    <article>
      <h1>
        <a href="https://www.bultannews.com/fa/news/639747/%D8%A7%D8%AD%D8%AA%D9%85%D8%A7%D9%84-%D8%AA%D8%BA%DB%8C%DB%8C%D8%B1-%D9%86%D8%B1%D8%AE-%D8%AE%D8%B1%DB%8C%D8%AF-%D8%AA%D8%B6%D9%85%DB%8C%D9%86%DB%8C-%DA%AF%D9%86%D8%AF%D9%85-%D9%82%D9%88%D8%AA-%DA%AF%D8%B1%D9%81%D8%AA">احتمال تغییر نرخ خرید تضمینی گندم قوت گرفت</a>
      </h1>
      <h2>رئیس بنیاد ملی گندمکاران از احتمال تغییر نرخ خرید تضمینی گندم در آینده ای بسیار نزدیک خبر داد و گفت:دولت می تواند کسری موجود در ...</h2>
      <address><time datetime="2019-11-13T11:39:00+00:00">13 Nov 2019, 11:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عطاالله هاشمی، رئیس بنیاد ملی گندمکاران کشور درباره آخرین وضعیت <b>نرخ خرید تضمینی</b> گندم، اظهارداشت: افزایش نرخ خرید تضمینی گندم هنوز به صورت رسمی اعلام نشده اما با پیگیری هایی که انجام داده ایم احتمال این امر زیاد است.</p>
      <p>وی گفت: ما علاوه بر پیگیری این مساله از طریق سازمان بازرسی کل کشور در جلسه ای که با رئیس قوه قضاییه داشتیم نیز آن را عنوان کردیم و آیت الله رئیسی نیز دستور رسیدگی دادند.</p>
      <p>رئیس بنیاد ملی گندمکاران اضافه کرد: با تماس هایی که با دفتر رئیس قوه قضاییه داشتیم و پیگیری هایی که از سازمان بازرسی کل کشور انجام دادیم به احتمال زیاد قیمت در آینده ای نزدیک تغییر می کند.</p>
      <p>هاشمی درباره اینکه پیشنهاد شما برای افزایش قیمت چقدر بوده است؟، افزود: ما حداقل قیمت را ۲۵۰۰ تومان اعلام کردیم.</p>
      <p>وی در بخش دیگری از سخنان خود با اشاره به مباحث مطرح شده مبنی بر واردات گندم به کشور، افزود: همانگونه که قبلا نیز اعلام کردیم نیازی به واردات گندم نیست و گندم به اندازه کافی در کشور وجود دارد.</p>
      <p>هاشمی تصریح کرد: دولت اگر بخواهد در شرایط فعلی گندم وارد کند قیمت هرکیلوگرم گندم وارداتی برای آنها حدود ۲۹۰۰ تومان تمام می شود بنابراین ما به آنها پیشنهاد کردیم که با قیمت توافقی ۲۵۰۰ تومان برای هرکیلوگرم ، کسری موجود را از منابع داخلی تامین کند.</p>
      <p>وی با بیان اینکه مسئولان اعلام کرده اند برای تامین ذخایر استراتژیک به ۱.۵ تا ۲ میلیون تن گندم نیاز دارند، افزود: تمایل مسئولان بیشتر به واردات است اما اگر دولت قیمت پیشنهادی ما را قبول کند کسری موجود ظرف حدود ۲ هفته از منابع داخلی تامین می شود چون گندم در انبارهای کشاورزان موجود است.</p>
    </article>
  </body>
</html>