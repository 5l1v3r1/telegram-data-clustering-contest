<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639751/%D8%AF%D9%88%D9%84%D8%AA-%D8%A8%D8%A7%DB%8C%D8%AF-%D8%A8%D8%B1%D8%A7%DB%8C-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2%D8%AE%D8%B1%D9%88%D8%AC-%D8%B3%D8%B1%D9%85%D8%A7%DB%8C%D9%87-%D8%A7%D8%B2-%DA%A9%D8%B4%D9%88%D8%B1-%D8%A8%D8%B1%D9%86%D8%A7%D9%85%D9%87-%D8%B1%DB%8C%D8%B2%DB%8C-%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T11:52:00+00:00"/>
    <meta property="og:title" content="دولت باید برای جلوگیری ازخروج سرمایه از کشور برنامه ریزی کند"/>
    <meta property="og:description" content="اگر برنامه‌ریزی نداشته باشیم باید منتظر باشیم که این حجم از نقدینگی مانند سیل بخشی را برهم زند یا از کشور خارج شده و در بستری که برای ..."/>
  </head>
  <body>
    <article>
      <h1>
        <a href="https://www.bultannews.com/fa/news/639751/%D8%AF%D9%88%D9%84%D8%AA-%D8%A8%D8%A7%DB%8C%D8%AF-%D8%A8%D8%B1%D8%A7%DB%8C-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2%D8%AE%D8%B1%D9%88%D8%AC-%D8%B3%D8%B1%D9%85%D8%A7%DB%8C%D9%87-%D8%A7%D8%B2-%DA%A9%D8%B4%D9%88%D8%B1-%D8%A8%D8%B1%D9%86%D8%A7%D9%85%D9%87-%D8%B1%DB%8C%D8%B2%DB%8C-%DA%A9%D9%86%D8%AF">دولت باید برای جلوگیری ازخروج سرمایه از کشور برنامه ریزی کند</a>
      </h1>
      <h2>اگر برنامه‌ریزی نداشته باشیم باید منتظر باشیم که این حجم از نقدینگی مانند سیل بخشی را برهم زند یا از کشور خارج شده و در بستری که برای ...</h2>
      <address><time datetime="2019-11-13T11:52:00+00:00">13 Nov 2019, 11:52</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سید ابوالفضل موسوی بیوکی با اشاره به دلایل<b> سرمایه گذاری</b> برخی از مردم در بخش املاک کشور های دیگر نظیر ترکیه، بیان کرد: اگر روند نوسانات اقتصادی کشور را بررسی کنیم به پاسخ این سوال می‌رسیم. امروز یکی از اولویت‌های کشور باید ساماندهی بازار سرمایه و جریان نقدینگی کشور باشد.</p>
      <p>وی در ادامه اظهار کرد: در ابتدا مجلس دهم بر اساس گزارش‌های واصله حدود ۱۶۰۰ هزار میلیارد تومان نقدینگی در کشور داشتیم، اما امروز بر اساس آمار میزان نقدینگی حدود ۴۰۰ هزار میلیارد تومان افزایش یافته است. حجم نقدینگی در کشور در حال افزایش است و اگر برای مدیریت آن برنامه نداشته باشیم از جاهای مختلف بیرون زده و نظم اقتصاد را بیش از پیش برهم می زند.</p>
      <p>نماینده مردم یزد در مجلس تصریح کرد: ما بعضا شاهد هستیم که جریان نقدینگی مانند سیل وارد بازار ارز شده و سپس به بازار طلا و سکه و سپس به بازار خودرو و در نهایت در بازار مسکن و زمین خود را نشان می دهد و ثبات و امنیت اقتصادی را برهم زده است.</p>
      <p>وی در ادامه تاکید کرد: حجم بالای جریان نقدینگی در کشور مانند جریان آب راه خود را پیدا کرده و اگر در بازار داخل بستر مناسبی پیدا نکند به سایر کشور ها ورود می کند. سایر کشورها نیز بازار داخل کشور ما را رصد کرده و از این فرصت برای جذب سرمایه داخلی ما برای آبادانی کشور خود استفاده می کنند.</p>
      <p>وی افزود: زمانی شاهد بودیم که بخشی از سرمایه‌های ایران به کشور دبی جذب شد و صرف پیشرفت پروژه های عمرانی آنان گشت و امروز نیز کشور ترکیه از حجم بالای جریان نقدینگی داخل کشور ما استفاده کرده و با در نظر گرفتن مشوق‌هایی به دنبال جذب سرمایه برای پیشرفت پروژه‌های خود است. ما اگر نتوانیم بستر مناسب برای سرمایه‌گذاری در داخل فراهم کنیم، طبیعتا این سرمایه از دست کشور خارج می شود.</p>
      <p>موسوی در ادامه با تاکید بر ضرورت برنامه‌ریزی برای مدیریت سرمایه در داخل کشور، بیان کرد: اگر نتوانیم حجم بالای نقدینگی در داخل کشور را مدیریت کنیم دیگران آن را در دست گرفته و ثبات بازار را برهم می‌زنند. دولت باید این دغدغه را با جدیت دنبال کند. آمارها نشان می‌دهد میزان سپرده‌گذاری مردم در بانک‌ها امسال نسبت به سال گذشته حدود ۲۵ درصد افزایش داشته است. این نشان می‌دهد سرمایه مردم در بانک‌ها متمرکز شده که خود رکود به دنبال دارد.</p>
      <p>وی در ادامه با اشاره به اینکه وضعیت سرمایه گذاری در داخل کشور ساماندهی شده نیست، بیان کرد: اگر برنامه ریزی نداشته باشیم باید منتظر باشیم که این حجم از نقدینگی مانند سیل بخشی را برهم زند یا از کشور خارج شده و در بستری که برای آن تدارک دیده‌اند بنشیند. امروز قیمت زمین و مسکن در کشور ترکیه با ایران تفاوت دارد و آنان نیز به دنبال جذب سرمایه های داخلی هستند. دولت باید برای ساماندهی سرمایه گذاری در داخل کشور و ممانعت از خروج آن برنامه ریزی کند و اگر نیاز به لایحه باشد ما می توانیم به آن کمک کنیم.</p>
    </article>
  </body>
</html>