<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191113-koduvannya-suputnyku-yak-dyvytys-ukrayinski-kanaly-u-2020-rotsi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-13T11:17:48+00:00"/>
    <meta property="og:title" content="Кодування супутника: як дивитись українські канали у 2020 році"/>
    <meta property="og:description" content="Кодування супутникового телебачення заплановане на початок 2020 року. Які варіанти існують для глядача та де можна буде дивитись українські канали – розповідають Факти ICTV."/>
  </head>
  <body>
    <article>
      <h1>Кодування супутника: як дивитись українські канали у 2020 році</h1>
      <address>
        <time datetime="2019-11-13T11:17:48+00:00">13 Nov 2019, 11:17</time>
      </address>
      <p>Кодування супутникового телебачення заплановане на початок 2020 року. Які варіанти існують для глядача та де можна буде дивитись українські канали – розповідають Факти ICTV.</p>
      <p>20 січня 2020 року 23 українські канали заблокують безкоштовний супутниковий сигнал. Серед них і канали групи StarLightMedia – <b>ICTV, СТБ, Новий канал, М1, М2 та Оце.</b></p>
      <p>Факти ICTV розповідають, які варіанти є у глядача, щоб залишатись з улюбленими телеканалами після <a href="https://fakty.com.ua/ua/ukraine/20191105-koduvannya-suputnykovogo-tb-yak-ne-zalyshytys-bez-ulyublenyh-kanaliv-u-2020-rotsi/">кодування супутника. </a>Їх всього сім.</p>
      <ul>
        <li>
          <h4>Залишитись із супутниковим телебаченням</h4>
        </li>
      </ul>
      <p>У такому випадку супутникову антену оновлювати не треба, варто тільки змінити тюнер на більш сучасну модель. Вони вже продаються в Україні, а рекомендована ціна – <b>1 099 грн.</b> Придбати можна у свого провайдера або у спеціалізованому магазині техніки. Є варіант з орендою – таку послугу пропонують провайдери, і коштує вона 29 грн на місяць.</p>
      <figure>
        <img src="https://fakty.com.ua/wp-content/uploads/2019/11/13/2019-11-utb2-2.jpg?1573638321"/>
      </figure>
      <p>Нові тюнери підтримують систему кодування Verimatrix та мають маркування <b>УТБ.</b></p>
      <p>Після цього залишиться тільки підключити пакет послуг і насолоджуватись переглядом ТБ. Поки що в Україні два офіційних провайдери –  Viasat та XtraTV. Пакети телеканалів коштують у них<b> від 49 грн на місяць.</b></p>
      <ul>
        <li>
          <h4>Перейти на цифрове ефірне телебачення Т2</h4>
        </li>
      </ul>
      <p>Там закодовані канали залишаться у відкритому доступі. Все, що необхідно – ефірна антена та цифровий приймач DVB-Т2 (тюнер). Зважте, що у моделях телевізорів останніх п’яти років приймач DVB-T2 зазвичай вже вмонтований. Перевірити це можна в налаштуваннях.</p>
      <p>Та для початку треба пересвідчитись – чи є покриття “цифрою” у вашому регіоні.</p>
      <ul>
        <li>
          <h4>Перейти на кабельне телебачення</h4>
        </li>
      </ul>
      <p>Дізнайтесь, чи покриває ваш район кабельний оператор та зв’яжіться з ним для підключення. В середньому це коштуватиме від 49 грн на місяць. Деякі стягують доплати і за підключення.</p>
      <ul>
        <li>
          <h4>IPTV від інтернет-провайдера</h4>
        </li>
      </ul>
      <p>Можна придбати доступ до телебачення від свого провайдера інтернету. Зазвичай вони пропонують пакети інтернет та телебачення, що значно вигідніше, ніж купувати їх окремо.</p>
      <ul>
        <li>
          <h4>ОТТ-сервіси</h4>
        </li>
      </ul>
      <p>Все, що потрібно – хороший інтернет та телевізор, який підтримує SmartTV або, як варіант, ноутбук чи смартфон. Сьогодні в мережі чимало онлайн-сервісів, які надають доступ до перегляду різноманітного контенту, зокрема і телеканалів. Megogo, Divan.TV, Oll.TV, Omega TV, YouTV, Sweet.TV – це ті продукти, які працюють в Україні. Ціни – від 59 грн на місяць. В пакет зазвичай входять не тільки телеканали, а й низка фільмів у високій якості або інший контент.</p>
      <ul>
        <li>
          <h4>Залишитись на “безкоштовному супутнику”</h4>
        </li>
      </ul>
      <p>Можна не робити нічого. Є й такий варіант. Тоді у відкритому доступі залишаться регіональні, нішеві та ще низка телеканалів. Їх близько 40.</p>
      <ul>
        <li>
          <h4>Відмовитись від ТБ</h4>
        </li>
      </ul>
      <p>Якщо вищезазначені варіанти вам не підходять – завжди є можливість відмовитись від телебачення взагалі. Є YouTube, Facebook та сайти провідних каналів – черпати інформацію та дивитись улюблені передачі можна й там. Правда, з невеличкою затримкою, адже спочатку контент демонструють на ТВ, а вже потім випускають у мережу.</p>
      <p>Як бачите – існує чимало альтернатив безкоштовному супутниковому телебаченню.</p>
      <p>Нагадаємо, раніше Факти ICTV писали все, що треба знати про <a href="https://fakty.com.ua/ua/ukraine/20191105-koduvannya-suputnykovogo-tb-yak-ne-zalyshytys-bez-ulyublenyh-kanaliv-u-2020-rotsi/">кодування супутникового сигналу телеканалів</a> – навіщо це роблять, які переваги відкриються перед глядачем та які канали підтримали ініціативу.</p>
    </article>
  </body>
</html>