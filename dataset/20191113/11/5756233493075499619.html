<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621316/%D8%B1%D8%B4%D9%88%D9%87-%D9%88-%D8%A7%D8%AE%D8%A7%D8%B0%DB%8C-%D8%A8%D9%87-%D9%BE%D8%B1%D9%88%D9%86%D8%AF%D9%87-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%A7%D8%B6%D8%A7%D9%81%D9%87-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T11:12:00+00:00"/>
    <meta property="og:title" content="رشوه و اخاذی به پرونده استیضاح ترامپ اضافه شد"/>
    <meta property="og:description" content="نشریه &quot;هیل&quot; در گزارشی از موضوع استیضاح دونالد ترامپ رئیس جمهوری آمریکا، نوشت دموکرات‌های کنگره می‌کوشند اتهام رشوه‌خواری و اخاذی را نیز به پرونده استیضاح وی اضافه کنند."/>
  </head>
  <body>
    <article>
      <h1>رشوه و اخاذی به پرونده استیضاح ترامپ اضافه شد</h1>
      <address>
        <time datetime="2019-11-13T11:12:00+00:00">13 Nov 2019, 11:12</time>
      </address>
      <p>
        <i>نشریه "هیل" در گزارشی از موضوع استیضاح دونالد ترامپ رئیس جمهوری آمریکا، نوشت دموکرات‌های کنگره می‌کوشند اتهام رشوه‌خواری و اخاذی را نیز به پرونده استیضاح وی اضافه کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این وب سایت که متعلق به انتشارات کنگره آمریکاست در گزارش خود آورده است: آدام شیف رئیس دموکرات کمیته اطلاعات مجلس نمایندگان آمریکا از ایالت کالیفرنیا در مصاحبه ای اعلام کرده است که احیانا اتهام رشوه خواری هم در پرونده استیضاح ترامپ گنجانده خواهد شد.</p>
      <p>شیف این مطلب را در مصاحبه با سازمان رسانه ای "رادیو ملی - عمومی" NPR عنوان کرد. متن کامل این مصاحبه امروز /چهارشنبه / منتشر می شود.</p>
      <figure>
        <img src="https://aftabnews.ir/files/fa/news/1398/8/22/358819_691.jpg"/>
      </figure>
      <p>شیف در این مصاحبه گفت:" بر مبنای اظهارات شاهدان پرونده، اتهامات متعددی در پرونده استیضاح ترامپ مطرح خواهد بود شامل: رشوه خواری، جرائم سنگین و تخلفات قانونی".</p>
      <p>رئیس کمیته اطلاعات مجلس نمایندگان تصریح کرد: " اصلی ترین اتهام رئیس جمهور این است که او مترّصد دخالت بیگانگان در انتخابات آمریکا بوده است و انجام وظایف رسمی خودش را منوط به این بهره مندیهای سیاسی اش کرده است".</p>
      <p>شیف توضیح داد: " قانون اساسی آمریکا جرم "ارتشاء" را از جرائمی دانسته است که می توان به استناد آن رئیس جمهور را استیضاح کرد. البته در زمان تدوین قانون اساسی، جرم "ارتشاء" معنا و مفهومی به غیر از معنا و مفهوم امروزی اش داشته است".</p>
      <p>شیف اضافه کرد: " در هنگام تدوین قانون اساسی؛ مفهوم ارتشاء بسیار وسیعتر از معنای امروزی اش بوده است. در آن هنگام حتی سودجویی های شخصی و سیاسی رییس جمهور هم تعبیر ارتشاء می شد چون اینگونه اعمال سبب می شد تا حسن اعتماد مردم به شخص رئیس جمهور از بین برود".</p>
      <p>وی ادامه داد: " در اینجا ما با رئیس جمهوری مواجه هستیم که در مبارزه انتخاباتی اش برای انتخاب شدن مجدد به دنبال کمک گرفتن از کشور اوکراین بوده است و از این کشور خواسته است برود و راجع به دو موضوع تحقیق کند و نتیجه را به او گزارش کند. یکی از این موضوعات مربوط به رقیب انتخاباتی ترامپ بوده است".</p>
      <p>شیف تاکید می کند:" البته در این مفهوم ارتشاء‌ پولی رد و بدل نشده است؛ بلکه دستاورد نهایی این مبادله می توانسته است برای یک طرف واجد ارزش سیاسی باشد و برای طرف مقابل واجد ارزش مادی. ترامپ شرط کرده بود اگر اوکراین در این زمینه با او همکاری نکند، کمک خارجی آمریکا به دولت «کی یف» را قطع خواهد کرد".</p>
      <p>به تعبیر امروز این تبادل اطلاعات فی نفسه می تواند مفهوم "ارتشاء‌" را داشته باشد.</p>
      <p>شیف اشاره کرد:" ارزش این کار آنقدر برای شخص رئیس جمهور بالا بوده که او مجبور شده است برای تحقیق در موضوعات مورد نظرش از "رودی جولیانی" (مشاور شخصی ترامپ)، "گوردون ساندلند" سفیر آمریکا در اوکراین و سایر افراد کمک بگیرد".</p>
      <p>اواخر ماه سپتامبر فردی به عنوان افشاگر پرونده شکایت علیه رئیس جمهور در مجلس نمایندگان تشکیل داد و ترامپ را متهم کرد که در تاریخ 25 ژوییه/ 3 مرداد/ در یک تماس تلفنی با " وولودیمیر زلسنکی" رئیس جمهور اوکراین از او خواسته است در مورد "جو بایدن" رقیب انتخاباتی اش تحقیق کند. بایدن معاون "اوباما" بوده است.<br/>به دنبال این افشاگری دمکراتهای مجلس نمایندگان هم پرونده ای برای استیضاح ترامپ گشودند.</p>
      <p>از امروز / چهارشنبه/ جلسات استماع مجلس نمایندگان از شاهدان پرونده استیضاح ترامپ آغاز می شود. با توجه به شروع روند رسیدگی به این پرونده، شیف و سایر دمکراتها لحنشان را علیه رئیس جمهور تندتر کرده اند. آنها دیگر همچون سابق ماجرای تعامل ترامپ با اوکراین را یک نوع " جبران" کردن عنوان نمی کنند بلکه اصرارشان بر این است که این تعامل نوعی " رشوه خواری" و " اخاذی " بوده است.</p>
    </article>
  </body>
</html>