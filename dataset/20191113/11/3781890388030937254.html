<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741493"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T11:40:00+00:00"/>
    <meta property="og:title" content="วิ่งหนีตำรวจจนช็อกเสียชีวิต ตรวจค้นเป้เจอ'ยาบ้า103เม็ด'"/>
    <meta property="og:description" content="ตำรวจบุกจับวัยรุ่นมั่วสุมเสพยา หนุ่มรีบเผ่นหนีแต่ไปไม่ไหวขอนั่งพัก ก่อนมือเท้าเกร็งช็อกเสียชีวิต ตรวจค้นกระเป๋าสะพายพบยาบ้า 103 เม็ด "/>
  </head>
  <body>
    <article>
      <h1>วิ่งหนีตำรวจจนช็อกเสียชีวิต ตรวจค้นเป้เจอ'ยาบ้า103เม็ด'</h1>
      <address>
        <time datetime="2019-11-13T11:40:00+00:00">13 Nov 2019, 11:40</time>
      </address>
      <figure>
        <img src="https://www.dailynews.co.th/admin/upload/20191113/news_HGwkdzXhIp182310_533.jpg?v=20191114053"/>
      </figure>
      <p>
        <b>ตำรวจบุกจับวัยรุ่นมั่วสุมเสพยา หนุ่มรีบเผ่นหนีแต่ไปไม่ไหวขอนั่งพัก ก่อนมือเท้าเกร็งช็อกเสียชีวิต ตรวจค้นกระเป๋าสะพายพบยาบ้า 103 เม็ด </b>
      </p>
      <p>เมื่อวันที่ 13 พ.ย. ผู้สื่อข่าวรายงานว่าเมื่อเวลา 23.30 น.วันที่ 12 พ.ย.ที่ผ่านมา พ.ต.อ.ภัทรพล โพธิอะ ผกก.สภ.เดชอุดม จ.อุบลราชธานี สั่งการให้เจ้าหน้าที่ตำรวจชุดสืบสวน สภ.เดชอุดม เข้าตรวจสอบหลังจากได้รับทราบข้อมูลว่า บริเวณคอกเลี้ยงหมูร้าง บริเวณหลังเทศบาลตำบลกุดประทาย หมู่ 13 บ้านเหล่า ต.กุดประทายอ.เดชอุดม จ.อุบลราชธานี มีบุคคลเกี่ยวข้องกับยาเสพติดและมักมีวัยรุ่นมั่วสุมกันอยู่เป็นประจำ ชุดตรวจยึดจึงได้ร่วมกันตรวจสอบ เมื่อเดินทางมาถึงบริเวณถนนหน้าคอกหมูดังกล่าว พบกลุ่มวัยรุ่นนั่งมั่วสุมกันอยู่ในโรงเรือน เจ้าหน้าที่ตำรวจชุดตรวจยึดจึงได้แสดงตนแจ้งให้กลุ่มวัยรุ่นทราบ เมื่อกลุ่มวัยรุ่นทราบว่าเป็นเจ้าหน้าที่ตำรวจ ทั้งหมดได้วิ่งเพื่อจะหลบหนี</p>
      <figure>
        <img src="https://www.dailynews.co.th/admin/upload/20191113/news_SawtOVxopV182310_533.jpg?v=20191114053?v=9453"/>
      </figure>
      <p>โดยในจำนวนนั้นมี นายทวี เกี้ยวแก้ว (ทราบชื่อภายหลัง) วิ่งถือกระเป๋าสะพาย หลบหนีไปตามคันนา เจ้าหน้าที่ตำรวจชุดตรวจยึดจึงได้วิ่งติดตามไป เมื่อนายทวี วิ่งไปได้ประมาณ 150 เมตรได้หยุด และเดินย้อนกลับมาหาเจ้าหน้าที่ตำรวจชุดตรวจยึดพร้อมกระเป๋า แล้วบอกกับเจ้าหน้าที่ตำรวจว่าเหนื่อยขอนั่งก่อน จากนั้นนายทวีได้นอนลงกับพื้น ซึ่งมีอาการมือเท้าเกร็ง เจ้าหน้าที่ตำรวจจึงพยายามช่วยเหลือ โดยมีการปฐมพยาบาลเบื้องต้น และแจ้งให้ชาวบ้านมาช่วยเหลือ แต่นายทวีอาการไม่ดีขึ้นและชีพจรลดลง เจ้าหน้าที่ได้ปั้มหัวใจอยู่เป็นเวลานาน แต่ช็อกเสียชีวิตลง</p>
      <figure>
        <img src="https://www.dailynews.co.th/admin/upload/20191113/news_nTqTTNCPCV182311_533.jpg?v=20191114053?v=7121"/>
      </figure>
      <p> <br/>จากการตรวจสอบกระเป๋าสะพายของนายทวี พบ 1.ยาบ้าบรรจุในถุงพลาสติกสีฟ้าชนิดกดปิด จำนวน 103 เม็ด 2.โทรศัพท์สีดำจำนวน 1 เครื่อง 3.เงินสด 2,500 บาท และ 4.อุปกรณ์การเสพ จำนวน 1 ชุดซุกซ่อนอยู่ในกระเป๋าสะพายยีนส์ของนายทวี อย่างไรก็ตามเจ้าหน้าที่ตำรวจพบว่าพฤติการณ์ของนายทวี เข้าข่ายเป็นความผิดฐานมียาเสพติดให้โทษประเภท 1 (ยาบ้า) ไว้ในครอบครองเพื่อจำหน่ายโดยผิดกฎหมาย จึงได้รายงานให้ผู้บังคับบัญชา ทำการตรวจยึดของกลางและกล่าวโทษนายทวี นำส่งพนักงานสอบสวนต่อไป.</p>
    </article>
  </body>
</html>