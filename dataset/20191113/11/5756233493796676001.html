<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621320/%D9%88%D8%A7%DA%A9%D9%86%D8%B4-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D8%B9%D9%84%D9%85%E2%80%8C%D8%A7%D9%84%D9%87%D8%AF%DB%8C-%D8%AF%D8%B1%D8%A8%D8%A7%D8%B1%D9%87-%D9%BE%D8%B1%D9%88%D9%86%D8%AF%D9%87-%D8%B1%D9%88%D8%AD%E2%80%8C%D8%A7%D9%84%D9%84%D9%87-%D8%B2%D9%85-%DA%A9%D8%B3%DB%8C-%D8%AF%D8%B1-%D9%85%D8%B4%D9%87%D8%AF-%D8%A8%D8%A7%D8%B2%D8%AF%D8%A7%D8%B4%D8%AA-%D9%86%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T11:34:00+00:00"/>
    <meta property="og:title" content="واکنش به اظهارات علم‌الهدی درباره پرونده روح‌الله زم: کسی در مشهد بازداشت نشد"/>
    <meta property="og:description" content="رئیس کل دادگستری خراسان رضوی گفت که در ارتباط با روح‌الله زم کسی در مشهد دستگیر نشده است."/>
  </head>
  <body>
    <article>
      <h1>واکنش به اظهارات علم‌الهدی درباره پرونده روح‌الله زم: کسی در مشهد بازداشت نشد</h1>
      <address>
        <time datetime="2019-11-13T11:34:00+00:00">13 Nov 2019, 11:34</time>
      </address>
      <p>
        <i>رئیس کل دادگستری خراسان رضوی گفت که در ارتباط با روح‌الله زم کسی در مشهد دستگیر نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>غلامعلی صادقی در پاسخ به این سوال که آیا در ارتباط با روح‌الله زم و دادن اطلاعات به او از مشهد دستگیری و تشکیل پرونده داشته‌ایم، اظهار کرد: خیر، در این زمینه پرونده‌ای نداشتیم.</p>
      <p>وی همچنین درخصوص پرونده مجید خرمی، مدیرعامل موسسه شهرآرا بیان کرد: پرونده وی در مرحله تحقیقات است.</p>
      <figure>
        <img src="https://aftabnews.ir/files/fa/news/1398/8/22/358829_356.jpg"/>
      </figure>
      <p>رئیس کل دادگستری خراسان رضوی همچنین درخصوص اظهاراتی منتسب به امام جمعه مشهد در رسانه‌ها مبنی بر دستگیری تیم تروریستی در یکی از هتل‌های اطراف حرم مطهر رضوی بیان کرد: این مطلب را مراجع رسمی اعلام نکردند، آنچه که ما مطلع شدیم ظاهرا تعدادی از هتل‌داران به مناسبتی خدمت امام جمعه بودند و ایشان توصیه‌هایی به طور کلی به آن‌ها داشتند و برداشت خبرنگار بوده که از فرمایشات ایشان این طور برداشت کرده که یک گروه تروریستی در اطراف دفتر امام جمعه دستگیر شده‌اند.</p>
      <p>وی افزود: البته ما پرونده‌ها و دستگیری‌هایی داشتیم، این تهدیدات همواره برای کل کشور بوده و در مشهد نیز هست، اما این مطلب را مرجع امنیتی و قضایی اعلام نکرده است و آن برداشت اشتباه خبرنگار بوده و چنین مساله‌ای صحت ندارد.</p>
      <p>برخی از رسانه‌ها روز دوشنبه در دیدار علم‌الهدی با مدیران هتل‌ها و مراکز اقامتی مشهد به نقل از ایشان گزارش دادند که چندی پیش در یکی از همین هتل‌ها یک تیم تروریستی خطرناک دستگیر شده‌اند.</p>
      <p>در گزارش رسانه‌ها از این نشست همچنین به نقل از علم‌الهدی آمده بود که بعد از جریان دستگیری مدیر کانال آمدنیوز بیشتر اطلاعات از شهر مشهد به او داده شده است.</p>
    </article>
  </body>
</html>