<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vsim.ua/Kryminal/robiv-zakladki-u-hmelnitskomu-sudili-studenta-za-narkotiki-10968941.html"/>
    <meta property="og:site_name" content="Всім"/>
    <meta property="article:published_time" content="2019-11-13T11:45:00+00:00"/>
    <meta property="og:title" content="&quot;Робив закладки&quot;: у Хмельницькому судили студента за наркотики"/>
    <meta property="og:description" content="Юнак продавав наркотики через інтернет та робив так звані &quot;закладки&quot; для своїх клієнтів. Його спіймали. Щоправда, до в'язниці студента не відправили."/>
  </head>
  <body>
    <article>
      <h1>"Робив закладки": у Хмельницькому судили студента за наркотики</h1>
      <address><time datetime="2019-11-13T11:45:00+00:00">13 Nov 2019, 11:45</time> by <a rel="author" href="https://vsim.ua/authors/ivanka" target="_blank">Іванка ЧАБАНЮК</a></address>
      <ul>
        <li>Юнак продавав наркотики через інтернет та робив так звані "закладки" для своїх клієнтів.</li>
        <li>Його спіймали. Щоправда, до в'язниці студента не відправили.</li>
      </ul>
      <p>Студента одного із вишів Хмельницького засудили за наркотики. Як з'ясували правоохоронці,  юнак в мережі інтернет знайшов собі роботу наркокур’єром. Він купував наркотики та збував їх методом "закладок". Місце схову хлопець кожен раз фотографував на свій мобільний телефон, зазначаючи на світлинах місце розташування наркотиків для клієнтів.</p>
      <p>Нещодавно його затримали поліціянти. Проти студента відкрили провадження за частиною 2 статті 307 Кримінального кодексу України. Як повідомили у прес-службі Хмельницького міськрайонного суду, хлопець свою провину визнав і щиро розкаявся, окрім того, він активно сприяв розкриттю злочину. Саме це дало підстави суду призначити більш м’яке покарання. Відтак, юнаку призначили покарання із застосуванням статті 69 Кримінального кодексу України.</p>
      <p>Таким чином, замість позбавлення волі строком на 5 років, хлопцеві призначили іспитовий строк у 2 роки.</p>
    </article>
  </body>
</html>