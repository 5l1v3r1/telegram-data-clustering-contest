<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zemrel-vecne-druhy-muz-cyklisticke-tour-de-france-poulidor/1820445?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T11:07:00+00:00"/>
    <meta property="og:title" content="Zemřel 'věčně druhý' muž cyklistické Tour de France Poulidor"/>
    <meta property="og:description" content="Paříž - Legendární francouzský cyklista Raymond Poulidor zemřel v noci na dnešek ve věku 83 let. Agentuře AFP to potvrdila jeho manželka Gisele. Velký rival Jacquesa Anquetila a Eddyho Merckxe dokončil Tour de France osmkrát na stupních vítězů, slavný závod ale nikdy nevyhrál a vysloužil si přezdívku 'Věčně druhý'."/>
  </head>
  <body>
    <article>
      <h1>Zemřel 'věčně druhý' muž cyklistické Tour de France Poulidor</h1>
      <address><time datetime="2019-11-13T11:07:00+00:00">13 Nov 2019, 11:07</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Legendární francouzský cyklista Raymond Poulidor zemřel v noci na dnešek ve věku 83 let. Agentuře AFP to potvrdila jeho manželka Gisele. Velký rival Jacquesa Anquetila a Eddyho Merckxe dokončil Tour de France osmkrát na stupních vítězů, slavný závod ale nikdy nevyhrál a vysloužil si přezdívku 'Věčně druhý'.</p>
      <p>Zpráva o Poulidorově úmrtí cyklistický svět zasáhla. Svou účast mezi prvními vyjádřil Merckx. "Cyklistika přišla o monument, ikonu. Nedovedete si představit, jak byl Poupou ve Francii milován, každý rok jsem to viděl na Tour," řekl listu Het Laatste Nieuws slavný Belgičan, jehož s Poulidorem pojilo přátelství.</p>
      <p>Francouzský prezident Emmanuel Macron na sociálních sítích vzkázal, že v srdcích Francouzů bude Poulidor navždy nosit žlutý dres.</p>
      <p>Velký oblíbenec fanoušků, kteří mu říkali Poupou, vyhrál na Tour sedm etap, nikdy ale ani na jediný den neoblékl žlutý dres lídra. Závod při 14 startech dokončil dvanáctkrát, třikrát skončil druhý a pětkrát třetí. Velký titul získal jen na Vueltě, kterou ovládl v roce 1964.</p>
      <p>Během osmnáctileté kariéry, kterou celou strávil v týmu Mercier, vyhrál mimo jiné etapové závody Paříž-Nice či Critérium du Dauphiné Libéré, triumfoval i na klasikách jako Milán-San Remo či Valonský šíp.</p>
      <p>Cyklistice zůstal věrný i po skončení aktivní kariéry. V posledních letech mu velkou radost dělal vnuk Mathieu van der Poel, dvojnásobný mistr světa v cyklokrosu, jenž se stále více prosazuje i na silnici.</p>
    </article>
  </body>
</html>