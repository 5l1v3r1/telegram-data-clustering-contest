<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/13/insieme-per-la-ricerca-un-concorso-per-le-scuole-di-ogni-ordine-e-grad/153272/"/>
    <meta property="og:site_name" content="VITA"/>
    <meta property="article:published_time" content="2019-11-13T11:13:00+00:00"/>
    <meta property="og:title" content="Insieme per la ricerca: un concorso per le scuole di ogni ordine e grado"/>
    <meta property="og:description" content="Sono aperte fino al 29 marzo prossimo le iscrizioni al concorso promosso con Pearson Italia da Fondazione Telethon"/>
  </head>
  <body>
    <article>
      <h1>Insieme per la ricerca: un concorso per le scuole di ogni ordine e grado</h1>
      <address><time datetime="2019-11-13T11:13:00+00:00">13 Nov 2019, 11:13</time> by <a rel="author">Redazione</a></address>
      <p>
        <b>Sono aperte fino al 29 marzo prossimo le iscrizioni al concorso promosso con Pearson Italia da Fondazione Telethon</b>
      </p>
      <p><b>Fino al 29 marzo 2020</b> sarà possibile iscriversi al <b>concorso “Insieme per la ricerca”</b>dedicato alle <b>scuole italiane di ogni grado e ordine</b>, per <b>vincere materiali didattici multimediali</b>. Il concorso, ­promosso da <b>Fondazione Telethon</b> e dalla <b>casa editrice Pearson Italia</b>, rientra nell’ambito delle attività di sensibilizzazione sul tema della ricerca scientifica sulle <b>malattie genetiche rare</b>. L’obiettivo principale del progetto è quello di stimolare una riflessione costruttiva attraverso la creatività e la fantasia tipica dei bambini e dei ragazzi per far capire loro, ma anche ai genitori, l’importanza di sostenere la ricerca scientifica che, mai come negli ultimi anni, sta iniziando a dare delle risposte concrete alle persone con una malattia genetica rara.</p>
      <p>Il concorso gratuito si rivolge ad alunni e studenti di tutte le età e prevede che le classi o gli istituti, per parteciparvi, <b>abbiano aderito ai progetti educativi di Fondazione Telethon nell’anno scolastico 2019-2020, richiedendo gratuitamente almeno un Kit Educativo Telethon tramite modulo cartaceo o webform sul sito internet della Fondazione (<a href="http://www.telethon.it/scuole">www.telethon.it/scuole</a>)</b>. Per poter essere considerati a tutti gli effetti concorrenti, bisogna poi inviare un elaborato finale che rispetti i requisiti richiesti e che segua le tracce proposte dal regolamento del concorso.</p>
      <p>I primi classificati di ogni grado scolastico riceveranno <b>in premio materiali didattici</b> utili a migliorare l’apprendimento come <b>lavagne interattive multimediali e videoproiettori</b>, messi in palio da Pearson.</p>
      <p>
        <b>Per scaricare il “Kit educativo” e partecipare al concorso visitare il sito <a href="http://www.telethon.it/scuole">www.telethon.it/scuole</a></b>
      </p>
      <figure>
        <img src="http://i.cdn-vita.it/blobs/variants/a/c/a/d/acad0cfc-8045-4fb5-b70d-8671f5dc3ed0_large.jpg?_637092401766949440"/>
      </figure>
      <p>A seconda del grado scolastico, sono state assegnate delle tracce ben delineate, ma contemporaneamente aperte alla libera interpretazione e creatività degli studenti. Le tracce del concorso 2019-2020 si legano ai <b>temi della sostenibilità individuati dall’Onu nell’Agenda 2030</b>, programma d’azione sottoscritto dai governi dei 193 Paesi membri con obiettivi comuni su un insieme di questioni importanti per lo sviluppo, tra i quali l’obiettivo numero 3, per assicurare la salute e il benessere per tutti e per tutte le età. Pertanto, ai ragazzi delle scuole dell'infanzia e primarie è richiesto un disegno che rappresenti la loro visione degli scienziati “eroi” del futuro. Per le scuole secondarie di primo grado invece viene richiesto un elaborato nel quale si provi a raccontare il “futuro” che loro stanno vivendo a un grande scienziato del passato come per esempio Galileo Galilei. Ai più grandicelli delle scuole secondarie di secondo grado viene proposto infine di immaginare un viaggio nel futuro con uno dei grandi scienziati del passato, come Gregor Mendel e Renato Dulbecco, che ha posto le basi per i grandi successi della medicina di questi anni.</p>
      <p>Una volta raccolti tutti gli elaborati, verranno validati secondo i requisiti indicati nel regolamento e verranno avviate le operazioni di valutazione affidate ad un’apposita giuria, che avrà la responsabilità di giudicare disegni e testi considerando: la coerenza con il tema proposto, l’efficacia e l’originalità dell’elaborato.</p>
      <p>Per non lasciarsi scappare questa occasione di sostenere la ricerca scientifica sulle malattie genetiche rare e avere la possibilità di vincere i premi in palio, tutte le scuole d’Italia possono mandare i propri elaborati entro il prossimo 29 marzo 2020.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/11/la-ricerca-arriva-sotto-casa-ora-si-dona-anche-dal-tabaccaio/153245/"/>
      </related>
    </article>
  </body>
</html>