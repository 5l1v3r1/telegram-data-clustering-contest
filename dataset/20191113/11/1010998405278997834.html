<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/bild-bajern-mechtae-za-guardiola.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T11:15:00+00:00"/>
    <meta property="og:title" content="&quot;Билд&quot;: &quot;Байерн&quot; Мюнхен мечтае за Гуардиола"/>
    <meta property="og:description" content="Испанецът е най-желаният треньор на &quot;Алианц Арена&quot;"/>
  </head>
  <body>
    <article>
      <h1>"Билд": "Байерн" Мюнхен мечтае за Гуардиола</h1>
      <h2>Испанецът е най-желаният треньор на "Алианц Арена"</h2>
      <address>
        <time datetime="2019-11-13T11:15:00+00:00">13 Nov 2019, 11:15</time>
      </address>
      <p>Пеп Гуардиола е най-желаният вариант за нов треньор на "Байерн" Мюнхен, пише "Билд". Според германския таблоид баварците "мечтаят" испанският специалист отново да поеме отбора.</p>
      <p>Договорът на Гуардиола с "Манчестър Сити" изтича през 2021 г., но ръководството на германския шампион се надява да успее да го убеди да се завърне на "Алианц Арена" още през следващото лято.</p>
      <p>Сред спряганите имена за наследник на уволнения Нико Ковач са още Ерик тен Хаг, Арсен Венгер и Томас Тухел.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022106.jpg"/>
      </figure>
      <p>Гуардиола посети тренировъчната база на баварците "Зебенер щрасе" и се срещна с директорите на клуба преди няколко месеца. "Билд" припомня, че треньорът все още притежава апартамент в центъра на Мюнхен, а семейството му наистина се чувствало като у дома си в столицата на Бавария. Твърди се, че близките на треньора не харесват Манчестър и затова сега живеят в Испания.</p>
      <p>Когато Гуардиола напусна "Байерн" Мюнхен преди три години, той обеща да се завърне в Германия, вероятно като треньор.</p>
      <p>За три сезона начело на баварския колос Гуардиола спечели седем трофея и разви атрактивен стил на игра. Голямото му разочарование бе, че не успя да спечели трофея в Шампионската лига, като три поредни сезона отпадна на полуфиналите.</p>
      <p>В момента испанският мениджър се намира в трудна ситуация в Англия. В неделя "Сити" загуби с 1:3 от лидера във Висшата лига "Ливърпул" и вече изостава на 9 точки от първото място след само 12 мача от началото на сезона.</p>
    </article>
  </body>
</html>