<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/erna-taus-om-ellevill-og-flau-ropstad/71814382"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T11:27:58+00:00"/>
    <meta property="og:title" content="Erna taus om «ellevill» og «flau» Ropstad"/>
    <meta property="og:description" content="Ropstad mener deler av klimabevegelsen ser på mennesker som dyr. Erna Solberg er taus om saken. Støre og Lysbakken krever redegjørelse fra henne omgående."/>
  </head>
  <body>
    <article>
      <h1>Erna taus om «ellevill» og «flau» Ropstad</h1>
      <h2>Ropstad mener deler av klimabevegelsen ser på mennesker som dyr. Erna Solberg er taus om saken. Støre og Lysbakken krever redegjørelse fra henne omgående.</h2>
      <address><time datetime="2019-11-13T11:27:58+00:00">13 Nov 2019, 11:27</time> by <a rel="author">Steinar Solås Suvatne</a></address>
      <p>- Jeg visste ikke om jeg skulle le eller gråte da jeg hørte Ropstad, sier Audun Lysbakken.</p>
      <p>
        <b>Det vekker oppsikt på Stortinget at KrF-leder Kjell Ingolf Ropstad i helga tok et knallhardt oppgjør med miljøbevegelsen.</b>
      </p>
      <p>- Det kristne menneskesynet er under angrep. Det er noen ideer som truer verdigrunnlag som mange mennesker har tatt for gitt, sa Ropstad til KrF's landstyre.</p>
      <p>
        <b>Ideene han mener truer menneskeverdet er høyreekstremisme, presset for å gjemme bort religion i det offentlige rom, og miljøbevegelsen.</b>
      </p>
      <p>- Trua på at mennesket strengt tatt ikke er noe mer enn et litt intelligent dyr. Den grønne bevegelsen har bidratt med enormt mye bra, men deler av den grønne bevegelsen i Europa kommer også med et fallet tankegods med på kjøpet: En total avvisning av at mennesket er skapt med en iboende egenverdi.</p>
      <h3>Taust fra Erna</h3>
      <p>Han utdypet synet sitt på Politisk kvarter på <a href="https://radio.nrk.no/serie/politisk-kvarter">NRK</a> radio i dag.</p>
      <p>- Jeg liker både mennesker og dyr. Men jeg har ikke hørt Politisk kvarter og da blir det feil å kommentere på innholdet, sier Solberg til Dagbladet.</p>
      <p>Forholdet mellom KrF og Høyre har fått et skudd for baugen de siste dagene etter at Dagbladet kunne fortelle at <a href="https://www.dagbladet.no/nyheter/stotter-utredning-om-homoterapi/71802554">Erna Solberg støtter en utredning om et eventuelt lovforbud</a> av såkalt homoterapi. <a href="https://www.dagbladet.no/nyheter/trosser-erna-i-homo-debatt/71809654">Kjell Ingolf Ropstad har vært tydelig på at han ikke ønsker en slik utredning</a>, som han mener er «unødvendig».</p>
      <h3>- Det mest elleville jeg har hørt</h3>
      <p>Både Jonas Gahr Støre (Ap) og Audun Lysbakken (SV) reagerer voldsomt på Ropstads utspill.</p>
      <p>
        <b>Begge krever en avklaring fra Erna Solberg. De vil vite om hun deler synet til Ropstad, som altså mener at miljøbevegelsen bare ser på mennesker som et «litt intelligent dyr».</b>
      </p>
      <p>- Det var det mest elleville jeg har hørt fra en norsk politiker på lang tid når det gjelder intens produksjon av stråmenn. Det er ingen i norsk miljøbevegelse som mener dyr er mer verdt enn mennesker. Ropstad er så desperat etter å skaffe seg fiender utenfor regjeringen at det bare ble flaut, sier SV-leder Audun Lysbakken til Dagbladet.</p>
      <h3>Krever svar</h3>
      <p>Han aksepterer ikke Erna Solbergs svar til Dagbladet om at hun ikke har fått med seg Ropstads kommentarer, og derfor må avstå fra å kommentere saken.</p>
      <p>- Erna er nok lei av å si «jeg ville ikke brukt akkurat de ordene», men jeg oppfordrer henne til å finne en annen formulering, fordi vi må få svar på hva hun mener om dette. Det må være visse grenser for hva man kan stemple sine motstandere med, sier Lysbakken.</p>
      <p>
        <b>Både Lysbakken og Støre minner Solberg om at Ropstads utspill er å finne som podcast, dersom hun faktisk ønsker å høre hva hennes regjeringskollega sa.</b>
      </p>
      <p>- Jeg hører ofte Politisk kvarter i opptak litt utpå formiddagen, og jeg kan oppfordre statsministeren til det samme. Hvis hun har 15 minutter til rådighet i løpet av dagen setter jeg pris på det, fordi da kan vi kanskje få en oppklaring på om hun deler synet til sin regjeringskollega, sier Jonas Gahr Støre til Dagbladet.</p>
      <p>- Ropstad er Solbergs regjeringspartner, han deler verdigrunnlag med henne. Jeg synes det er veldig interessant å høre hva Solberg mener om dette, fortsetter Støre.</p>
      <h3>Et gammeldags KrF</h3>
      <p>Han er klinkende uenig i Ropstads resonnement.</p>
      <p>- Jeg synes det er et veldig underlig utspill fra Ropstad. Jeg mener at klimakampen handler om på bevare skaperverket. Det handler om et menneskesyn om at vi vil ta kampen på vegne av framtidige generasjoner, og at Ropstad velger å ta kampen sin her, mot miljøbevegelsen, det forundrer meg. Det sier mye om det nye KrF, under Kjell Ingolf Ropstad. Men det er egentlig et veldig gammelt KrF, sier Støre.</p>
      <h3>Kritikk fra Venstre</h3>
      <p>Også fra KrFs samarbeidsparti i regjeringen kommer det reaksjoner. Stortingsrepresentant Ketil Kjenseth (Venstre) sier han er sjokkert.</p>
      <p>- Særlig i konteksten, med den politiske situasjonen i dag. Vi er i en debatt om et forbud mot homoterapi. Det vil de ikke engang være med på å utrede. Jeg tenker han bør nøye seg med å diskutere det menneskesynet, sier Kjenseth.</p>
      <p>- Når du i tillegg utfordrer miljøbevegelsen som har et ideologisk engasjement for å redde kloden, menneskeheten og verdens dyr, da mister jeg helt tråden, sier Kjenseth, som påpeker at han selv er homofil, medlem av et miljøparti og sitter i energi- og miljøkomiteen på Stortinget.</p>
      <p>– Jeg lurer på hvor forankret i KrF det er å gå til angrep på idealister og svake grupper. Jeg håper KrF tar seg en tur innom mørkerommet sitt, kommer ut igjen og forklarer hvilken debatt om menneskeverd de egentlig vil ha. Hvilket menneskeverd er det de selv setter så høyt at de vil utfordre andre, sier han.</p>
      <h3>Ropstad står på sitt</h3>
      <p>Kjell Ingolf Ropstad står likevel fast på sitt.</p>
      <p>- I min tale til landsstyret i KrF løftet jeg frem miljø- og klimasaken som en enda viktigere sak for KrF fremover. Her er MDG og KrF enige. I samme tale sa jeg også at tanken om at mennesket strengt tatt ikke er noe mer enn et intelligent dyr er en farlig tanke og det står jeg for. Dette er tanker som finnes innfor en «grønn ideologi», selv om dette ikke er fremtredende i miljøbevegelsen i Norge. Jeg er glad for at Une Bastholm i MDG tar avstand fra ideen om at mennesker og dyr skal likestilles, skriver Ropstad på <a href="https://www.facebook.com/KjellIngolfRopstad/?__tn__=kC-R&amp;eid=ARCFfcxo8_fAoLpEieX2rGfirWJgbqYB7nQIUV39uWRA8G0vJvpTlHGvDpAn71W37q-QomV4tML2oYFV&amp;hc_ref=ARQt90Pt3S5BQPi28t1wKTtw8Ala4gs7IlZrEmzmXMN_Pt7gOh86P-HS8g1fyOvjeT0&amp;fref=nf&amp;__xts__[0]=68.ARC9O9QUQ2tc8zJtbBnKtAW8PRNE4VauBTyb2T_hlbKtQtxPbcmjj3mwzSoPpH9fxihs5Bq5P7LmCRJSq49Rmu18jM2o_Gk8Vf486RghL_dr79kF6wOQpGo9-65DUf9HmY6HtMtj0iFXwfzOG39zTOKt38EZLllkjZlpSVAHgHR2XbkZROrvq8AxS4NUtGJ2dGKNQQw5ofG9XgHZWMXKtdXHiLu7mF7TgHC1OUTEO11NOpQn-VABmVw03xHJUDoTOBdGM0IfAF6JAxyamn1VL5mgTZhiO3DGlwDhaMv4Uzq2jRv5EWtVAnj1QbIOlyFTYNRdHIGxnp0035DrUXbWyQ">Facebook </a>i ettermiddag, og presiserer.</p>
      <p>- Det er selvsagt ikke noe hinder å kjempe for menneskeverd, miljø og ha omsorg for dyr.</p>
    </article>
  </body>
</html>