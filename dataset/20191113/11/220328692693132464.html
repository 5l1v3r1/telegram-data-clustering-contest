<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/pak-konflikt-na-interesi-pri-sdiya-kalpakchiev-406617.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T11:36:24+00:00"/>
    <meta property="og:title" content="Пак конфликт на интереси при съдия Калпакчиев"/>
    <meta property="og:description" content="Калпакчиев най-вероятно е бил в конфликт на интереси в процеса срещу бившия депутат от квотата на Иван Костов Валентин Павлов, подсъдим за смъртта на..."/>
  </head>
  <body>
    <article>
      <h1>Пак конфликт на интереси при съдия Калпакчиев</h1>
      <address><time datetime="2019-11-13T11:36:24+00:00">13 Nov 2019, 11:36</time> by <a rel="author">Редактори</a></address>
      <p>Председателят на грантаджийския Съюз на съдиите в България Калин Калпакчиев най-вероятно е бил в конфликт на интереси в процеса срещу бившия депутат от квотата на Иван Костов Валентин Павлов, който е подсъдим за смъртта на 14-годишно момче.</p>
      <p>Миналата седмица Калпакчиев оправда екснародния представител, като го спаси от 3-годишна условна присъда, само месец след като скандализира обществото с решението си да освободи 6,5 години по-рано от затвора убиеца на студента Андрей Монов – Джок Полфрийман.</p>
      <p>Оказва се, че двата случая си приличат не само заради необяснимата „доброта“ към подсъдимите, а с факта, че Калпакчиев проявява жалост към хора, защитавани от негови авери. В случая с д-р Павлов пред съда като негов адвокат се явява Даниела Доковска. Юристката е известна с тесните си връзки с грантаджийските организации у нас, но със ССБ я свързват не просто общи идеи, но и общи проекти.</p>
      <p>Конкретно става дума за финансова обвързаност на арбитри, каквато роля по принцип трябва да играят съдиите в демократичните общества, със защитници на подсъдими. Разследване на „Монитор“ преди няколко години показа, че Доковска и ССБ са били партньори в проект на „Отворено общество“ за създаване на Бюра за правна помощ. Самият Калпакчиев пък също е част от грантаджийските схеми – преди няколко години той бе на хранилката на „Отворено общество“ и „Америка за България“ като автор на статии, публикувани на сайта „Медиапул“, финансирани по Финансовия механизъм на Европейското икономическо пространство, парите по който у нас се раздават от „Отворено общество“. Това изрично е указано под самите тях, но без да се уточнява дали и каква точно сума е отишла за автора.</p>
      <p>Дали финансовите обвързаности между адвоката и съдията по делото, които минават през ССБ, са конфликт на интереси – трябва да проверят компетентните органи. Но тези обстоятелства пораждат сериозно съмнение относно безпристрастността на съдията.</p>
      <p>В същото време самият Калпакчиев става част от съдебния състав по делото по доста мистериозен начин.</p>
      <p>По думите на адвоката на близките на починалото момче Пламен Димитров в началото процесът е стартирал с друг съдия.</p>
      <p>„В началото делото за смъртта на Алекс пред САС започна с друг председател на съдебния състав, после беше сменен, не знам защо. И така делото пред Софийския апелативен съд започна отново, защото смениха председателя на състава и сложиха Калпакчиев. Другите съдии останаха същите“, обясни в интервю за „Монитор“ Димитров.</p>
      <p>Самият случай пък е като под индиго с този на убиеца на студента Андрей Монов – Джок Полфрийман, като бе предсрочно освободен от Калпакчиев. И отново е по партийно-грантаджийска линия. Оправданият е бившият депутат от Реформаторския блок от квотата на Иван Костов - Валентин Павлов. Той бе подсъдим за това, че е причинил смъртта на 14-годишно дете с поставената в зъболекарската му клиника упойка. Павлов бе признат за виновен на първа инстанция и осъден условно на 3 години, но буквално е помилван от съдебен състав на апелативния съд, председателстван от Калпакчиев. Така, отново по подобие на скандалния казус с Полфрийман, и този с подсъдимия лекар ще се решава окончателно от председателствания от ортака на Калпакчиев – Лозан Панов, Върховен касационен съд.</p>
    </article>
  </body>
</html>