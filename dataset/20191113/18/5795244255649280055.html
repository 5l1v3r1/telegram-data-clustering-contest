<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/travel/kitay-yak-provesti-chas-v-kitaji-novini-svitu-50052994.html"/>
    <meta property="og:site_name" content="НВ"/>
    <meta property="article:published_time" content="2019-11-13T18:45:00+00:00"/>
    <meta property="og:title" content="Дев’ять емоцій Китаю. Арт-директор НВ розповідає про свою подорож до Піднебесної"/>
    <meta property="og:description" content="Ця подорож віднесла мене в майбутнє: сучасний Китай — неймовірно зручний, усміхнений та інноваційний світ, де навіть милостиню вуличному жебракові подають, відсканувавши QR-код на його картонці, розповідає арт-директор НВ Олексій Самоваров."/>
  </head>
  <body>
    <article>
      <h1>Дев’ять емоцій Китаю. Арт-директор НВ розповідає про свою подорож до Піднебесної</h1>
      <h2>Ця подорож віднесла мене в майбутнє: сучасний Китай — неймовірно зручний, усміхнений та інноваційний світ, де навіть милостиню вуличному жебракові подають, відсканувавши QR-код на його картонці, розповідає арт-директор НВ Олексій Самоваров.</h2>
      <address>
        <time datetime="2019-11-13T18:45:00+00:00">13 Nov 2019, 18:45</time>
      </address>
      <p>У Китаї, де в інфраструктурі переважає велике і навіть гігантське, я відчув себе дуже маленьким. Прилетівши в Пекін і пройшовши паспортний контроль, я ще кілька кілометрів їхав на спеціальному поїзді величезним аеропортом, щоб забрати свій багаж.</p>
      <p>Камери спостереження, немов екзотичні фруктові плоди, рясно висіли на стовпах всіх центральних вулиць, а вхід на будь-яку станцію метро починався із проходу через рамку металодетектора і доріжки рентгенівського апарата для сканування речей. Відчуття таке, ніби Великий брат із літературних фантазій Джорджа Орвелла стежить за тобою. Він м’яко доглядає і піклується про твою і свою безпеку.</p>
      <p>У Китаї я відміряв всі диспропорції світу. Коли мій пекінський гід Зоя сказала, що в місті живе приблизно 26 млн людей, я зазначив, що в моєму Києві — до 5 млн. А латиш Агріс із моєї тургрупи додав, що у всій Латвії проживає цілих 2 млн людей.</p>
      <p>У Китаї я відчув себе людиною з минулого. Зайшов у закусочну KFC, обрав на величезному екрані біля входу все, що хочу з'їсти, підтвердив замовлення і вже готовий був розплатитися. На вибір мені запропонували зробити це через додатки AliPay, WeChat або QQ. Про кредитну картку або готівку навіть мови не було. Я залишився голодним і приниженим.</p>
      <p>Тут усе можна оплатити телефоном через QR-код, що висить над будь-якою крамничкою. І не потрібен ніякий термінал, тільки програма WeChat (аналог Viber або Telegram), із тією різницею, що в одному Китаї у неї 1 млрд користувачів. Це головний месенджер країни і, напевно, наймасовіший у світі. Місцеві кажуть, що навіть милостиню вуличним жебракам можна подати в такий інноваційний спосіб.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/766/big/7cca98d99744cee94c95c421be90d9fc.png?stamp=20191112111355&amp;q=85&amp;output=jpg&amp;bg=white"/>
        <figcaption>Заборонене місто в Пекіні / Фото: Ling Tang on Unsplash</figcaption>
      </figure>
      <p>У Китаї я відчув себе здивованим. Після нічного переїзду з Лояня в Пекін на залізничному вокзалі мене мав зустріти незнайомий мені водій. Я йшов у щільному натовпі китайців і, зрозуміло, хвилювався, бо не був упевнений, що гід мене впізнає. Але ось він здалеку махає мені рукою. Я — в повному здивуванні. Їду з ним у машині і ламаю собі мізки: як він мене впізнав у цьому натовпі?</p>
      <p>У Китаї я відчув себе студентом. На будь-яку послугу, надану мені китайцем, я усміхався й казав «сесія», що в перекладі означає «дякую».</p>
      <p>У Китаї я відчув себе вразливим, бо абсолютно не знаю правил дорожнього руху. І неважливо, що сам за кермом уже понад 20 років і об'їхав пів Європи. Тут керують по-особливому, перелаштовуються з ряду в ряд раптово і без поворотників. Китайський броунівський автомобільний рух. У нас би за таке фігурне катання покарали самі автомобілісти, але тут це як належить.</p>
      <p>У Китаї я відчув себе селебріті, зіркою світового рівня. Маленький хлопчик, його мама, група миловидних китаянок і навіть літній чоловік, який ніс на своєму обличчі весь азійський смуток, хотіли сфотографуватися в Сіані не з воїнами знаменитої Теракотової армії, а зі мною. Особливо комічно виглядала китаянка, яка замислила таємно сфотографувати мене в готельному ліфті із дзеркальними стінами.</p>
      <p>У Китаї я відчув себе засмученим. Пройшовши довгим повністю скляним мостом, який зрадницьки гойдався на величезній висоті, я задумався: що ж таке в цих китайців — їхній міст висить уже десять років, і немає в ньому навіть тріщинки, а наш київський велосипедно-пішохідний дав слабину наступного дня після відкриття</p>
      <aside>Хочете розповісти цікаві факти про своє місто? Пишіть нам на <b>travel@nv.ua</b></aside>
      <p>У Китаї я відчув себе розгубленим. Я не міг зрозуміти, як поєднати разом серпасто-молоткасту символіку на площі Тяньаньмень, відсторонену усмішку величезного викарбуваного в скелі Будди в Лояні та блискучий капіталізм на головних вулицях будь-якого китайського міста.</p>
      <p>Але потім зрозумів. Через розетку. Звичайну китайську розетку в номері свого готелю. У світі є кілька несумісних стандартів електроживлення, зі своїм вольтажем і частотою в мережі. І якщо їдеш кудись, то береш адаптер для своїх гаджетів. У мене теж такий є, універсальний. Але тут він мені не знадобився. Бо китайці придумали універсальну розетку. Для всіх стандартів одразу. Вони взяли в руки маленький світ і адаптували його під великого себе.</p>
      <p>
        <b>
          <i>Цей матеріал опублікований в № 41 <a href="https://magazine.nv.ua/">журналу НВ</a> від 7 листопада 2019 року</i>
        </b>
      </p>
    </article>
  </body>
</html>