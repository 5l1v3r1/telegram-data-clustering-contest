<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191113_04714960"/>
    <meta property="og:site_name" content="De Standaard"/>
    <meta property="article:published_time" content="2019-11-13T18:29:00+00:00"/>
    <meta property="og:title" content="Peter Genyn verlengt wereldtitel op 200 meter"/>
    <meta property="og:description" content="Rolstoelatleet Peter Genyn volgt zichzelf op als wereldkampioen op de 200 meter (T51). Op het WK para-atletiek in Dubai was hij woensdag de snelste in de f..."/>
  </head>
  <body>
    <article>
      <h1>Peter Genyn verlengt wereldtitel op 200 meter</h1>
      <address>
        <time datetime="2019-11-13T18:29:00+00:00">13 Nov 2019, 18:29</time>
      </address>
      <p>
        <b>Rolstoelatleet Peter Genyn volgt zichzelf op als wereldkampioen op de 200 meter (T51). Op het WK para-atletiek in Dubai was hij woensdag de snelste in de finale.</b>
      </p>
      <p>Genyn haalde het in 37.90, een kampioenschapsrecord, voor de Fin Toni Piispanen (38.32) en de Algerijn Mohamed Berrahal (40.70).</p>
      <p>Roger Habsch, de tweede Belg in de finale met zes, reed als vijfde over de streep in 42.06.</p>
      <p>Voor de 42-jarige Genyn, die na een nekbreuk verlamd is van de voeten tot de borst, is het zijn tweede medaille op dit wereldkampioenschap. Vorige week donderdag werd hij als titelverdediger op de 100 meter tweede.</p>
      <p>De Belgische medailleteller in Dubai staat nu op vier. Eerder op de dag sprintte Gitte Haenen naar brons op de 100 meter (T63). Daarvoor won ze zilver in het verspringen.</p>
      <p>Mathieu Moulaert eindigde woensdag als twaalfde en laatste in de finale van het hoogspringen (T47) met een sprong over 1m60.</p>
    </article>
  </body>
</html>