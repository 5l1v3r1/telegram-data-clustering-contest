<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425690/kleidi-gia-th-rodo-h-agglikh-agora-gia-ta-kena-toy-thomas-cook"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T18:25:01+00:00"/>
    <meta property="og:title" content="«Κλειδί» για τη Ρόδο η Αγγλική αγορά για τα κενά του Thomas Cook"/>
    <meta property="og:description" content="Στην αγγλική αγορά εντοπίζεται το πρόβλημα με το κενό που άφησε πίσω του ο Thomas Cook, καθώς δεν έχουν καλυφθεί μέχρι στιγμής όλες οι αεροπορικές θέσεις από τις υπόλοιπες εταιρείες που συνεχίζουν να δραστηριοποιούνται."/>
  </head>
  <body>
    <article>
      <h1>«Κλειδί» για τη Ρόδο η Αγγλική αγορά για τα κενά του Thomas Cook</h1>
      <h2>Τι επισήμανε ο πρόεδρος των διευθυντών Ξενοδοχείων</h2>
      <address>
        <time datetime="2019-11-13T18:25:01+00:00">13 Nov 2019, 18:25</time>
      </address>
      <p>
        <b>Στην αγγλική αγορά εντοπίζεται το πρόβλημα με το κενό που άφησε πίσω του ο Thomas Cook, καθώς δεν έχουν καλυφθεί μέχρι στιγμής όλες οι αεροπορικές θέσεις από τις υπόλοιπες εταιρείες που συνεχίζουν να δραστηριοποιούνται.</b>
      </p>
      <p>Όπως δήλωσε χτες στον Ρ/Σ “Παλμός”, ο πρόεδρος του συλλόγου Διευθυντών Ξενοδοχείων Ρόδου Γιώργος Ματσίγκος, από τη Μεγάλη Βρετανία έχουν καλυφθεί μόλις οι μισές αεροπορικές θέσεις, και συγκεκριμένα έχουν εξασφαλιστεί για την επόμενη τουριστική περίοδο περίπου 38.000 έως 40.000 θέσεις.</p>
      <p>Για το λόγο αυτό υπογράμμισε ότι έχουμε ακόμα πολύ δρόμο μπροστά μας καθώς, δεν είναι μόνο η Ρόδος που είχε πελάτες του συγκεκριμένου οργανισμού ο οποίος χρεοκόπησε αλλά και πολλοί άλλοι προορισμοί στους οποίους μετέφερε πολύ περισσότερους τουρίστες. Ειδικότερα, αναφερόμενος στα μηνύματα που υπάρχουν μέχρι στιγμής για την εξέλιξη της επόμενης χρονιάς είπε τα εξής: «Τα μηνύματα είναι καλά αλλά δεν έχουμε καλύψει ακόμα την απώλεια του Thomas Cook. Ήταν ο δεύτερος μεγαλύτερος τουρ οπερέιτορ για την Ελλάδα και τη Ρόδο και έφερνε στο νησί μας από τη Βρετανία περίπου 80.000 επισκέπτες.</p>
      <p>Οι θέσεις που καλύφθηκαν μέχρι σήμερα από τις άλλες αεροπορικές εταιρείες είναι περίπου 40.000. Επομένως έχουμε καλύψει τις μισές θέσεις και έχουμε δρόμο μπροστά μας, υπάρχει συγκρατημένη αισιοδοξία αλλά δεν μπορούμε να πούμε ότι λύσαμε το πρόβλημα. Και φυσικά δεν μπορούμε να πούμε ότι θα είναι μία πάρα πολύ θετική χρονιά η επόμενη. Έχουμε ακόμα πολύ δρόμο μπροστά μας για να καλύψουμε το κενό του Thomas Cook».</p>
      <p>Ερωτηθείς ο κ. Ματσίγκος για τις άλλες δύο μεγάλες τουριστικές αγορές της Ρόδου, δηλαδή της Γερμανίας και της Σκανδιναβίας απάντησε ότι το κενό εκεί έχει καλυφθεί. «Από τα σκανδιναβικά κράτη δεν έχουμε κανένα πρόβλημα. Το τοπικό παράρτημα αγοράστηκε από άλλη εταιρεία. Θα συνεχίσουν το ίδιο πρόγραμμα με αυτό του 2019 και από τη Γερμανία έμεινε ευτυχώς η αεροπορικη εταιρεία Condor που συνεχίζει το ίδιο πρόγραμμα και εκείνη και για το 2020» δήλωσε προσθέτοντας ότι δεν πρέπει να μας ξεγελά το γεγονός ότι πολλοί τουριστικοί οργανισμοί καταγράφουν αύξηση στις πτήσεις και τις θέσεις τους προς τη Ρόδο, καθώς στο σύνολο οι αεροπορικές θέσεις βρίσκονται στα ίδια επίπεδα και ίσως χαμηλότερα αφού εξακολουθεί να υπάρχει το κενό του Thomas Cook από την Αγγλία.</p>
      <figure>
        <img src="https://www.rodiaki.gr/medias/2019/11/12/5929c18aee72cba38b06b9a69b7fd843.jpg"/>
      </figure>
      <p>Ο κ. Γιώργος Ματσίγκος</p>
      <p>«Οι θέσεις που υπήρχαν αγοράστηκαν από τους άλλους τουρ οπερέιτορς και γι’ αυτό δείχνουν ότι έχουν άυξηση αυτή την εποχή, όμως δεν πρέπει να ξεγελιόμαστε γιατί στην ουσία δεν είναι πραγματική αύξηση αφού δεν έχει γίνει καμία πραγματική αύξηση από τη Γερμανία και τα Σκανδιναβικά κράτη, οπότε οι προβλεπόμενες θέσεις είναι αυτές που υπήρχαν το 2019» καταλήγει ο κ. Ματσίγκος και συμπληρώνει ότι «το πρόβλημα εξακολουθεί να παραμένει στη Μεγάλη Βρετανία καθώς δεν είναι μόνο η επιθυμία όλων να καλυφθούν οι 40.000 θέσεις, αλλά το ζητούμενο είναι να βρεθούν και τα αεροπλάνα και επίσης ο Thomas Cook δεν πετούσε μόνο στη Ρόδο αλλά σε πολλούς προορισμούς και μάλιστα σε κάποιους από αυτούς το ποσοστό του ήταν μεγαλύτερο από αυτό της Ρόδου».</p>
      <p>Σύμφωνα με τον ίδιο, υπάρχουν όμως και κάποιες αγορές που προγραμματίζουν αύξηση στις αεροπορικες θέσεις τους όπως η Ουκρανία η Πολωνία κ.λπ. αλλά από τις υπόλοιπες αγορές βλέπουμε ότι υπάρχει μία στασιμότητα στις αεροπορικές θέσεις και για το λόγο αυτό χρειάζεται συνεχή προσπάθεια και στοχευμένη προβολή και διαφημιση για να καλύψουμε αυτές τις θέσεις που μας λείπουν σήμερα από τη Μεγάλη Βρετανία. Σε ερώτηση που του τέθηκε αν η αεροπορική εταιρεία Aegean «μπαίνει στο παιχνίδι» και αν υπάρχει πιθανότητα να πάρει μέρος του πτητικού έργου προς την περιοχή μας, ο κ. Ματσίγκος απάντησε ότι δε φαίνεται μέχρι στιγμής κάτι τέτοιο.</p>
      <p>«Με τον προγραμματισμό των πτήσεων που ζήτησα να μου στείλουν δε βλέπω να έχουν κάποια σημαντική αύξηση προς τη Ρόδο ειδικά από τη Μεγάλη Βρετανία, επομένως δεν περιμένουμε κάτι από την εταιρεία. Και από τη στιγμή που είναι καθηλωμένα και τα MAX 8 που είχαν πολλές εταιρείες και τα οποία δεν μπορούν ακόμη να πετάξουν λόγω του προβλήματός τους και της απαγόρευσης, δε φαίνεται να υπάρχουν διαθέσιμα αεροσκάφη» είπε.</p>
      <p>Πάντως έκανε γνωστό ότι η Βritish Αirways είχε τέσσερις πτήσεις την εβδομάδα προς τη Ρόδο και για το λόγο αυτό ασκούνται πιέσεις και γίνονται διαπραγματέυσεις ώστε να μπει μία πέμπτη πτήση και έτσι να καλυφθεί και ένα μέρος από το κενό που παραμένει.</p>
      <p>Σύμφωνα με τον κ. Ματσίγκο, ολοκληρωμένη εικόνα θα έχουμε το Μάρτιο στην έκθεση του Βερολίνου καθώς εκεί όλα θα έχουν ξεκαθαρίσει αλλά ήδη μέσα στον Ιανουάριο επειδή πληρώνονται τα slots των αεροπορικών εταιρειών και επειδή τότε πληρώνονται και τα συμβόλαια θα πάρουμε μία πρώτη γεύση.</p>
    </article>
  </body>
</html>