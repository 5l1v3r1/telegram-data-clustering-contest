<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/kolomoyskiy-i-bogolyubov-zaplatili-privatbanku-10-mln-funtiv-sterlingiv-novini-ukrajini-50053294.html"/>
    <meta property="og:site_name" content="НВ"/>
    <meta property="article:published_time" content="2019-11-13T18:05:00+00:00"/>
    <meta property="og:title" content="Коломойський і Боголюбов заплатили ПриватБанку більше 10 млн фунтів стерлінгів за рішенням суду в Лондоні"/>
    <meta property="og:description" content="Відповідачі за позовом ПриватБанку до екс-власників заплатили банку понад 10 млн фунтів стерлінгів в якості компенсації юридичних витрат."/>
  </head>
  <body>
    <article>
      <h1>Коломойський і Боголюбов заплатили ПриватБанку більше 10 млн фунтів стерлінгів за рішенням суду в Лондоні</h1>
      <h2>Відповідачі за позовом ПриватБанку до екс-власників заплатили банку понад 10 млн фунтів стерлінгів в якості компенсації юридичних витрат.</h2>
      <address>
        <time datetime="2019-11-13T18:05:00+00:00">13 Nov 2019, 18:05</time>
      </address>
      <p>Про це <a href="https://privatbank.ua/news/2019/11/13/1063">повідомляє</a> прес-служба банку.</p>
      <p>Апеляційний суд Лондона 15 жовтня підтвердив наявність юрисдикції англійського суду розглядати позов ПриватБанку проти Коломойського та Боголюбова. Суд також <a href="https://nv.ua/biz/finance/kolomoyskiy-i-bogolyubov-dolzhny-zaplatit-privatbanku-10-9-mln-funtov-sterlingov-novosti-ukrainy-50049385.html">зобов’язав відповідачів заплатити банку 10,9 млн фунтів стерлінгів</a> до 12 листопада 2019 року.</p>
      <p>«Банк підтверджує, що відповідачі наразі сплатили понад 10 млн фунтів стерлінгів витрат стосовно слухання суду першої інстанції, що відбулося у Високому суді Лондона у 2018 році, та слухання апеляційної інстанції, що відбулося в Лондоні раніше цього року», — йдеться в повідомленні.</p>
      <p>Коломойський та Боголюбов повністю сплатили свою частину зобов’язання, а шість корпоративних відповідачів (англійські компанії та компанії, зареєстровані на Британських Віргінських Островах) — лише частину. Вони повинні будуть сплатити тепер додаткові проценти на несплачений залишок. В ПриватБанку неодноразово заявляли, що ці компанії є підставними і контролюються Коломойським і Боголюбовим.</p>
      <p>Нагадаємо, 15 жовтня 2019 року <a href="https://nv.ua/ukr/biz/finance/sud-v-londoni-zaareshtuvav-aktivi-kolomoyskogo-za-pozovom-privatbanku-shcho-ce-znachit-50047997.html">Апеляційний суд Лондона підтвердив</a>, що англійський суд має юрисдикцію для розгляду позову ПриватБанку проти його колишніх власників Ігоря Коломойського і Геннадія Боголюбова, а також трьох англійських компаній і трьох компаній, зареєстрованих на Британських Віргінських островах. Рішення судді Високого суду Лондона, винесене в грудні минулого року, скасовано. Судовий наказ про всесвітній арешт активів, який був отриманий в грудні 2017 року, залишається в силі до винесення судового рішення по суті. У ПриватБанку звинувачують ексвласників в шахрайстві і виведенні грошей з банку і хочуть отримати компенсацію. Сума позову з урахуванням відсотків становить близько $3 млрд (на момент ініціювання позову — $1,9 млрд). Дата розгляду справи по суті поки не визначена.</p>
      <p>
        <i>ПриватБанк був націоналізований в грудні 2016 року. Держава докапіталізувала його на 155 млрд грн. Портфель непрацюючих кредитів ПриватБанку, який класифікується як пов’язаний з попередніми власниками, на 31 грудня 2018 року оцінюють у 212,795 млрд грн.</i>
      </p>
    </article>
  </body>
</html>