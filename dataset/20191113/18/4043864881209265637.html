<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231882/"/>
    <meta property="og:site_name" content="Українська правда"/>
    <meta property="article:published_time" content="2019-11-13T18:21:09+00:00"/>
    <meta property="og:title" content="Неякісні &quot;броніки&quot;: суд арештував першого заступника генерала Марченка"/>
    <meta property="og:description" content="Першого заступника начальника Головного управління розвитку і супроводження матеріального забезпечення Збройних сил України Сергія Почтаренка арештовано з утриманням на гауптвахті з альтернативою застави."/>
  </head>
  <body>
    <article>
      <h1>Неякісні "броніки": суд арештував першого заступника генерала Марченка</h1>
      <address>
        <time datetime="2019-11-13T18:21:09+00:00">13 Nov 2019, 18:21</time>
      </address>
      <p>Першого заступника начальника Головного управління розвитку і супроводження матеріального забезпечення Збройних сил України Сергія Почтаренка арештовано з утриманням на гауптвахті з альтернативою застави.</p>
      <p><b>Джерело:</b> <a href="https://www.5.ua/suspilstvo/aresht-na-hauptvakhti-shche-odnomu-chynovnyku-minoborony-obraly-zapobizhnyi-zakhid-u-spravi-bronezhyletiv-202792.html?fbclid=IwAR3nE-M4fLgHHofPgyw6yFBXpF64OzubMC33v4XINm0iLSdUYoN4WHnnEgU">5 канал</a></p>
      <p><b>Деталі:</b> Запобіжний захід у кримінальному провадженні за фактом закупівлі неякісного речового майна за завищеною ціною для Збройних Сил України обирав Печерський районний суд Києва.</p>
      <p>Суддя визначив розмір застави 76 млн грн.</p>
      <figure>
        <img src="https://img.pravda.com/images/doc/c/a/ca0b6f9-po4.jpg"/>
        <figcaption>
          <cite>5 канал</cite>
        </figcaption>
      </figure>
      <p><b>Що було раніше:</b> 5 листопада голова Державного бюро розслідувань Роман Труба повідомив, що у справі про закупівлю неякісних бронежилетів слідчі ДБР оголосили про підозри <a href="https://www.pravda.com.ua/news/2019/11/5/7231076/">п’ятьом високопосадовцям Міноборони</a>.</p>
      <p>11 листопада суд обрав тримання під вартою або заставу у 76 млн грн генерал-майору, начальнику Головного управління матеріального забезпечення в Міністерстві оборони <a href="https://www.pravda.com.ua/news/2019/11/11/7231648/">Дмитру Марченку</a>.</p>
      <p>
        <b>Передісторія:</b>
      </p>
      <ul>
        <li>В кінці червня ДБР провело 40 обшуків у посадовців Міністерства оборони <a href="https://www.pravda.com.ua/news/2019/06/26/7219282/">у справі про закупівлю </a>за завищеними цінами речей для Збройних сил України. Збитки для держави оцінили у 100 млн грн.</li>
        <li>Було закуплено 20 тисяч бронежилетів поганої якості і намети, не придатні для проживання. Усього за завищеними цінами закупили 100 тисяч комплектів військової форми, при цьому за кожен вид одягу було сплачено близько 10 зайвих мільйонів.</li>
        <li>Згідно з системою закупівель "Прозорро", на початку року Міноборони лише раз купувало бронежилети - у ТОВ "Наукове виробниче підприємство "ТЕМП-3000".</li>
        <li>ДБР у липні оприлюднило <a href="https://www.pravda.com.ua/news/2019/07/9/7220426/">розмови </a>працівників Міноборони, які закупили бронежилети Корсар М3с 1-4 класу захисту і при цьому знали, що вони прострілюються і не відповідають технічним вимогам.</li>
      </ul>
      <related>
        <a href="https://www.pravda.com.ua/news/2019/11/13/7231875/"/>
        <a href="https://www.pravda.com.ua/news/2019/11/13/7231826/"/>
        <a href="https://www.pravda.com.ua/news/2019/11/13/7231821/"/>
      </related>
    </article>
  </body>
</html>