<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/13/ma-van-a-magyar-nyelv-napja"/>
    <meta property="og:site_name" content="infostart"/>
    <meta property="article:published_time" content="2019-11-13T18:36:42+00:00"/>
    <meta property="og:title" content="Számos traumát túlélt a magyar nyelv"/>
    <meta property="og:description" content="A magyar nyelv jó állapotban van, de fenyegeti nemcsak a globalizáció, hanem egy másik veszélyes jelenség is. Érdekességek a magyar nyelv napján."/>
  </head>
  <body>
    <article>
      <h1>Számos traumát túlélt a magyar nyelv</h1>
      <address><time datetime="2019-11-13T18:36:42+00:00">13 Nov 2019, 18:36</time> by <a rel="author">Infostart / InfoRádió - Herczeg Zsolt</a></address>
      <h3>A magyar nyelv jó állapotban van, de fenyegeti nemcsak a globalizáció, hanem egy másik veszélyes jelenség is. Érdekességek a magyar nyelv napján.</h3>
      <p>1844. november 13-án fogadta el az akkori országgyűlés a magyar nyelv hivatalossá tételéről szóló jogszabályt. Addig egy nyelvi harc dúlt a magyar, a német és a latin között.</p>
      <p>Balázs Géza nyelvész professzor szerint</p>
      <blockquote>csoda, hogy a magyar nyelv túlélte az elmúlt évszázadokat, ráadásul kifejezetten jó állapotban van.</blockquote>
      <p>"Ennek a nyelvnek jó eséllyel már a honfoglalás alatt el kellett volna tűnnie, akárcsak a török hódoltság idején vagy a Habsburg időszakban is el kellett volna tűnnie. Mégis, hiába került a magyar nyelv sokszor abba a helyzetbe, hogy nem éli túl a következő évszázadig, valahogy mindig fennmaradt. Ennek oka lehet a véletlen is, de leginkább az olyan nagy nyelvművelők és nyelvújítók munkássága, mint Pázmány Péter vagy Kazinczy Ferenc" - magyarázta a nyelvész professzor. Ráadásul ha ők nem lettek volna, akkor kissé akadozóbb nyelvet beszélnénk egymás között.</p>
      <p>Arra a kérdésre, hogy egy statisztika szerint a beszélt nyelvek fele 100-150 éven belül eltűnik, Balázs Géza azt válaszolta: az UNESCO felmérései szerint drámaibb a helyzet,</p>
      <blockquote>a nyelvek 90 százaléka fog eltűnni 100 éven belül,</blockquote>
      <p>de ezek között több ezer apró nyelv is van, amelyeknek nincs saját országa. A magyar azonban elég valószínű, hogy fennmarad, hiszen nyelvünknek nemcsak országa van, de egy hatalmas nyelvi kultúrája is - mondta a szakértő. Hozzátette: a nyitottabb nyelvek, amelyek képesek befogadni sok új vonást, azok erőteljesebb nyelvek, és ha féltjük ezért a nyelvünket, akkor jobban odafigyelünk rá. De nyelvünk múltja, nagy kultúrája is nagy erő, és fontos tulajdonsága, hogy</p>
      <blockquote>aközé a pár tucat nyelv közé tartozik a miénk, amelyeken mindenről lehet beszélni, beleértve a szaknyelvet is</blockquote>
      <p>- a finnugor nyelvek többségén például nem lehet szaknyelven beszélni. Mindezek mellett a magyar nyelv jó állapotban van, megfelelő számú beszélővel, hivatalos nyelvként is védve - tette hozzá a nyelvész professzor.</p>
      <p>"A magyarnak jó az alkalmazkodó képessége és az a nyelv, amelyik jól tud alkalmazkodni, az biztos, hogy erőteljesebben éli túl a traumákat. Ilyen trauma volt például a török nyelv jelenléte a hódoltság idején, vagy napjainkban a beszélt nyelvet fenyegető informatika világa" - fejtette ki Balázs Géza. Felhívta a figyelmet arra is, hogy a nyelvet érő hatások egyre gyorsulnak, ám a gyorsulásnak van egy felső határa, a memóriánk. "Vagyis ez a két dolog küzd egymással: gyorsuló hatások és nem túlságosan gyorsítható befogadás. De ezzel nemcsak a magyar küzd, hanem minden művelt nyelv."</p>
      <p>
        <i>Nyitókép: YouTube/hatvantv</i>
      </p>
      <p>
        <b>Kapcsolódó hang</b>
      </p>
      <p>A magyar nyelv napja</p>
      <figure>
        <audio src="https://infostart.hu/audio/00005/00005134b.mp3"/>
      </figure>
      <p> </p>
    </article>
  </body>
</html>