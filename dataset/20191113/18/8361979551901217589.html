<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/putin-i-demokratiya-maykl-vays-novini-svitu-novini-rosiji-50053278.html"/>
    <meta property="og:site_name" content="НВ"/>
    <meta property="article:published_time" content="2019-11-13T18:30:00+00:00"/>
    <meta property="og:title" content="Західний погляд. Журналіст із США розповідає, чим Путін відрізняється від марксизму-ленінізму і про що слід нагадати РФ"/>
    <meta property="og:description" content="Чому боротися з Путіним складніше, ніж з марксизмом-ленінізмом, як виявилося, що в Україні може бути демократичнішим США і з якої причини Обама не хотів відкритого протистояння з РФ."/>
  </head>
  <body>
    <article>
      <h1>Західний погляд. Журналіст із США розповідає, чим Путін відрізняється від марксизму-ленінізму і про що слід нагадати РФ</h1>
      <h2>Чому боротися з Путіним складніше, ніж з марксизмом-ленінізмом, як виявилося, що в Україні може бути демократичнішим США і з якої причини Обама не хотів відкритого протистояння з РФ.</h2>
      <address>
        <time datetime="2019-11-13T18:30:00+00:00">13 Nov 2019, 18:30</time>
      </address>
      <p>Про це в інтерв'ю журналісту <a href="https://radio.nv.ua/">Радіо НВ</a> Юрію Мацарському розповів старший редактор американського видання The Daily Beast, директор спеціальних розслідувань фонду Вільна Росія Майкл Вайс.</p>
      <p>Публікуємо найцікавіші тези співрозмовника НВ:</p>
      <p><b>Я часто кажу, що в Холодній війні боротися було простіше,</b> тому що марксизм-ленінізм — це ідеологія, яку люди могли зрозуміти і, відповідно, за допомогою якої вони могли зрозуміти, як працює Радянський Союз.</p>
      <p>А <b>Путін — це не ідеологія. У Путіна все залежить від часу доби,</b> від того, з ким він розмовляє — з праворадикалами, з ліворадикалами. Але головне — Росія використовує гроші, а проти грошей виступати ніхто не хоче. Гроші — це основний інструмент коррупціонізації.</p>
      <p>Якщо у Путіна і було якесь [ідеологічне] бачення (тому що в якомусь сенсі він, можливо, і дивився на довгострокову перспективу), то це зміни у погляді на демократію в принципі. Ми щойно відзначили <b>30-річчя падіння Берлінської стіни,</b> дуже важливу дату для всіх, <b>це багато в чому символ ліберальної демократії</b> і того, що вона поширюється у всьому світі.</p>
      <p>Але Путін зумів показати, що існують альтернативи ліберальної демократії, що може бути так звана ринкова економіка, але під прикриттям авторитарного режиму. Він уже 20 років президент, і здається, не збирається залишати свій пост в найближчому майбутньому.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/991/big/9c5b49862ab9a868e7e862672035da1c.png?stamp=20191113133600&amp;q=85&amp;output=jpg&amp;bg=white"/>
        <figcaption>Президент РФ Володимир Путін / Фото: Yuri Kadobnov / Pool via REUTERS</figcaption>
      </figure>
      <p>Одне з питань, що розглядаються у звіті — Путін є стратегом чи тактиком? Що стосується його стратегії: можливо, він побачив, що зараз світ змінюється і нині відбувається виникнення так званої гібридної авторитарної влади, у якій можуть бути «так звані» вибори, «так звана» демократія, але насправді це все одно авторитарний режим.</p>
      <p>Цікаво, що зараз <b>США більше не в тому становищі, щоб критикувати інших,</b> тому що прихід Трампа до влади — багато в чому знак того, що демократичні інституції не настільки добре працюють, як хотілося б. Єдине, що не дає Трампу стати дійсно авторитарним лідером — це те, що у США працює система стримувань і демократичні інституції.</p>
      <p><b>Мені страшно спостерігати руйнування демократії не тільки у США, але і у всьому світі.</b> США — країна, яка завжди, начебто, допомагала Україні і боротися з корупцією, і позбуватися радянського минулого; а зараз це країна, в якій багато в чому корупції більше, ніж в Україні; і яка, можливо, в якихось аспектах навіть менш демократична, ніж Україна.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/762/original/67ab3f95111fa36d47ffafe6fc16a4fe.png?stamp=1&amp;q=85&amp;w=115"/>
      </figure>
      <p>Вільям Тейлор<br/>Вірний партнер України</p>
      <p>На мою думку, <b>Путін думає про те, щоб потрапити в історію.</b> Він хоче, щоб історія запам’ятала його як лідера, який «врятував Росію»; який після того, як та надсила, якою був Радянський Союз, втратила владу, силу, цілісність і взагалі була зруйнована, був тим самим лідером, що зумів якщо не відновити цю велику силу, то хоча б зробити з неї досить потужну сутність, з якою повинні рахуватися всі.</p>
      <p>Я думаю, ще грає роль його навчання в КДБ, тому що там його навчили, що головний ворог — це США, «їм треба заважати і всіляко підривати їх функціонування». Тобто ідея не в тому, щоб Росія перемогла, а щоб Америка програла. І не забувайте про мотив збагачення — <b>Путін однозначно найбагатша людина в Європі </b>(і, найімовірніше, один з найбагатших людей у світі).</p>
      <p>Мене якось запитали: «А що б ви зробили на місці президента США, коли Росія почала захоплювати Україну?». Я тоді сказав, що дав би прес-конференцію, на якій повідомив: «Пане Путін, якщо ви не виведете свої війська і „зелених чоловічків“ з території України, то я проведу ще одну прес-конференцію, де почну називати банківські рахунки і нерухомість, якою ви володієте».</p>
      <p>Тобто <b>я б провів прес-конференцію, яка показала б, скільки грошей вклали Росія і російські олігархи в США і Європі,</b> тому що виходить трохи іронічно, що, з одного боку, вони «піднімають Росію з колін», а з іншого боку — вкладають гроші в Захід. Вони витрачають гроші на Заході, їх діти в Європі, у них там якісь дачі і власність. І зокрема й у цьому їх «ахіллесова п’ята», але якщо ми не почнемо займатися цією проблемою і якось з нею боротися, то Путін в будь-якому випадку переможе, тому що буде використовувати цю корупційну складову, цю вразливість Європи і США.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/995/big/d1ef3874246352cf647fce611b194163.jpeg?stamp=20191113134537&amp;q=85&amp;output=jpg&amp;bg=white"/>
        <figcaption>Дональд Трамп піднімається на президентський борт / Фото: REUTERS / Tom Brenner</figcaption>
      </figure>
      <p><b>Я думаю, Обама не хотів — не можу підібрати інших слів — оголошувати війну Росії.</b> Нагадаю, що в 2012 році Обама ще жартував над своїм конкурентом Міттом Ромні, який називав Росію головним геополітичним ворогом США і говорив, що «1980-і подзвонили і просять повернути свою геополітику назад». Ще у Обами не було великої любові до Європи: він вважав, що Європа — це більше пережиток XX століття, і дивився в бік Азії.</p>
      <p>Насправді, Обамі це було не настільки цікаво. Це все той же цинізм, що маскується під прагматизм. Для нього ця частина світу була недостатньо цікава, і він не сприймав цю загрозу всерйоз.</p>
      <p>Зараз, коли ми дивимося на європейських лідерів, таких як <b>Макрон і Меркель, вони говорять про те, щоб налагоджувати відносини з Росією, а потім та їх б'є по обличчю,</b> і вони чомусь цим шоковані, але все одно нічого не роблять.</p>
      <p>А ось <b>коли між США і РФ виникає якийсь відкритий конфлікт, то Росія при цьому відступає.</b> Ось згадайте, як угруповання Вагнера спровокувало американські війська в Сирії — Америка відразу ж відповіла, вони їх просто стерли з лиця землі, вбили близько 200 російських бойовиків. І що у відповідь на це сказали в Росії? Що це були просто «патріоти на відпочинку», які абсолютно випадково там опинилися і взагалі не мали ніяких наказів зверху.</p>
      <p>Це означає, що <b>Росія не хоче відкритого конфлікту зі США.</b> Виходить, що вони блефують. Їм потрібно нагадувати про це час від часу.</p>
    </article>
  </body>
</html>