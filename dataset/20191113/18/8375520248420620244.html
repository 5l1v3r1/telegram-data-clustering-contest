<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/impichment-trampa-teylor-v-kongresi-poyasniv-chomu-bezgluzdo-zupinyati-dopomogu-ukrajini-639755.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T18:22:16+00:00"/>
    <meta property="og:title" content="Імпічмент Трампа: Тейлор в Конгресі пояснив, чому безглуздо зупиняти допомогу Україні"/>
    <meta property="og:description" content="Тейлор нагадав, що українці були віроломно атаковані Росією, яка й досі продовжує свою збройну агресію проти України"/>
  </head>
  <body>
    <article>
      <h1>Імпічмент Трампа: Тейлор в Конгресі пояснив, чому безглуздо зупиняти допомогу Україні</h1>
      <address>
        <time datetime="2019-11-13T18:22:16+00:00">13 Nov 2019, 18:22</time>
      </address>
      <h4>Тейлор нагадав, що українці були віроломно атаковані Росією, яка й досі продовжує свою збройну агресію проти України</h4>
      <p>Оборонна підтримка Сполученими Штатами України, яка захищає демократичні цінності від агресії РФ, є також національним інтересом США, тому рішення Трампа зупинити її задля політичної вигоди на виборах було безглуздим.</p>
      <p>Про це заявив під час слухань у Палаті представників США тимчасовий повірений у справах США в Україні посол Вільям Тейлор.</p>
      <p>«Україна є важливою для національної безпеки США. У той час, як Україна є найбільшою за територією державою в Європі, вона є молодою демократією, яка бореться за приєднання до Євросоюзу і покладається на Сполучені Штати», - наголосив Тейлор під час відповідей на запитання законодавців.</p>
      <p>Він нагадав, що українці були віроломно атаковані Росією, яка й досі продовжує свою збройну агресію проти України.</p>
      <p>«Якщо ми віримо в принципи суверенітету націй, що є основою нашої безпеки та безпеки наших союзників і друзів, якщо ми віримо, що країни повинні самі вирішувати, кого мати в союзниках в економічній, політичній площині та у сфері безпеки, ми повинні підтримувати Україну в її протистоянні агресивному сусіду»,- підкреслив американський дипломат.</p>
      <p>Тейлор також звернув увагу, що і республіканські, і демократичні адміністрації в США впродовж майже трьох десятиліть підтримували Україну, а Конгрес запровадив суттєві санкції проти Росії, яка окупувала частину української території.</p>
      <p>Він також пояснив на прохання конгресменів, чому в листуванні з послом Гордоном Сондлендом назвав «божевільною» ідею кабінету Трампа зупинити надання військової допомоги Україні в обмін на початок розслідування проти Байденів.</p>
      <p>«Через те, що оборонна допомога є вкрай важливою для України, а також для наших національних інтересів, затримка цієї допомоги без обґрунтованих причин – за винятком допомоги власній політичній кампанії – є безглуздою. Це було контрпродуктивно для всього, що ми намагалися зробити (у відносинах з Україною – ред.). Це було нелогічним, не піддавалося поясненням і було божевільним», - наголосив Тейлор.</p>
      <p>Як повідомляв <a href="https://glavcom.ua/">Главком</a>, 13 листопада в Палаті представників проходять <a href="https://glavcom.ua/news/u-kongresi-ssha-startuvali-publichni-sluhannya-pro-impichment-trampa--639715.html">перші публічні слухання</a> в контексті розслідування з імпічменту президента США.</p>
      <related>
        <a href="https://glavcom.ua/news/radniki-zelenskogo-zbrehali-pro-zagiblih-na-donbasi-brativ--639734.html"/>
        <a href="https://glavcom.ua/news/u-kongresi-ssha-startuvali-publichni-sluhannya-pro-impichment-trampa--639715.html"/>
        <a href="https://glavcom.ua/columns/golobutskyi/epichniy-fakap-ze-komandi-andriy-jermak-zvinuvativ-derzhdep-ssha-v-brehni-639598.html"/>
      </related>
    </article>
  </body>
</html>