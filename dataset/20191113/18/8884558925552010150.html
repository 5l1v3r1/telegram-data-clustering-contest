<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/dragocene-mozaike-iz-bazilike-sv-marka-v-benetkah"/>
    <meta property="og:site_name" content="Primorske novice"/>
    <meta property="article:published_time" content="2019-11-13T18:26:43+00:00"/>
    <meta property="og:title" content="Dragocene mozaike iz bazilike sv. Marka v Benetkah odplaknilo v kanalizacijo"/>
    <meta property="og:description" content="Dragoceni mozaiki iz bazilike sv. Marka v Benetkah so zaradi poplav utrpeli hudo škodo, ki naj bi znašala več milijonov evrov. Mozaike, ki so krasili marmorno grobnico iz 12. stoletja, v kateri se nahajajo relikvije evangelista Marka, je zaradi visoke plime odplaknilo v kanalizacijo."/>
  </head>
  <body>
    <article>
      <h1>Dragocene mozaike iz bazilike sv. Marka v Benetkah odplaknilo v kanalizacijo</h1>
      <address><time datetime="2019-11-13T18:26:43+00:00">13 Nov 2019, 18:26</time> by <a rel="author">STA</a></address>
      <p>
        <b>Dragoceni mozaiki iz bazilike sv. Marka v Benetkah so zaradi poplav utrpeli hudo škodo, ki naj bi znašala več milijonov evrov. Mozaike, ki so krasili marmorno grobnico iz 12. stoletja, v kateri se nahajajo relikvije evangelista Marka, je zaradi visoke plime odplaknilo v kanalizacijo.</b>
      </p>
      <figure>
        <img src="https://static.primorske.si/foto/highres/gnweb/719662_261-ben.jpg"/>
        <figcaption>Dragoceni mozaiki iz bazilike sv. Marka v Benetkah so zaradi poplav utrpeli hudo škodo, ki naj bi znašala več milijonov evrov. Foto: Tino Mamić</figcaption>
      </figure>
      <p><b>BENETKE</b> &gt; V baziliki ves čas delujejo vodne črpalke, ki skušajo zajeti vodo okrog oltarja in pod rožnato-belimi kamnitimi oboki.</p>
      <p>Po besedah zastopnika bazilike <b>Carla Alberta Tesserina</b>, ki je odgovoren tudi za upravljanje s kulturno-zgodovinskim objektom, "govorimo o večmilijonski škodi". Kot je poudaril Tesserin, je bazilika že 20 let podvržena plimovanju morja, vendar tako visokega nivoja vode v Benetkah - 1,87 metrov - že dolgo niso beležili. Več vode je v baziliko vdrlo le leta 1966, ko je gladina morja v mestu dosegla 1,94 metra.</p>
      <p>Tokrat je veter povzročil, da je na slovitem Markovem trgu nastalo jezero, voda pa je vdrla v cerkev. "Česa takega nismo videli še nikoli, niti v poplavi leta 1966", je povedal Tesserin, ki je obenem poudaril, da so že vrsto let opozarjali na to nevarnost, saj je cerkev na najnižji točki v Benetkah.</p>
      <p>Škode pa ne povzroča le voda, temveč tudi sol, ki se zažira v stene in umetnine cerkve.</p>
    </article>
  </body>
</html>