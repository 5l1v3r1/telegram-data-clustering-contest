<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/13/karamana-death-case-auto-driver-under-police-observation.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T18:46:00+00:00"/>
    <meta property="og:title" content="കാര്യസ്ഥന്റെയും ലീലയുടെയും മൊഴികളിൽ വൈരുധ്യം; ഓട്ടോഡ്രൈവർ നിരീക്ഷണത്തിൽ"/>
    <meta property="og:description" content="തിരുവനന്തപുരം∙ കരമന കൂടത്തിൽ കുടുംബത്തിലെ ജയമാധവൻ നായരുടെ(63) മരണവുമായി ബന്ധപ്പെട്ട കേസിൽ നാട്ടുകാരനായ ഓട്ടോഡ്രൈവർ നിരീക്ഷണത്തിൽ. കൂടത്തിൽ.Karamana Kulathara Mysterious Deaths. Koodathil Family. Crime News. Death Mystery. Thiruvananthapuram. Manorama News. Malayala Manorama. Manorama Online. Malayalam News. കരമന കുളത്തറ ദുരൂഹ മരണം. സ്വത്ത് തട്ടിപ്പ്. കൂടത്തിൽ തറവാട്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കാര്യസ്ഥന്റെയും ലീലയുടെയും മൊഴികളിൽ വൈരുധ്യം; ഓട്ടോഡ്രൈവർ നിരീക്ഷണത്തിൽ</h1>
      <address><time datetime="2019-11-13T18:46:00+00:00">13 Nov 2019, 18:46</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ കരമന കൂടത്തിൽ കുടുംബത്തിലെ ജയമാധവൻ നായരുടെ(63) മരണവുമായി ബന്ധപ്പെട്ട കേസിൽ നാട്ടുകാരനായ ഓട്ടോഡ്രൈവർ നിരീക്ഷണത്തിൽ. കൂടത്തിൽ കുടുംബത്തിൽ അവസാനം മരിച്ച ജയമാധവൻ നായരെ ഇയാളുടെ ഓട്ടോറിക്ഷയിൽ മെഡിക്കൽ കോളജിലേക്കു കൊണ്ടുപോയെന്നാണ് കാര്യസ്ഥൻ രവീന്ദ്രൻനായരുടേയും വീട്ടുജോലിക്കാരിയായിരുന്ന ലീലയുടെയും മൊഴി. ഇരുവരുടേയും മൊഴികളിലെ വൈരുധ്യത്തെത്തുടർന്ന് ഓട്ടോറിക്ഷ ഡ്രൈവറെ കരമന പൊലീസ് ചോദ്യം ചെയ്തു. കേസിന്റെ അന്വേഷണത്തിനു സഹായകരമായ വിവരങ്ങൾ ഇയാളിൽനിന്നു ലഭിച്ചതായാണ് സൂചന. </p>
      <p>കൂടത്തില്‍ കുടുംബത്തിലെ ഏഴുപേരാണ് നിശ്ചിത ഇടവേളകളില്‍ ദുരൂഹ സാഹചര്യത്തില്‍ മരിച്ചത്. അവസാനം മരിച്ച ജയമാധവൻ നായരുടെ മരണം കൊലപാതകമാണെന്ന സംശയത്തിലാണ് പൊലീസ്. തലയിലെ മുറിവാണ് മരണകാരണമെന്നാണ് പോസ്റ്റുമോർട്ടം റിപ്പോർട്ട്. വേലുപിള്ളയുടെ മകന്റെ ഭാര്യ പ്രസന്നകുമാരിയും നാട്ടുകാരനായ അനില്‍കുമാറുമാണ് പരാതിക്കാർ.</p>
      <p>ജയമാധവൻ നായരെ മെഡിക്കൽ കോളജിൽ കൊണ്ടുപോകുന്നതിനായാണ് തറവാട്ടിലെ കാര്യസ്ഥനായ രവീന്ദ്രൻനായരും വീട്ടുജോലിക്കാരിയായിരുന്ന ലീലയും ഓട്ടോറിക്ഷ വിളിച്ചത്.  2017 ഏപ്രിൽ 2നു കൂടത്തിൽ തറവാട്ടിലെത്തിയപ്പോൾ കട്ടിലിൽനിന്നു വീണുകിടക്കുന്ന ജയമാധവൻ നായരെ കാണുകയും ഓട്ടോറിക്ഷയിൽ മെഡിക്കൽ കോളജിലെത്തിച്ചെന്നുമാണ് രവീന്ദ്രൻനായരുടെ മൊഴി. ജയമാധവൻ നായർ മരിച്ചതായി ഡോക്ടർമാർ അറിയിച്ചതിനെത്തുടർന്ന് ഇരുവരും കരമന സ്റ്റേഷനിലെത്തി. മൊഴി നൽകാൻ താൻ ഇറങ്ങിയെന്നും ലീല ഓട്ടോയിൽ കൂടത്തിൽ തറവാട്ടിലേക്കു പോയെന്നും രവീന്ദ്രൻ നായരുടെ മൊഴിയിലുണ്ട്.</p>
      <p>ജയമാധവൻ നായരുടെ മൃതദേഹം പോസ്റ്റുമോർട്ടം ചെയ്യാനുള്ളതിനാൽ, മെഡിക്കൽ കോളജിൽനിന്ന് ഓട്ടോ വിളിച്ച് നേരേ വീട്ടിൽ പോകാൻ രവീന്ദ്രൻനായർ ആവശ്യപ്പെട്ടതായാണ് ലീലയുടെ മൊഴി. മറ്റൊരു കാര്യസ്ഥനായ സഹദേവന്‍റെ സഹായത്തോടെയാണ് ഓട്ടോ വിളിച്ചതെന്നു രവീന്ദ്രൻനായർ പൊലീസിനോടു പറഞ്ഞിരുന്നു. എന്നാൽ ഓട്ടോ വിളിച്ചതിനെക്കുറിച്ച് തനിക്കറിയില്ലെന്നാണ് സഹദേവൻ അന്വേഷണ ഉദ്യോഗസ്ഥരോട് പറഞ്ഞത്. മൊഴികളിലെ ഈ വൈരുധ്യത്തെ തുടർന്നാണ് രവീന്ദ്രൻനായർ പറഞ്ഞ ഓട്ടോയുടെ ഡ്രൈവറെ പൊലീസ് ചോദ്യം ചെയ്തത്.</p>
      <p>ജയമാധവൻ നായരുടെ മരണകാരണമായ തലയിലെ പരുക്ക് സ്വാഭാവികമായ വീഴ്ചയിൽ ഉണ്ടായതാണോ അല്ലയോ എന്ന് പരിശോധിക്കുന്ന മെഡിക്കൽ ബോർഡ് അടുത്ത ആഴ്ച റിപ്പോർട്ട് സമർപ്പിച്ചേക്കും. മെഡിക്കൽ കോളജിലെ ഫൊറൻസിക് വിഭാഗം മേധാവി ഡോ.ശശികലയുടെ നേതൃത്വത്തിലുള്ള മെഡിക്കൽ ബോർഡിന്റെ കണ്ടെത്തലുകൾ കേസിൽ നിർണായകമാകും</p>
      <p><b>English Summary: </b>Auto Driver under Observation in Karamana Death Case</p>
    </article>
  </body>
</html>