<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/praha-o-vikendu-posili-provoz-metra-a-omezi-tramvaje-v-centru/1820704?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T18:33:00+00:00"/>
    <meta property="og:title" content="Praha o víkendu posílí provoz metra a omezí tramvaje v centru"/>
    <meta property="og:description" content="Praha - Pražský dopravní podnik (DPP) v sobotu kvůli demonstraci na Letné posílí provoz metra. V neděli pak v době oslav třicátého výročí událostí 17. listopadu 1989 omezí provoz tramvají v centru, některé budou jezdit po objízdných trasách. ČTK o tom dnes informoval mluvčí magistrátu Vít Hofman. Všechna víkendová dopravní opatření jsou na webu DPP."/>
  </head>
  <body>
    <article>
      <h1>Praha o víkendu posílí provoz metra a omezí tramvaje v centru</h1>
      <address><time datetime="2019-11-13T18:33:00+00:00">13 Nov 2019, 18:33</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražský dopravní podnik (DPP) v sobotu kvůli demonstraci na Letné posílí provoz metra. V neděli pak v době oslav třicátého výročí událostí 17. listopadu 1989 omezí provoz tramvají v centru, některé budou jezdit po objízdných trasách. ČTK o tom dnes informoval mluvčí magistrátu Vít Hofman. Všechna víkendová dopravní opatření jsou na <a href="http://www.dpp.cz/dopravni-opatreni-o-nadchazejicim-vikendu-15-17-listopadu-2019/">webu</a> DPP.</p>
      <p>Kvůli sobotní demonstraci není plánována dopravní uzavírka, policie však může operativně uzavřít či omezit komunikace v okolí. Akce začne ve 14:00. Navazuje na červnovou demonstraci na Letné která byla největší od roku 1989. Podle organizátorů ze spolku Milion chvilek na ni dorazilo čtvrt milionu lidí.</p>
      <p>V neděli musí účastníci oslav počítat s dopravními omezeními zejména v centru hlavního města. Večer budou například uzavřeny ulice Wilsonova a Mezibranská v úseku Hlavní nádraží - Žitná. Neprůjezdný bude už od sobotního večera také levý jízdní pruh Legerovy ulice a s dočasným omezením provozu musí v neděli řidiči počítat i na Václavském náměstí, Národní třídě, Albertově nebo na trase Sametového pochodu.</p>
      <p>"Hlavní město Praha spolupracuje se všemi složkami Integrovaného záchranného systému na zajištění bezpečného průběhu oslav 17. listopadu. V souvislosti s dopravními opatřeními je pro veřejnost zřízena i informační linka," uvedl náměstek primátora pro bezpečnost Petr Hlubuček. Informační linka na čísle 800 100 991 bude fungovat v sobotu od 09:00 do 21:00 a v neděli od 08:00 do 22:00.</p>
    </article>
  </body>
</html>