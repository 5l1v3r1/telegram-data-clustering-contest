<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tsitsipas-je-v-semifinale-turnaje-mistru-nadal-vyhral-z-mecbolu/1820700?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T18:32:00+00:00"/>
    <meta property="og:title" content="Tsitsipas je v semifinále Turnaje mistrů, Nadal vyhrál z mečbolu"/>
    <meta property="og:description" content="Londýn - Nováček na Turnaji mistrů Stefanos Tsitsipas je po Rakušanovi Dominicu Thiemovi druhým semifinalistou. Řecký tenista dnes zdolal v Londýně obhájce trofeje Němce Alexandera Zvereva 6:3 a 6:2, má na kontě dvě výhry a jistý postup ze skupiny Andreho Agassiho. A to i díky třísetovému vítězství světové jedničky Rafaela Nadala ze Španělska, který v duelu s Rusem Daniilem Medveděvem odvrátil mečbol a zvítězil 6:7, 6:3 a 7:6."/>
  </head>
  <body>
    <article>
      <h1>Tsitsipas je v semifinále Turnaje mistrů, Nadal vyhrál z mečbolu</h1>
      <address><time datetime="2019-11-13T18:32:00+00:00">13 Nov 2019, 18:32</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Nováček na Turnaji mistrů Stefanos Tsitsipas je po Rakušanovi Dominicu Thiemovi druhým semifinalistou. Řecký tenista dnes zdolal v Londýně obhájce trofeje Němce Alexandera Zvereva 6:3 a 6:2, má na kontě dvě výhry a jistý postup ze skupiny Andreho Agassiho. A to i díky třísetovému vítězství světové jedničky Rafaela Nadala ze Španělska, který v duelu s Rusem Daniilem Medveděvem odvrátil mečbol a zvítězil 6:7, 6:3 a 7:6.</p>
      <slideshow>
        <figure>
          <img src="https://i3.cn.cz/6/1573664940_P201911130983401.jpg"/>
        </figure>
        <figure>
          <img src="https://i3.cn.cz/6/1573657091_P201911130807101.jpg"/>
        </figure>
        <figure>
          <img src="https://i3.cn.cz/6/1573657095_P201911130807401.jpg"/>
        </figure>
        <figure>
          <img src="https://i3.cn.cz/6/1573657016_P201911130805301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3376">Fotogalerie: Tenisový Turnaj mistrů 2019</a>
        </figcaption>
      </slideshow>
      <p>Jednadvacetiletý Tsitsipas potvrdil, že se mu proti o rok staršímu Zverevovi, což z jejich zápasu dělalo nejmladší souboj na Masters po deseti letech, daří. Němce porazil počtvrté za sebou. Řek čelil jedinému brejkbolu, který v páté hře odvrátil a sám získal servis soupeře třikrát, a to díky tlaku po druhém podání.</p>
      <p>Poprvé prorazil Němcův servis na 5:3, čímž rozhodl první set. Brejkem vstoupil Tsitsipas do druhého setu, další přidal na 4:1 a duel se Zverevem, kterému nepomohlo ani nahlížení do telefonu v jedné pauze, dovedl suverénně do vítězného konce.</p>
      <p>Mnohem větší drama přinesl první dnešní zápas. Nadal v pondělí podlehl Zverevovi a duel s Medveděvem si už nemohl dovolit ztratit. Přesto se zdálo, že se bude radovat jeho o deset let mladší soupeř. Rus se dostal v třetí sadě do vedení 5:1 a navíc získal mečbol, Nadal ale předvedl svého bojovného ducha, jenž ho zdobí celou kariéru a pomohl mu k zisku 19 grandslamových titulů.</p>
      <p>Pěti gamy za sebou otočil na 6:5, Medveděv ještě zachránil tie-break, ale v něm zvítězil 7:4 španělský favorit. Nadal po dvou hodinách a 44 minutách využil první mečbol, když Medveděvův bekhendový úder skončil těsně v autu. Talentovaného Rusa porazil Španěl letos i potřetí po finálových zápasech v Montrealu a na US Open.</p>
      <p>"Dnes se stalo něco, co se stane jednou za tisíc zápasů," řekl Nadal k obratu a mečbolu, který odvrátil dokonalým kraťasem. "Když čelíte mečbolu, říkáte si, za pět minut jsem v šatně, takže už hrajete uvolněně, protože jste téměř poraženi," dodal.</p>
      <p>Vítězství výrazně pomohlo Nadalovi v boji o pozici světové jedničky na konci roku, o kterou ho chce připravit Novak Djokovič. Srb nyní musí celý turnaj vyhrát, Nadalovi stačí postoupit do finále.</p>
      <h3>Výsledky tenisového Turnaje mistrů v Londýně</h3>
      <h4>Skupina Andreho Agassiho:</h4>
      <p>Nadal (1-Šp.) - Medveděv (4-Rus.) 6:7 (3:7), 6:3, 7:6 (7:4), Tsitsipas (6-Řec.) - A. Zverev (7-Něm.) 6:3, 6:2.</p>
      <h4>Tabulka:</h4>
      <ul>
        <li>1. | Tsitsipas | 2 | 2 | 0 | 4:0 | 2</li>
        <li>2. | A. Zverev | 2 | 1 | 1 | 2:2 | 1</li>
        <li>3. | Nadal | 2 | 1 | 1 | 2:3 | 1</li>
        <li>4. | Medveděv | 2 | 0 | 2 | 1:4 | 0</li>
      </ul>
      <h4>Čtyřhra:</h4>
      <h4>Skupina Maxe Mirného:</h4>
      <p>Rojer, Tecau (6-Niz./Rum.) - Cabal, Farah (1-Kol.) 6:2, 5:7, 10:8, Herbert, Mahut (7-Fr.) - Krawietz, Mies (3-Něm.) 7:5, 7:6 (7:3).</p>
      <h4>Tabulka:</h4>
      <ul>
        <li>1. | Herbert, Mahut | 2 | 2 | 0 | 4:0 | 2</li>
        <li>2. | Krawietz, Mies | 2 | 1 | 1 | 2:3 | 1</li>
        <li>3. | Rojer, Tecau | 2 | 1 | 1 | 3:3 | 1</li>
        <li>4. | Cabal, Farah | 2 | 0 | 2 | 1:4 | 0</li>
      </ul>
    </article>
  </body>
</html>