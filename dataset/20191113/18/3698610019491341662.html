<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-sbu-nemaye-dostovirnih-vidomostey-scho-akciya-ni-kapitulyaciyi-bula-proplachena-bakanov-329554_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T18:50:00+00:00"/>
    <meta property="og:title" content="У СБУ немає достовірних відомостей, що акція &quot;Ні капітуляції&quot; була проплачена – Баканов"/>
    <meta property="og:description" content="Щодо акції ніяких проваджень немає, заявив голова СБУ."/>
  </head>
  <body>
    <article>
      <h1>У СБУ немає достовірних відомостей, що акція "Ні капітуляції" була проплачена – Баканов</h1>
      <h2>Щодо акції ніяких проваджень немає, заявив голова СБУ.</h2>
      <address>
        <time datetime="2019-11-13T18:50:00+00:00">13 Nov 2019, 18:50</time>
      </address>
      <p>У Служби безпеки України немає достовірних відомостей, які б підтверджували факт проплати акції <a href="https://dt.ua/POLITICS/zelenskiy-protistaviv-uchasnikiv-akciy-ni-kapitulyaciy-i-meshkanciv-zolotogo-327541_.html"><b>"Ні капітуляції"</b></a>, заявив голова СБУ Іван Баканов в інтерв'ю виданню <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">"Главком"</a>.</p>
      <p>"У нас немає достовірних відомостей, які б підтверджували цей факт. Питаннями протестних акцій в СБУ займається Департамент захисту національної державності. Звісно, ми за цим спостерігаємо. Знаєте, демократія – не найкраща форма правління, але кращої досі не придумали. Треба розуміти, що громадські організації мають право збирати гроші та витрачати їх – у тому числі, на акції", - заявив він.</p>
      <p>Баканов зазначив, що наразі у спецслужбі немає провадження щодо акції "Ні капітуляції".</p>
      <p>Раніше глава фракції "Слуга народу" Давид <a href="https://dt.ua/POLITICS/arahamiya-vibachivsya-za-obrazu-na-adresu-uchasnikiv-protestu-ni-kapitulyaciyi-326243_.html"><b>Арахамія обіцяв направити відомі йому дані до СБУ</b></a> щодо нібито оплати участі в акціях протесту в Україні. Він також сказав, що не хотів своєю заявою щодо проплаченності образити тих, хто був учасником акцій з ідеологічних міркувань.</p>
      <p>1 жовтня президент Володимир Зеленський повідомив, що Тристороння контактна група <b><a href="https://dt.ua/POLITICS/zelenskiy-pidtverdiv-uzgodzhennya-formuli-shtaynmayera-325073_.html">погодила "формулу Штайнмаєра"</a></b> і розведення сил та засобів в районі Петрівського і Золотого. Він також анонсував розробку нового <b><a href="https://dt.ua/POLITICS/zelenskiy-zaviv-pro-stvorennya-novogo-zakonu-schodo-osoblivogo-poryadku-samovryaduvannya-v-ordlo-325075_.html">законопроекту про "особливий статус" Донбасу з урахуванням "формули Штайнмаєра"</a></b>. </p>
      <p>Заяви <a href="https://dt.ua/UKRAINE/na-bankoviy-i-maydani-prohodyat-mitingi-proti-formuli-shtaynmayyera-325085_.html"><b>Зеленського спровокували масові протести</b></a> в Києві й інших українських містах. 6 жовтня у столиці відбулось <b><a href="https://dt.ua/UKRAINE/u-centri-kiyeva-rozpochalosya-viche-proti-formuli-shtaynmayera-325498_.html">багатотисячне віче "Ні капітуляції!"</a></b>. Проти "формули Штайнмаєра" виступили низка обласних і міських рад.</p>
      <p>Детальніше про "формулу Штайнмаєра" і наслідки її можливої реалізації читайте у статтях Тетяни Силіної <a href="https://dt.ua/internal/formula-viboru-324157_.html"><b>"Формула вибору"</b></a>  і Костянтина Єлісєєва <b><a href="https://dt.ua/internal/diyavol-u-formuli-325159_.html">"Диявол – у формулі"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/0JPQu9Cw0LLQutC+0Lw=">Главком</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>