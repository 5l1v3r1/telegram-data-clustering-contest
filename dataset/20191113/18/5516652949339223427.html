<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425665/oi-leipsoi-entypwsiazoyn-se-londino-kai-thessalonikh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T18:10:01+00:00"/>
    <meta property="og:title" content="Οι Λειψοί εντυπωσιάζουν σε Λονδίνο και Θεσσαλονίκη"/>
    <meta property="og:description" content="Ως νέα και ποιοτική πρόταση διακοπών στα Δωδεκάνησα, αναδείχθηκαν οι Λειψοί μέσα από τις πρόσφατες εκθεσιακές συμμετοχές του Δήμου Λειψών στο εξωτερικό και την Ελλάδα."/>
  </head>
  <body>
    <article>
      <h1>Οι Λειψοί εντυπωσιάζουν σε Λονδίνο και Θεσσαλονίκη</h1>
      <address>
        <time datetime="2019-11-13T18:10:01+00:00">13 Nov 2019, 18:10</time>
      </address>
      <p>
        <b>Ως νέα και ποιοτική πρόταση διακοπών στα Δωδεκάνησα, αναδείχθηκαν οι Λειψοί μέσα από τις πρόσφατες εκθεσιακές συμμετοχές του Δήμου Λειψών στο εξωτερικό και την Ελλάδα.</b>
      </p>
      <p>Το καλαίσθητο όσο και πρωτοποριακό περίπτερο της Περιφέρειας Νοτίου Αιγαίου μετέφερε έστω και νοερά τους επισκέπτες της διεθνούς έκθεσης Τουρισμού WTM 2019 από το Λονδίνο στον αυθεντικό κόσμο των Λειψών που συμμετείχαν με δικό τους stand μεταξύ 4-6 Νοεμβρίου 2019.</p>
      <p>Άλλωστε, οι εικόνες από τους εξωτικούς Λειψούς που έχουν κατακλύσει το διαδίκτυο το τελευταίο διάστημα μετά την προγραμματισμένη επίσκεψη δεκάδων instagrammers που οργανώθηκε πρόσφατα από τον Δήμο, αποτέλεσε το κατάλληλο θέλγητρο για να παρακινήσει δημοσιογράφους, επαγγελματίες και κοινό να ενδιαφερθούν για το νησί της θεάς Καλυψούς.</p>
      <p>Με τη στήριξη εξειδικευμένης εταιρείας συμβούλων, προγραμματίστηκαν ενημερωτικές συναντήσεις με bloggers και δημοσιογράφους που φημίζονται για τα αφιερώματά τους σχετικά με άγνωστους προορισμούς και καλά κρυμμένα μυστικά του Αιγαίου!</p>
      <p>Στην προστιθέμενη αξία του προορισμού, οι συμμετέχοντες στα επαγγελματικά ραντεβού συνεκτίμησαν και τις οικολογικές προεκτάσεις με τις πρωτοβουλίες της δημοτικής αρχής για την κατάργηση πλαστικών μιας χρήσης, γεγονός που έχει λάβει ήδη διεθνή προβολή.</p>
      <figure>
        <img src="https://www.rodiaki.gr/medias/2019/11/12/bfe648e702a987e29874ce55e7c16d53.jpg"/>
      </figure>
      <p>Τη «σκυτάλη» πήρε τριμελής δυναμική αποστολή αποτελούμενη από την κυρία Ευαγγελίστρια Λαουντού, τον κ. Κωνσταντίνο Μπουράκη και την κυρία Πετρούλα Σεΐτη που ενθουσίασαν το κοινό της έκθεσης Philoxenia 2019 στη Θεσσαλονίκη, με τη θετική αύρα που εκπέμπει ο προορισμός! Τοπικά εδέσματα και εκλεκτός οίνος συνόδευαν ιδανικά το προωθητικό υλικό και προπάντων τη ζεστή και φιλική διάθεση των εκπροσώπων του μαγευτικού παραδείσου των Δωδεκανήσων.</p>
      <p>Ανάμεσα στους δεκάδες νέους φίλους που κέρδισε ο προορισμός στη Θεσσαλονίκη το τριήμερο 8-11 Νοεμβρίου 2019, ήταν και ο Περιφερειάρχης της Κεντρικής Μακεδονίας, Απόστολος Τζιτζικώστας που υποσχέθηκε να επισκεφθεί τους Λειψούς προκειμένου να βιώσει τη μοναδική εξωτική εμπειρία.</p>
      <figure>
        <img src="https://www.rodiaki.gr/medias/2019/11/12/f32b52cad5625dbbf043c6d4ef766ea6.jpg"/>
      </figure>
      <p>«Τα τελευταία χρόνια «χτίζουμε» το όνομα του προορισμού μέσα από στοχευμένες και πρωτότυπες κινήσεις, δίνοντας πολλές φορές το παράδειγμα όχι μόνο στα Δωδεκάνησα αλλά σε όλη την Ελλάδα. Οι επιδόσεις που σημειώνουμε επιβραβεύουν τις προσπάθειές μας και η αγάπη του ταξιδιωτικού κοινού μας εμπνέει για τα επόμενα βήματα», δήλωσε ο Δήμαρχος Λειψών κ. Φώτης Μάγγος, αναφορικά με τη στρατηγική του Δήμου για την τουριστική προβολή και ανάπτυξη του νησιού.</p>
    </article>
  </body>
</html>