<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a0%d7%93%d7%9c-%d7%9f/%d7%9c%d7%9e%d7%a8%d7%95%d7%aa-%d7%94%d7%94%d7%aa%d7%a0%d7%92%d7%93%d7%95%d7%99%d7%95%d7%aa-%d7%94%d7%95%d7%aa%d7%9e-%d7%9c-%d7%90%d7%99%d7%a9%d7%a8%d7%94-%d7%90%d7%aa-%d7%94%d7%aa%d7%9b%d7%a0%d7%99%d7%aa-%d7%91%d7%a9%d7%98%d7%97-%d7%9e%d7%97%d7%a0%d7%94-%d7%a1%d7%99%d7%a8%d7%a7%d7%99%d7%9f-%d7%91%d7%a4%d7%aa%d7%97-%d7%aa%d7%a7%d7%95%d7%94-417698/12"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-13T18:45:00+00:00"/>
    <meta property="og:title" content="למרות ההתנגדויות: הותמ&quot;ל אישרה את התכנית בשטח מחנה 'סירקין' בפתח תקוה"/>
    <meta property="og:description" content="אחרי מחאות רבות והגשת אלפי התנגדויות, הותמ&quot;ל הודיעה הערב (רביעי) כי החליטה לאשר את תכנית הבניה בשטח מחנה סירקין. התכנית תכלול בין היתר 8,500 יחידות דיור ו-270 אלף מ&quot;ר לשטחי מסחר ותעסוקה. העירייה: &quot;התכנית אושרה בכפוף לחלק ניכר מדרישותינו&quot;. מטה המאבק: &quot;החלטה לא אחראית ומסוכנת. נפנה למישור המשפטי&quot;"/>
  </head>
  <body>
    <article>
      <h1>למרות ההתנגדויות: הותמ"ל אישרה את התכנית בשטח מחנה 'סירקין' בפתח תקוה</h1>
      <h2>אחרי מחאות רבות והגשת אלפי התנגדויות, הותמ"ל הודיעה הערב (רביעי) כי החליטה לאשר את תכנית הבניה בשטח מחנה סירקין. התכנית תכלול בין היתר 8,500 יחידות דיור ו-270 אלף מ"ר לשטחי מסחר ותעסוקה. העירייה: "התכנית אושרה בכפוף לחלק ניכר מדרישותינו". מטה המאבק: "החלטה לא אחראית ומסוכנת. נפנה למישור המשפטי"</h2>
      <address><time datetime="2019-11-13T18:45:00+00:00">13 Nov 2019, 18:45</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2019/2/7/5ecad9f3-a8cd-41b5-bd94-43058b0f23e2.jpg"/>
        <figcaption>תכנית הבנייה שאושרה. צילום: רשות מקרקעי ישראל</figcaption>
      </figure>
      <p>הוועדה הארצית לתכנון ולבנייה למתחמים מועדפים לדיור (ותמ"ל) אישרה היום (רביעי) את התכנית בשטח מחנה 'סירקין' בפתח תקוה. זאת על רקע אלפי התנגדויות ומאבק ממושך שניהלו התושבים בדרישה למצוא פתרונות תחבורה הכרחיים ושמירה על הטבע. בעקבות ההחלטה הודיע <a href="http://mynetpetahtikva.co.il/%d7%97%d7%93%d7%a9%d7%95%d7%aa/%d7%a6%d7%a4%d7%95-%d7%9e%d7%90%d7%95%d7%aa-%d7%9e%d7%a4%d7%92%d7%99%d7%a0%d7%99%d7%9d-%d7%91%d7%a6%d7%95%d7%9e%d7%aa-%d7%a1%d7%99%d7%a8%d7%a7%d7%99%d7%9f-%d7%91%d7%9e%d7%97%d7%90%d7%94-%d7%a0%d7%92%d7%93-%d7%aa%d7%95%d7%9b%d7%a0%d7%99%d7%aa-%d7%91%d7%a0%d7%99%d7%99%d7%94-%d7%9e%d7%90%d7%a1%d7%99%d7%91%d7%99%d7%aa-%d7%9c%d7%9c%d7%90-%d7%aa%d7%a9%d7%aa%d7%99%d7%95%d7%aa-%d7%95%d7%99%d7%93%d7%90%d7%95-398014/9">מטה המאבק נגד תכנית סירקין</a>, כי יפנה את מאמציו למישור המשפטי במטרה להפוך את ההחלטה.</p>
      <p>התכנית ממוקמת בחלקה המזרחי של העיר, בסמיכות לשכונת עמישב בשטח המשמש היום את מחנה צה"ל 'סירקין'. שטח זה עתיד להתפנות כחלק ממהלך כולל של מעבר מחנות צה"ל ממרכז הארץ לנגב ופיתוח שכונות מגורים בשטחם.</p>
      <p>שטחה של התוכנית 2,500 דונם והיא כוללת רובע מגורים חדש ובו 8,500 יחידות דיור במגוון סוגי בינוי ובגבהים שונים הנעים בין 3-30 קומות. מתוך כלל יחידות הדיור, 2,500 יוקצו עבור דירות קטנות וכן 600 יחידות יוקצו עבור דיור מיוחד. בנוסף, התכנית כוללת 270 אלף מ"ר שטחי מסחר ותעסוקה אשר פרוסים לאורך חזיתות מסחריות וכן בשני אזורי תעסוקה בצפון ובדרום התכנית, ופארק עירוני רחב המחבר את הרובע לעיר הוותיקה.</p>
      <p>ירון קדושים, חבר מטה מאבק סירקין וחבר המטה להגנת הדר גנים, אמר הערב: "הגשנו אלפי התנגדויות של אלפי תושבים, אבל המדינה בחרה להתעלם מהן. גם התעלמות מהתנגדות מקצועית רחבה ומקיפה של מטה מאבק סירקין. הוועדה למשל קבעה כי לא תאפשר התניה של שלביות תחבורה, כי "אם לא יבצעו את התשתיות תחבורה, הבניה תיתקע" - זו טענה הזויה. עכשיו המאבק עובר למישור המשפטי ונמצה כל הליך שצריך למען תושבי העיר שלנו".</p>
      <figure>
        <img src="http://mynetpetahtikva.co.il/dyncontent/2019/7/28/35d6aaff-15bb-418b-ad05-33418db734b4.jpeg"/>
        <figcaption>הפגנה בסירקין | צילום: מתן דויטש</figcaption>
      </figure>
      <p>משה פישר, ראש מטה המאבק, הוסיף: "לצערינו, אנו רואים פעם אחר פעם, וכך גם עכשיו, שהותמ"ל עובדת באופן לא דמוקרטי ויותר מכך, לא אחראי ולא מקצועי. הניסיון של הותמ"ל למסגר את תכנית הותמ"ל במסגרת שתבודד אותו מאחריותו היא לא יותר ממדיניות של "ראש קטן". חבל שמתעלמים מפנייתם של אלפי אזרחים תושבי פ"ת שחתמו על התנגדויות מפורטות ורציניות. ההתעלמות הבוטה כל הקשור לשמירה על "שלביות נכונה, <a href="http://mynetpetahtikva.co.il/%d7%97%d7%93%d7%a9%d7%95%d7%aa/%d7%91%d7%92%d7%9c%d7%9c-%d7%aa%d7%9b%d7%a0%d7%99%d7%aa-%d7%94%d7%91%d7%a0%d7%99%d7%99%d7%94-%d7%91%d7%a1%d7%99%d7%a8%d7%a7%d7%99%d7%9f-3-700-%d7%a2%d7%a6%d7%99%d7%9d-%d7%a2%d7%aa%d7%99%d7%a7%d7%99%d7%9d-%d7%a2%d7%9c%d7%95%d7%9c%d7%99%d7%9d-%d7%9c%d7%94%d7%99%d7%9b%d7%a8%d7%aa-%d7%95%d7%99%d7%93%d7%90%d7%95-405895/13">שמירת העצים והטבע</a>  ופתרונות תחבורה הכרחיים, בסיסיים והעדר תחבורה ציבורית ראויה תילקח בחשבון בעתירה שתוגש לבית המשפט.</p>
      <p>"מעבר לציניות ולחוסר שיקול הדעת, יש כאן נזק אפשרי בלתי הפיך שאיש ממובילי הותמ"ל לא ייקח עליו אחריות . את פירות הכשלון התכנוני ואת הנזק הסביבתי הנורא יאכלו תושבי פ"ת והאיזור כולו. חזקה עלינו שנאבק למען שינוי ההחלטה הרעה והמוטעית".</p>
      <p>
        <b>הותמ"ל: "ביצענו בדיקה מקיפה"</b>
      </p>
      <p>בותמ"ל טוענים הערב מנגד כי לנושא התחבורה ועומסי התנועה הגדולים הקיימים במרחב התכנית ניתן מענה ראוי. "על מנת לתת פתרון מיטבי, נערכה על ידי רשות מקרקעי ישראל וצוות הותמ"ל בדיקה תחבורתית מקיפה אשר בחנה את כלל הפיתוח הצפוי במרחב עד שנת 2040 והמענים התחבורתיים הדרושים הנגזרים מכך. לאחר מהלך מקיף למיפוי הצרכים התחבורתיים, פורטו הפרויקטים התחבורתיים הדרושים במרחב, תוך תיאומם מול הגורמים האמונים לקידומם והבטחת מענה תקציבי ליישומם".</p>
      <p>עוד מציינים בותמ"ל בין הפרויקטים התחבורתיים שקודמו במסגרת הבדיקה התחבורתית לאזור: הקמת כביש שיחבר את מתחם המגורים ומזרח פתח תקוה לראש העיר; הקמת כביש שיחבר בין מתחם המגורים ומזרח פתח תקוה לכביש 471 דרך מחלף "עמישב"; חיבור מתחם המגורים עם תחנת הרכבת החדשה שתוקם באלעד; הרחבת תחנת "סגולה", שדרוג מחלף "עמישב", הקמת שתי תחנות מטרו במתחם, ועוד.</p>
      <p>בתכנית נכללו שני כבישים אזוריים חדשים המקשרים את רובע המגורים לדרכים ארציות, לעיר הוותיקה ולתחנת הרכבת החדשה שצפויה לקום בסמוך לאלעד, וכן הכללת אפשרות להעברת קו המטרו העתידי בתחום הרחוב הראשי של הרובע, כולל שתי תחנות.</p>
      <p>בעיריית פתח תקוה הביעו הערב שביעות רצון מאישור התכנון. ראש העיר רמי גרינברג: "לאחר שנלחמנו ופעלנו ללא לאות מול כל גורמי הממשלה, לרבות מינהל התכנון, מינהל מקרקעי ישראל ומשרד התחבורה, התקבלה היום החלטה בותמ"ל לאשר את תכנית סירקין, בכפוף לחלק ניכר מדרישתנו. נלחמנו בכל חזית אפשרית על מנת למצות את כל הכלים החוקיים העומדים לרשותנו כדי לדאוג למענה תחבורתי הולם שיתאים לגידול האוכלוסייה באזור. נמשיך לפעול בכל הדרכים העומדות לרשותנו על מנת להבטיח כי כל ההתחייבויות שניתנו לנו בסיכומים מול שר התחבורה הקודם, ישראל כץ, ושר התחבורה הנוכחי, בצלאל סמוטריץ', יישומו באופן מלא בשטח. נעשה כל שניתן לטובת התושבים ואיכות חייהם ולטובת בנייה המתקדמת בקצב התקדמות התשתיות במקום".</p>
    </article>
  </body>
</html>