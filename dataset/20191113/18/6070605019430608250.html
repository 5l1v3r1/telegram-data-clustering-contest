<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Anticorrupcio-imputar-Francisco-Gonzalez-Villarejo_0_2343365861.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T18:48:23+00:00"/>
    <meta property="og:title" content="Anticorrupció demana imputar Francisco González pel cas Villarejo"/>
    <meta property="og:description" content="Vol la citació de l'expresident del banc entre el 2000 i el 2018 per suborn i revelació de secrets"/>
  </head>
  <body>
    <article>
      <h1>Anticorrupció demana imputar Francisco González pel cas Villarejo</h1>
      <h2>Vol la citació de l'expresident del banc entre el 2000 i el 2018 per suborn i revelació de secrets</h2>
      <address>
        <time datetime="2019-11-13T18:48:23+00:00">13 Nov 2019, 18:48</time>
      </address>
      <p>El 25 d’abril del 2017 una denúncia anònima donava el tret de sortida a la investigació sobre les activitats de l’excomissari de policia José Manuel Villarejo. El novembre d’aquell any el controvertit Villarejo ingressava a la presó. El gener del 2019, dies després de l’adeu de Francisco González al càrrec de president del BBVA, es coneixia que la justícia investigava el banc per fer espionatges mitjançant l’excomissari. Al juliol, <a href="https://www.ara.cat/economia/Audiencia-Nacional-imputa-al-BBVA_0_2279172219.html">el banc passava a ser imputat</a>. I aquest dimecres, quan l’operació Tàndem ja té 18 peces diferents, la Fiscalia ha demanat finalment la imputació del veterà exbanquer. <br/>Anticorrupció ha demanat que González i altres membres de la cúpula del banc quedessin imputats mitjançant un escrit al jutge instructor, Manuel García Castellón, per tal que citi González en qualitat d’investigat pels delictes de suborn i revelació de secrets.</p>
      <p>El nom de González arriba acompanyat del de Juan Asúa, que és l’actual assessor de capçalera de Carlos Torres, el nou president del segon banc espanyol –i segon també en implantació a Catalunya–. Durant els anys que investiga el jutge, Asúa va ser responsable del BBVA a Espanya i Portugal i responsable de banca corporativa i d’inversió.</p>
      <p>També apareix al llistat Eduardo Arbizu, que va ser cessat al juliol, quan era responsable de regulació i control intern del banc. Com en el cas de González i Asúa, se li imputen els delictes de suborn i revelació de secrets.</p>
      <h3>El banquer promet col·laborar</h3>
      <p>González, totpoderós president del BBVA entre l’any 2000 i el 2018, ha afirmat hores després en un comunicat que vol col·laborar amb la investigació. El banquer afirmava que des de l’inici de la investigació ha estat “màximament interessat en col·laborar amb la justícia amb la màxima transparència i objectivitat”. En el seu dia, González va demanar separar les actuacions individuals de les de l’entitat, que va qualificar d’“irreprotxable”. Això permetia albirar la seva estratègia de defensa, que passarà, amb tota probabilitat, per assenyalar el responsable de seguretat del banc.</p>
      <p>González va cedir la presidència del banc després de molts ajornaments el 31 de desembre del 2018 per quedar-se en la presidència d’honor, càrrec que va abandonar al març.</p>
    </article>
  </body>
</html>