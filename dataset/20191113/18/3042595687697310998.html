<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/harnes-domt-for-cannabisdyrking/71812268"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T18:54:28+00:00"/>
    <meta property="og:title" content="Harnes dømt for cannabisdyrking"/>
    <meta property="og:description" content="Ble frikjent i sommer. Nå kan eks-torpedoen havne i fengsel."/>
  </head>
  <body>
    <article>
      <h1>Harnes dømt for cannabisdyrking</h1>
      <h2>Ble frikjent i sommer. Nå kan eks-torpedoen havne i fengsel.</h2>
      <address><time datetime="2019-11-13T18:54:28+00:00">13 Nov 2019, 18:54</time> by <a rel="author">Audun Hageskal</a></address>
      <p>Eks-torpedo og tidligere Bandidos-leder Lars Harnes er dømt til 15 måneders fengsel for dyrking av cannabis. Det kommer fram i en fersk dom fra Eidsivating lagmannsrett.</p>
      <p>
        <b>Dommen kommer drøye fire måneder etter at <a href="https://www.dagbladet.no/nyheter/harnes-frikjent-for-cannabisdyrking/71220744">Nedre Romerike tingrett slo fast at 51-åringen skulle frifinnes i samme sak</a>. Harnes' forsvarer, advokat Øyvind Bratlien, har onsdag kveld ikke vært tilgjengelig for kommentar.</b>
      </p>
      <p>Det var i desember i 2015 at politiet banket på døra til en enebolig i Fet. Ingen var hjemme, men bak husets fire vegger fant politiet langt mer enn forventet. Velutstyrt med tekniske løsninger for varme, vanning og lys, var boligen rigget med ett formål: dyrking av cannabis. På stedet ble det blant annet beslaglagt 277 planter.</p>
      <h3>Rigget for produksjon</h3>
      <p>Selv om Harnes nå domfelles, er lagmannsretten uenig med aktor Kari Karlsen Aas' påstand om at Harnes var en av hovedmennene bak cannabisplantasjen. Eks-torpedoen nektet, i likhet med i tingretten, å avgi forklaring i lagmannsretten. Selv satt han varetektsfengslet i forbindelse med den såkalte Sult-saken, da politiet aksjonerte mot boligen i Fet.</p>
      <p>Lagmannsretten mener likevel at det er flere bevis som knytter Harnes og cannabisproduksjonen sammen, og at det bare er en teoretisk mulighet for at han ikke har hatt en rolle i plantasjen. Blant annet vises det til innkjøp gjort med hans bankkort og observasjoner av ham ved den aktuelle boligen.</p>
      <p>Ifølge den ferske dommen var det omfattende produksjon som ble drevet i eneboligen. Alle rom i det toetasjes huset ble brukt i forbindelse med plantasjedriften.</p>
      <figure>
        <img src="https://dbstatic.no/71812342.jpg?imageId=71812342&amp;width=512&amp;height=308"/>
        <figcaption><b>BESLAG:</b> I boligen fant politiet blant annet disse cannabisplantene. Foto: Politiet Vis mer</figcaption>
      </figure>
      <p>
        <b>- Veggene og vinduer var kledd med sølvfolie, planter sto i egne planteseksjoner, det var installert et selvgående vanningssystem, det hang lamper styrt med tidsur over plantene, og det var installert friskluftventiler i alle rom. I andre etasje ble det funnet en større mengde stiklinger, samt høstede toppskudd som lå til tørking i egne stativer, heter det i dommen fra lagmannsrett.</b>
      </p>
      <p>Harnes har fra tidligere et omfattende rulleblad som inneholder et titall dommer for blant annet ran og grov vold. I 2006 ble han dømt til åtte års forvaring, men slapp ut etter å ha <a href="https://www.dagbladet.no/nyheter/bandidos-sjef-sier-han-vil-bli-katolikk-og-teolog---besluttet-loslatt/62372873">studert ved Menighetsfakultetet og erklært at han ville gå over til katolisismen</a>.</p>
      <h3>Fra dom til frifinnelse</h3>
      <p>Da saken gikk i Nedre Romerike tingrett i juni, sto også en mann (42) tiltalt. Han hadde vært registrert som leietaker av boligen hvor plantasjen ble funnet, og ble i tingretten dømt til sju måneder og tre dagers fengsel, hvorav seks av dem betinget. Lagmannsretten valgte på sin side å frifinne mannen.</p>
      <p>
        <b>42-åringens advokat, Alexander Greaker, sier til Dagbladet at klienten er svært glad for resultatet.</b>
      </p>
      <p>- Han er veldig fornøyd med å nå bli fullstendig frikjent. Vi kommer til å kreve erstatning for uberettiget straffeforfølging, sier Greaker.</p>
      <figure>
        <img src="https://dbstatic.no/71812387.jpg?imageId=71812387&amp;x=3.7533512064343&amp;y=4.4354838709677&amp;cropw=86.058981233244&amp;croph=77.822580645161&amp;width=321&amp;height=193"/>
        <figcaption><b>FORSVARER:</b> Advokat Alexander Greakers klient gikk fra fengselsstraff i tingretten til frifinnelse i lagmannsretten. Foto: Rune Stoltz Bertinussen / NTB scanpix Vis mer</figcaption>
      </figure>
      <p>I likhet med i tingretten avga hans klient forklaring, og erkjente å ha inngått leiekontrakten for boligen. Han avviste imidlertid all kjennskap til hva boligen skulle brukes til. Lagmannsretten mener at 42-åringen ikke kan klandres for at han ikke forsto at huset skulle benyttes til cannabisproduksjon.</p>
      <p>- En ting er at han forsto at han gjennom å være stråmann skaffet kriminelle adgang til å benytte huset, noe annet er om han burde forstått konkret hva som var formålet med leieforholdet, heter det i dommen.</p>
    </article>
  </body>
</html>