<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425655/astra-airlines-oi-akyrwseis-pthsewn-kai-h-epomenh-hmera-gia-thn-etaireia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T18:40:02+00:00"/>
    <meta property="og:title" content="Astra Airlines: Οι ακυρώσεις πτήσεων και η επόμενη ημέρα για την εταιρεία"/>
    <meta property="og:description" content="Μαύρα σύννεφα φαίνεται να απλώνονται πάνω από τη θεσσαλονικιώτικη αεροπορική εταιρεία «Astra Airlines»."/>
  </head>
  <body>
    <article>
      <h1>Astra Airlines: Οι ακυρώσεις πτήσεων και η επόμενη ημέρα για την εταιρεία</h1>
      <address>
        <time datetime="2019-11-13T18:40:02+00:00">13 Nov 2019, 18:40</time>
      </address>
      <p>
        <b>Μαύρα σύννεφα φαίνεται να απλώνονται πάνω από τη θεσσαλονικιώτικη αεροπορική εταιρεία «Astra Airlines».</b>
      </p>
      <p>Σύμφωνα με πληροφορίες, η εταιρεία φέρεται να ταλαιπωρείται από οικονομικά προβλήματα που δεν της επιτρέπουν την απρόσκοπτη λειτουργία της.</p>
      <p>Απόρροια αυτού είναι να δημιουργούνται προβλήματα με τις κρατήσεις, αλλά και με τις πτήσεις.</p>
      <p><b>Τη βιωσιμότητα της Astra Airlines θα εξετάσει η ΥΠΑ</b><br/>Σε ελέγχους για την κατάσταση της αεροπορικής εταιρείας Astra Airlines αναμένεται να προχωρήσει η Υπηρεσία Πολιτικής Αεροπορίας (ΥΠΑ).</p>
      <p>Αφορμή για αυτό αποτέλεσε η ένδειξη οικονομικών προβλημάτων που εμφανίζει η εταιρεία τις τελευταίες ημέρες, με αποτέλεσμα να προχωρεί σε ακυρώσεις πτήσεων και μάλιστα σε επιδοτούμενα από το κράτος άγονα δρομολόγια.</p>
      <p>Η Astra Airlines, που έχει ως βάση της το αεροδρόμιο Μακεδονία, εκτελεί απευθείας πτήσεις από και προς Θεσσαλονίκη προς Χίο, Μυτιλήνη, Σάμο, Λήμνο, Ικαρία, Ηράκλειο και Κω. Όπως και από Αθήνα προς Χίο, Κοζάνη, Καστοριά και Ικαρία.</p>
      <p>Μαζικές ακυρώσεις πτήσεων, όπως αυτές που συνδέουν τη Χίο με τη Θεσσαλονίκη και την Αθήνα, όπως και την Κω με τη Θεσσαλονίκη, έγιναν το Σάββατο. Οι επιβάτες ενημερώθηκαν ότι λόγω της ακύρωσης των προγραμματισμένων πτήσεων θα τους επιστραφεί το αντίτιμο του εισιτηρίου που έχουν καταβάλει.</p>
      <p>Η Astra Airlines πραγματοποίησε την πρώτη εμπορική της πτήση τον Ιούλιο του 2008, ενώ από το 2015 δημιούργησε βάση στον Διεθνή Αερολιμένα Αθηνών και τεχνική βάση στον Ηράκλειο. Ο στόλος της αποτελείται από τέσσερα ιδιόκτητα αεροσκάφη.</p>
      <p><b>Ανακοίνωση προς το επιβατικό κοινό</b><br/>«Η εταιρεία ενημερώνει το επιβατικό κοινό σχετικά με τις πτήσεις που ακυρώθηκαν πρόσφατα ότι τα αιτήματα για την αποζημίωση των επιβατών θα εξεταστούν και θα απαντηθούν μέχρι την 15-11-2019. Ζητούμε συγγνώμη για την αναστάτωση που προκλήθηκε και εργαζόμαστε για την ομαλή και εύρυθμη συνέχιση των πτήσεών μας».</p>
      <p>Υπενθυμίζεται ότι η Astra Airlines εκτελεί απευθείας πτήσεις από και προς Θεσσαλονίκη, προς Λέσβο, Χίο, Σάμο, Λήμνο, Ικαρία, Ηράκλειο και Κω, καθώς και από Αθήνα προς Χίο, Κοζάνη, Καστοριά και Ικαρία.</p>
      <p>Πηγή: protothema.gr</p>
    </article>
  </body>
</html>