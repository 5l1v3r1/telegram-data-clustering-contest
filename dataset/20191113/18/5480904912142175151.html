<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pred-ctyrmi-lety-dal-darida-postupovy-gol-ted-chce-slavit-znovu/1820681?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T18:01:00+00:00"/>
    <meta property="og:title" content="Před čtyřmi lety dal Darida postupový gól, teď chce slavit znovu"/>
    <meta property="og:description" content="Plzeň - Před čtyřmi lety záložník Vladimír Darida zařídil svým premiérovým reprezentačním gólem vítězství českých fotbalistů 2:1 v Lotyšsku, po němž tým slavil postup z kvalifikace na mistrovství Evropy. Zastupující kapitán by se vůbec nezlobil, pokud by něco podobného zopakoval i ve čtvrtek proti Kosovu. Případný postup by si užil o to víc, že se předposlední utkání kvalifikace odehraje v jeho rodné Plzni."/>
  </head>
  <body>
    <article>
      <h1>Před čtyřmi lety dal Darida postupový gól, teď chce slavit znovu</h1>
      <address><time datetime="2019-11-13T18:01:00+00:00">13 Nov 2019, 18:01</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Před čtyřmi lety záložník Vladimír Darida zařídil svým premiérovým reprezentačním gólem vítězství českých fotbalistů 2:1 v Lotyšsku, po němž tým slavil postup z kvalifikace na mistrovství Evropy. Zastupující kapitán by se vůbec nezlobil, pokud by něco podobného zopakoval i ve čtvrtek proti Kosovu. Případný postup by si užil o to víc, že se předposlední utkání kvalifikace odehraje v jeho rodné Plzni.</p>
      <slideshow>
        <figure>
          <img src="https://i3.cn.cz/6/1573663286_P201911130944401.jpg"/>
        </figure>
        <figure>
          <img src="https://i3.cn.cz/6/1573662685_P201911130932901.jpg"/>
        </figure>
        <figure>
          <img src="https://i3.cn.cz/6/1573661855_P201911130917301.jpg"/>
        </figure>
        <figure>
          <img src="https://i3.cn.cz/6/1573661065_P201911130897801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>"Zápas v Lotyšsku si samozřejmě pamatuji. Dával tam gól i David Limberský, pro nás oba to byl první gól v reprezentaci. Po tom zápase přišel i postup na Euro, jsou to krásné vzpomínky. Doufám, že to prožiji znovu," řekl Darida na tiskové konferenci.</p>
      <p>Český celek drží před předposledním zápasem kvalifikace na druhém místě skupiny jednobodový náskok na třetí Kosovo a v případě čtvrteční výhry si zajistí postup.</p>
      <p>"Myslím, že z týmu je cítit ta atmosféra i důležitost toho zápasu. K tréninkům přistupujeme s maximální profesionalitou, i během chvil mimo trénink si všichni uvědomují, o co se při tomhle srazu jedná," řekl Darida.</p>
      <p>"Co jsme s trenérem (Šilhavým) nastoupili do téhle kvalifikace, tak zápasy vypadají dobře. Doufám, že v tom budeme pokračovat. Bylo by super, kdybychom už po čtvrtku měli rozhodnuto," dodal devětadvacetiletý záložník Herthy Berlín.</p>
      <p>V úvodním vzájemném duelu v září podlehl český tým v Kosovu 1:2. "Myslím, že jsme se z toho poučili, hlavně u těch inkasovaných gólů. Při tom druhém ze standardky jsme asi nebyli úplně zorganizovaní a v defenzivní činnosti jsme nebyli tak koncentrovaní. Tohle musíme určitě zlepšit. Hrajeme doma, takže nasazení nám určitě chybět nebude," podotkl Darida.</p>
      <p>Zastupující český kapitán se vrací do Plzně, jejímž je odchovancem. "Návrat do Plzně je pro mě osobně moc příjemný, moc se na zápas těším. Z Plzně pocházím, mám tady hodně kamarádů. Rodina, všichni se přijdou podívat na zápas. Doufám, že ve čtvrtek budeme všichni spokojení a budeme mít dobrou náladu," uvedl Darida.</p>
      <p>Kosovu kvůli zranění vypadl z kádru nejlepší střelec krátké reprezentační historie útočník Vedat Muriqi. "Když jsme se dozvěděli, že bude chybět, rychle jsme na to zareagovali a podívali jsme se na videu na druhého útočníka (Nuhiua). Je typologicky hodně podobný, taky vysoký, agresivní. Takže zase nějaký zásadní problém pro Kosovo to nebude. Musíme si dát pozor i na Rashicu, který umí jeden na jednoho, musíme ho zdvojovat. Musíme celou jejich ofenzivní část vymazat a vepředu vstřelit nějaké branky," řekl Darida.</p>
    </article>
  </body>
</html>