<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=954051"/>
    <meta property="og:site_name" content="Andhrajyothy"/>
    <meta property="article:published_time" content="2019-11-13T18:55:25+00:00"/>
    <meta property="og:title" content="నగర వాసులకు త్వరలో ‘నీరా’ రుచి!"/>
    <meta property="og:description" content="ADVT"/>
  </head>
  <body>
    <article>
      <h1>నగర వాసులకు త్వరలో ‘నీరా’ రుచి!</h1>
      <address>
        <time datetime="2019-11-13T18:55:25+00:00">13 Nov 2019, 18:55</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>హైదరాబాద్‌:</b> నీరా....ఈ మాట చాలా రోజుల నుంచి వినిపిస్తోంది. అయితే కల్లు తాగే వారికి ఇది సుపరిచితమే అయినా మిగిలిన వారికి మాత్రం దీని గురించి పూర్తిసమాచారం లేదు. అయితే గత కొన్నిరోజులుగా ఈ విషయంపై చర్చ జరుగుతోంవది. స్వచ్చమైన నీరా తాగడం వల్ల ఆరోగ్యానికి మేలు చేస్తుందని కూడా అధికారులు చెబుతున్నారు. కల్లుగీత కార్మికులు రోజూచెట్ల నుంచి తీసేదే నీరా. అంటే ఈత లేదా తాటి చెట్ల నుంచి వచ్చే పానీయం మొదటి దశనే నీరాగా చెప్పవచ్చు. నీరాకు కాస్తవేడి తగిలితే మెల్లమెల్లగా అది పులిసి కల్లుగా మారుతుంది. కల్లుగా మారక ముందు మొదటి నీరా పానీయం మత్తుకలిగించకపోగా ఆరోగ్యానికి సైతం మేలుచేస్తుందని ఇటీవల ఎక్సైజ్‌శాఖ మంత్రి శ్రీనివాస్‌ గౌడ్ ఒక ప్రకటనలో పేర్కొన్నారు. రకరకాల జబ్బులకు మంచి మందుగా కూడా పనిచేస్తుందని అన్నారు. ముఖ్యంగా నీరాలో ఉండే ఔషధ గుణాల వల్ల మధుమేహ వ్యాధి కూడాతగ్గే అవకాశం ఉందని అన్నారు. గతంలో తెలుగుదేశం ప్రభుత్వ హయాంలో కొంత కాలం టాంక్‌బండ్‌పై నీరా అమ్మకాలు జరిగాయి. తర్వాత దానిని నిలిపి వేశారు. తాజాగా తెలంగాణ ప్రభుత్వం నీరా అమ్మకాలు చేపట్టాలని నిర్ణయించింది. అందులో భాగంగానే ఇటీవల దీనిపై ఒక జీవో సైతం జారీ చేసింది.</p>
      <p> </p>
      <p>
        <b>నెక్లెస్‌రోడ్‌లో త్వరలో అమ్మకాలు</b>
      </p>
      <p>నీరా పానీయాన్ని ముందుగా నగర వాసులకు రుచి చూడబోతున్నారు. నిజానికి నీరా గ్రామాల్లో నివసించే వారికి అందుబాటులో ఉంటుంది. పట్టణవాసులకు దాని గురించి వినడం తప్ప అందుబాటులో ఉండడం లేదు. దానిని రుచి చూడాలనుకుంటే గ్రామాలకు వెళ్లాల్సిందే. కానీ తాజాగా ప్రభుత్వ నిర్ణయంతో ముందు నగరంలోనే అమ్మకాలు చేపట్టేందుకు ఏర్పాట్లు జరుగుతున్నాయి. నగరంలోని నెక్లెస్‌రోడ్‌లో జలవిహార్‌ వద్ద ఉన్న ప్రభుత్వ స్థలంలో నీరా అమ్మకాల స్టాల్స్‌ ఏర్పాటుకు సన్నాహాలు జరుగుతున్నాయి. శ్రీనివాస్‌గౌడ్‌, ప్రిన్సిపల్‌ సెక్రటరీ సోమేష్‌కుమార్‌ తదితరులు ఇక్కడి స్థలాన్నిపరిశీలించారు. కేవలం నీరా అమ్మకాలతో పాటు తెలంగాణ వంటకాలను కూడా అందుబాటులో ఉంచుతామని అధికారులు చెబుతున్నారు. హైదరాబాద్‌నగరానికి పెద్దసంఖ్యలో పర్యాటకుల సంఖ్యకూడా పెరుగుతోంది. నెక్లెస్‌రోడ్‌ను సందర్శించే వారి సంఖ్య కూడా అధికంగానే వుంది. నేపధ్యంలో నీరా అమ్మకాలకు విపరీతమైన క్రేజ్‌ పెరిగే అవకాశం ఉందని అధికారులు చెబుతున్నారు. టూరిజం శాఖ ఆధ్వర్యంలో ఈ నీరా స్టాల్స్‌ నిర్వహించే అవకాశం ఉంది. హైదరాబాద్‌ నగరంలో మొదటి దశ నీరా అమ్మకాలు పుంజుకున్నాక రాష్ట్రవ్యాప్తంగా మిగిలిన జిల్లాల్లోనూ స్టాల్స్‌ ఏర్పాటు చేస్తామని అధికారులు తెలిపారు.</p>
      <p> </p>
      <p>
        <b>దేశ విదేశాల్లోనూ నీరాకు ఆదరణ!</b>
      </p>
      <p>నీరా గురించి నగర వాసులకుపూర్తిస్థాయిలో అవగాహన లేదని, అమ్మకాలు ప్రారంభమైతే దానికి మరింత డిమాండ్‌ పెరుగుతుందని అబ్కారీశాఖ అధికారులు చెబుతున్నారు. కేవలం మనరాష్ట్రంలోనే కాదని, దేశ వ్యాప్తంగా దాదాపు అన్నిరాష్ర్టాల్లోనూ నీరాను స్థానిక ప్రజలు ఎక్కువగా సేవిస్తుంటారని అధికారులు తెలిపారు. ముఖ్యంగా గ్రామీణ ప్రాంతాలకే ఇది పరిమితమైంది. నీరా ఉత్పత్తి, సరఫరా, అమ్మకాల విషయానికి వస్తే కాంబోడియా, ఆఫ్రికా, ఇండోనేషియా, మలేషియా, శ్రీలంక వంటి దేశాల్లోఉత్పత్తి అధికంగా ఉందని అధికారులు తెలిపారు. అమెరికాలోనూ ఇటీవల అమ్మకాలు ప్రారంభమయ్యాయని అన్నారు. హైదరాబాద్‌ నగరంలో ప్రయోగాత్మకంగా ప్రారంభమయ్యే నీరా అమ్మకాలకు మంచి ఆదరణ ఉంటుందని అంటున్నారు.</p>
    </article>
  </body>
</html>