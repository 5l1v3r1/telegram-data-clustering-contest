<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/ocupen-la-conselleria-de-treball-per-protestar-contra-la-llei-aragones/noticia/2963225/"/>
    <meta property="og:site_name" content="CCMA"/>
    <meta property="article:published_time" content="2019-11-13T18:58:00+00:00"/>
    <meta property="og:title" content="Aixequen l'ocupació de Treball i anuncien noves protestes contra la llei Aragonès"/>
    <meta property="og:description" content="Denuncien que el projecte de Llei de Contractes de Serveis a les Persones permetrà la privatització de serveis públics essencials"/>
  </head>
  <body>
    <article>
      <h1>Aixequen l'ocupació de Treball i anuncien noves protestes contra la llei Aragonès</h1>
      <h2>Denuncien que el projecte de Llei de Contractes de Serveis a les Persones permetrà la privatització de serveis públics essencials</h2>
      <address><time datetime="2019-11-13T18:58:00+00:00">13 Nov 2019, 18:58</time> by <a rel="author">Redacció</a></address>
      <p>Ha finalitzat l'<b>ocupació del Departament de Treball </b>per part de la <b>Plataforma Aturem la Llei Aragonès</b>. Unes <b>cinquanta persones</b> que hi havien entrat aquest dimecres a la tarda n'han<b> marxat de matinada </b>després d'anunciar noves mobilitzacions.</p>
      <p>La Plataforma Aturem la Llei Aragonès<b> demana la paralització del projecte de llei</b> anomenat "llei Aragonès", una iniciativa que depèn del vicepresident del govern i que, segons els manifestants, vol <b>externalitzar i privatitzar serveis públics essencials</b>.</p>
      <p>La portaveu de la plataforma, <b>Mar Ampordanès</b>, ha subratllat que es tracta d'una <b>qüestió "primordial i prioritària"</b>.</p>
      <blockquote>"Aquesta llei obre la porta a l'externalització de tot un seguit de serveis en l'àmbit de l'educació, la salut i els serveis socials que entenem que és el propi estat i el propi govern qui ha de garantir perquè repercuteixin en els drets fonamentals de les persones."</blockquote>
      <p> </p>
      <figure>
        <img src="https://www.ccma.cat/multimedia/jpg/2/2/1573670943922.jpg"/>
      </figure>
      <p> </p>
      <p>Amb l'ocupació del Departament reclamaven que algun <b>representant del govern es comprometés a parlar amb ells</b> i que, mentrestant, s'aturés la tramitació d'aquest projecte de llei, que s'està tramitant al Parlament i <b>es podria aprovar abans d'acabar l'any</b>.</p>
      <p> </p>
      <figure>
        <iframe data-src="https://twitter.com/CGTEnsenyament/status/1194675265345130496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Des de Treball es va respondre que <b>un representant del Departament es trobaria amb els concentrats</b> per escoltar les seves demandes.</p>
      <p>Segons la plataforma, en canvi, no hi va haver cap compromís d'aturar el projecte.</p>
      <p>El <b>Sindicat d'Estudiants dels Països Catalans</b>, una de les entitats integrant de la plataforma, ha lamentat que <b>"ens volen vendre fum"</b>.</p>
      <p> </p>
      <figure>
        <iframe data-src="https://twitter.com/SEPC_nacional/status/1194702005723435009?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Per aquest motiu han decidit <b>passar la nit al vestíbul</b> del Departament. Al final, però, han desistit d'aquest propòsit i han anunciat <b>noves mobilitzacions, aquest diumenge</b>.</p>
      <p> </p>
      <figure>
        <iframe data-src="https://twitter.com/Arran_jovent/status/1194742233242705920?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Des de la <b>CU</b>P han denunciat que <b>ningú no els ha volgut rebre</b>.</p>
      <p> </p>
      <figure>
        <iframe data-src="https://twitter.com/cupnacional/status/1194737443402072064?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>La plataforma exigeix "parlar"</b>
      </p>
      <p>L'acció de protesta ha estat convocada després que divendres passat la plataforma tramités una <b>petició formal</b> demanant una reunió amb el departament i que fins ara no ha estat atesa.</p>
      <p>L'ocupació d'aquest dimecres se suma a la convocatòria de <b>manifestació </b>que la plataforma ha organitzat pel diumenge 17 a la plaça Sant Jaume de Barcelona, on denunciaran el que veuen com un intent de privatitzar "massivament" els serveis públics.</p>
      <p>
        <b>Què diu la proposta de llei</b>
      </p>
      <p>La proposta de llei vol <b>regular</b> el règim de <b>contractació</b> dels anomenats <b>serveis a les persones</b>.</p>
      <p>Es tracta de serveis públics externalitzats en empreses que n'obtenen un benefici directe o indirecte i que estan vinculats a l'<b>educació</b>, els <b>serveis socials</b> i de <b>salut</b>.</p>
      <p>Afectarà escoles bressol, casals infantils i juvenils, les ludoteques, menjadors escolars, colònies, l'atenció domiciliària a la gent gran, casals de gent gran, hospitals de dia per a persones amb discapacitat, el suport domèstic i els assistents personals, els recursos a residències, els centres de dia, programes de mediació en l'àmbit penal o serveis comunitaris i de cohesió social.</p>
      <p>Fins ara, en la licitació del servei el que pesava més era el criteri del <b>preu</b> o la <b>subhasta</b> ja que es regia pel règim de contractació general.</p>
      <p> </p>
      <figure>
        <img src="https://www.ccma.cat/multimedia/jpg/6/8/1573669909486.jpg"/>
      </figure>
      <p> </p>
      <p>La proposta del govern prohibeix la subhasta i elimina les contractacions basades en el preu. Segons l'executiu, hauran de pesar més criteris com la <b>qualitat, la continuïtat, l'accessibilitat o la disponibilitat</b>.</p>
      <p>Es coneix com a "llei Aragonès" perquè ha estat el vicepresident el qui l'ha tirada endavant després que el 155 va deixar en suspens la que havia iniciat l'exconseller Raül Romeva. Aquest dimecres, a Catalunya Ràdio, Pere Aragonès la defensava així:</p>
      <blockquote>"La llei espanyola diu que ho faci 'qui ho faci més barat'. I qui ho fa més barat ja sabem qui pot ser: els de sempre. Com que nosaltres no volem que els que ja cotrolen el sistema financer i les grans espereses d'obra pública controlin també els serveis a les persones - serveis que els ajuntaments no poden prestar per sí mateixos i, per aixo, contracten a algú - tenim la possibilitat de posar més requisits."</blockquote>
      <p>La CUP, Catalunya en Comú Podem, sindicats - com la CGT, USTEC la Intersindical o la COS - FaPaC o Marea Blanca s'hi oposen. Asseguren que aquesta llei pot obrir la porta a noves privatitzacions de serveis.</p>
    </article>
  </body>
</html>