<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/us-electric-vehicle-tesla-build-first-european-factory-berlin"/>
    <meta property="og:site_name" content="euronews"/>
    <meta property="article:published_time" content="2019-11-13T18:49:56+00:00"/>
    <meta property="og:title" content="برکسیت تسلا را از بریتانیا فراری داد؛ رقیب جدید بنز و بی‌ام‌و در برلین"/>
    <meta property="og:description" content="برکسیت تسلا را از بریتانیا فراری داد؛ استقرار رقیب جدید بنز و بی‌ام‌و در برلین"/>
  </head>
  <body>
    <article>
      <h1>برکسیت تسلا را از بریتانیا فراری داد؛ رقیب جدید بنز و بی‌ام‌و در برلین</h1>
      <address><time datetime="2019-11-13T18:49:56+00:00">13 Nov 2019, 18:49</time> by <a rel="author">یورونیوز فارسی </a></address>
      <p>بریتانیا به دلیل وجود چشم‌انداز خروج از اتحادیه اروپا شانس خود را برای میزبانی نخستین کارخانه اروپایی شرکت خودروسازی تسلا از دست داد.</p>
      <p>ایلان ماسک، مدیر عامل خودروسازی آمریکایی تسلا اعلام کرد که پیش‌روترین تولیدکننده خودروهای تمام الکتریکی در جهان به دلیل وجود احتمال اجرای زودهنگام برکسیت تصمیم گرفته نخستین کارخانه تولیدی خود را در اروپا در نزدیکی شهر برلین آلمان مستقر کند.</p>
      <p>مدیر عامل تسلا تخصص بالای مهندسان آلمانی و سابقه و تجربه بالای این کشور در صنعت خودرو را از دیگر دلایل انتخاب برلین برای میزبانی اولین کارخانه اروپایی این خودروساز آمریکایی عنوان کرد.</p>
      <p>به گفته او افزون بر کارخانه تولید و واحد طراحی تسلا، کارخانه تولید باتری و پیشرانه‌های الکتریکی نیز در نزدیک پایتخت آلمان تاسیس و راه‌اندازی خواهند شد.</p>
      <figure>
        <img src="https://static.euronews.com/articles/stories/04/29/79/28/808x394_cmsv2_fe7cedfd-4130-5f9d-80eb-06a6f2813358-4297928.jpg"/>
        <figcaption>عکس از رویترز</figcaption>
      </figure>
      <p>این کارخانه با تولید مدل جدید«Y» که خودرویی اسپرت به شمار می‌رود، آغاز به کار خواهد کرد و محصولات آن با ثبت «ساخته شده در آلمان» روانه بازارهای جهانی به ویژه اروپا خواهد شد.</p>
      <p>مطابق برآورد وزارت اقتصاد آلمان با آغاز به کار کارخانه تسلا در این کشور بین ۶ تا ۷ هزار شغل مستقیم و هزاران شغل غیرمستقیم ایجاد خواهد شد.</p>
      <p>بدین ترتیب تسلا به عنوان برترین تولیدکننده خودروهای پاک در جهان با ورود به قطب خودروسازی جهان، رقابت تازه‌ای را با غول‌هایی همچون بنز، بی‌ام‌و و فولکس‌واگن آغاز کرده است.</p>
      <p>
        <b>بیشتر بخوانید:</b>
        <a href="https://farsi.euronews.com/2019/03/15/tesla-new-car-to-compete-with-european-electric-cars">رونمایی از خودروی جدید تسلا؛ قیمت پایه ۳۹ هزار دلار</a>
      </p>
    </article>
  </body>
</html>