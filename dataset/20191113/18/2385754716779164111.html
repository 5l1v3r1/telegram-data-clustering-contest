<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597199/diefthyntis-tm-dason-oganomeno-sxedio-gia-katastrofi-tou-akama"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T18:14:00+00:00"/>
    <meta property="og:title" content="Διευθυντής Τμ. Δασών: Oγανωμένο σχέδιο για καταστροφή του Ακάμα"/>
    <meta property="og:description" content="Ο Διευθυντής του Τμήματος Δασών, Χαράλαμπος Αλεξάνδρου, έκανε λόγο για «εφιάλτη» και «κόλαση»  και χαρακτήρισε ανεγκέφαλους όσους προβαίνουν σε τέτοιες..."/>
  </head>
  <body>
    <article>
      <h1>Διευθυντής Τμ. Δασών: Oγανωμένο σχέδιο για καταστροφή του Ακάμα</h1>
      <address><time datetime="2019-11-13T18:14:00+00:00">13 Nov 2019, 18:14</time> by <a rel="author">SigmaLive</a></address>
      <p><b>Ο Διευθυντής του Τμήματος Δασών, Χαράλαμπος Αλεξάνδρου, έκανε λόγο για «εφιάλτη» και «κόλαση»  και χαρακτήρισε ανεγκέφαλους όσους προβαίνουν σε τέτοιες ενέργειες, σε δηλώσεις του στην περιοχή των πυρκαγιών στον Ακάμα.<br/></b> <br/>Ο κ. Αλεξάνδρου ανέφερε πως ήταν καθαρά έργο εμπρηστών η σημερινή καταστροφική πυρκαγιά  και έκανε λόγο για οργανωμένο σχέδιο για την καταστροφή του Ακάμα.<br/> <br/>Πρόσθεσε ότι δεν είναι μόνο ο αριθμός των εστιών αλλά και η περιοχή που είχε επιλεγεί που ήταν πολύ δύσκολη. <br/> <br/>Επιπρόσθετα, ανέφερε συγκεκριμένα ότι όλες οι κακόβουλες πυρκαγιές το τελευταίο διάστημα είναι έργο κάποιων που προσπαθούν με τον τρόπο αυτό να ασκήσουν πίεση για μη εφαρμογή του διαχειριστικού σχεδίου της χερσονήσου του Ακάμα. <br/> <br/>Είπε, επίσης, ότι όποτε είναι προγραμματισμένη κάποια σύσκεψη για τον Ακάμα, την προηγούμενη μέρα ξεσπά πυρκαγιά στην περιοχή. <br/> <br/>Ενδεικτικά, σημείωσε πως  αύριο είχε προγραμματισθεί μια ακόμη σύσκεψη για την πορεία εφαρμογής του διαχειριστικού σχεδίου. <br/> <br/>Έστειλε ακόμη το  μήνυμα ότι το εθνικό δασικό πάρκο δεν έχει να κάνει με τις όποιες διεκδικήσεις ορισμένων για αναπτυξιακά δικαιώματα στην περιοχή και χαρακτήρισε ανεγκέφαλους όσους προβαίνουν σε τέτοιες ενέργειες.  <br/> <br/>Είπε, ακόμη, ότι υπάρχει άριστη συνεργασία με τις τοπικές αρχές αλλά και με την συντριπτική πλειοψηφία των κατοίκων.<br/> <br/>Στο μεταξύ, για το έργο κατάσβεσης επτά πυρκαγιών που  ξέσπασαν σήμερα στην Επαρχία Πάφου επιστρατεύθηκαν πυροσβεστική υπηρεσία , Τμήμα Δασών και Υπηρεσία Θήρας.<br/> <br/>Σύμφωνα με την πυροσβεστική, εκτός των πυρκαγιών που εκδηλώθηκαν  σε δασική έκταση στην Λάρα ( Ακάμα) στις 7:32 που κατασβέστηκε  και στο Κρατικό Δάσος του Ακάμα στις 09:44 που έχει τεθεί υπό μερικό έλεγχο, πυρκαγιά εκδηλώθηκε στην Δρούσεια στις 12:42 η οποία κατέκαψε ένα εκτάριο άγριας βλάστησης και ξηρών χόρτων. Για την κατάσβεση της πυρκαγιάς της Δρούσειας επιστρατεύθηκαν 3 στελεχωμένα πυροσβεστικά οχήματα και 1 εκμισθωμένο ελικόπτερο.<br/> <br/>Επίσης, πυρκαγιά εκδηλώθηκε στις 09:57 στην Δρυνιά, η οποία κατέκαψε 4 δεκάρια ξηρά χόρτα και άγρια βλάστηση και για την κατάσβεση της οποίας συνέβαλαν δύο στελεχωμένα πυροσβεστικά οχήματα.<br/> <br/>Ακολούθως, πυρκαγιά εκδηλώθηκε μεταξύ των κοινοτήτων Δρύνια και Πολέμι στις 12:27, η οποία κατέκαψε δύο εκτάρια ξηρά χόρτα και άγρια βλάστηση ενώ για την κατάσβεση της επιστρατεύθηκαν τρία στελεχωμένα πυροσβεστικά οχήματα και 1 εκμισθωμένο ελικόπτερο.<br/> <br/>Φωτιά που εκδηλώθηκε το μεσημέρι, λίγο αργότερα, στις 12:37 σε αγροτική περιοχή μεταξύ των κοινοτήτων Μελαμιού – Άγιο Δημητριανό, κατέκαψε 5 δεκάρια ξηρά χόρτα, δέντρα και άγρια βλάστηση . Για την κατάσβεση της επιστρατεύθηκε ένα στελεχωμένο πυροσβεστικό όχημα.<br/> <br/>Στην συνέχεια, φωτιά εκδηλώθηκε στις 12:50 στην Λετύμπου η οποία κατέκαψε ένα δεκάριο ξηρά χόρτα και άγρια βλάστηση. Για την κατάσβεση της επιστρατεύθηκαν 2 στελεχωμένα πυροσβεστικά οχήματα.<br/> <br/>Τα αίτια των πυρκαγιών που εκδηλώθηκαν στην Επαρχία Πάφου θα διερευνηθούν σε κατοπινό στάδιο.</p>
    </article>
  </body>
</html>