<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10684--turnaj-mistru-dokonaly-obrat-nadal-odvratil-mecbol-a-zvysil-sance-na-postup"/>
    <meta property="og:site_name" content="Tenisový svět"/>
    <meta property="article:published_time" content="2019-11-13T18:07:00+00:00"/>
    <meta property="og:title" content="Turnaj mistrů: Dokonalý obrat! Nadal odvrátil mečbol a zvýšil šance na postup"/>
    <meta property="og:description" content="Rafael Nadal na Turnaji mistrů získal první bod. Ve středu odpoledne zvládl otočit zápas proti Daniilu Medveděvovi, ačkoliv v závěrečném setu prohrával 1:5. Večerní dvouhru obstarají loňský vítěz Alexander Zverev, jenž vyzve debutanta Stefanose Tsitsipase. Vítěz střetnutí si s předstihem zajistí místenku v semifinále."/>
  </head>
  <body>
    <article>
      <h1>Turnaj mistrů: Dokonalý obrat! Nadal odvrátil mečbol a zvýšil šance na postup</h1>
      <address>
        <time datetime="2019-11-13T18:07:00+00:00">13 Nov 2019, 18:07</time>
      </address>
      <p>
        <b>Rafael Nadal na Turnaji mistrů získal první bod. Ve středu odpoledne zvládl otočit zápas proti Daniilu Medveděvovi, ačkoliv v závěrečném setu prohrával 1:5. Večerní dvouhru obstarají loňský vítěz Alexander Zverev, jenž vyzve debutanta Stefanose Tsitsipase. Vítěz střetnutí si s předstihem zajistí místenku v semifinále.</b>
      </p>
      <p><b><b><b>Nadal při skvělém obratu odvrátil mečbol</b><br/></b></b>Rafael Nadal (1.) se na letošním Turnaji mistrů dočkal první výhry. Ve svém druhém zápase otočil duel proti Daniilu Medveděvovi (4.), kterého přehrál 6:7(3), 6:3, 7:6(4). Nadal přitom ve třetím setu prohrával 0:4 a při stavu 1:5 při vlastním servisu odvacel mečbol.</p>
      <p>První vážnější šance zápasu nastala v sedmém gemu, Nadal brejkbol odvrátil. Sada tak nakonec skončila v tiebreaku, ve kterém Španěl na úvodní minibrejk soupeře ještě odpověděl, další dva ho však stály úvodní set.</p>
      <p>Druhé dějství Nadal ohraničil brejky, a jelikož byl na podání bezchybný, šlo se do třetího setu. Španělský hráč prohrával již 0:4 a odvracel dva brejkboly, které mohly znamenat blížícího se kanára. V tento okamžik ale uspěl, stejně jako za stavu 1:5, kdy brejkbol Medveděva znamenal již mečbol. Nadal opět ukázal pevné nervy a snížil na 2:5.</p>
      <p>Situace se rázem otočila. První hráč dvouhry poměrně rychle srovnal na 5:5, zásluhou čehož byla chvíli poté k vidění druhá zkrácená hra duelu. Do stavu 5:4 pro Nadala byli hráči při servisech úspěšní, vzápětí ale Španěl získal dva minibrejky, které ukončily zápas.</p>
      <figure>
        <iframe data-src="https://twitter.com/atptour/status/1194661937189142534?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Měl jsem super štěstí. Pro Daniila to musí být těžká prohra, hrál mnohem lépe než já. Je to jeden z tisíce zápasů, které se vám podaří vyhrát," prohlásil Nadal v pozápasovém rozhovoru na kurtu. Pro prvního nasazeného to byl již pátý zápas na Turnaji mistrů, který i přes neúspěšnou první sadu vyhrál. </p>
      <p>Rafael Nadal se tak přiblížil k postupu ze skupiny, který mu zajistí jakákoliv výhra nad Stefanosem Tsitsipasem. Zároveň mu stačí uhrát finále, aby na konci sezóny byl na první pozici. Novak Djokovič naopak musí turnaj vyhrát.</p>
      <p><b><b>Duo Rojer, Tecau poprvé vyhrálo</b><br/></b>Vítězové Turnaje mistrů 2015 Jean-Julien Rojer, Horia Tecau se v Londýně dočkali úvodní výhry. Nizozemská-rumunská dvojice ve svém druhém utkání na turnaji porazila debl Juan Sebastián Cabal, Robert Farah 6:2, 5:7, 10:8. Světové jedničky naopak prohrály druhý zápas.</p>
      <p>Rojer s Tecauem v prvním setu neměli problémy na servisu, naopak dvakrát uspěli na returnu. Ve druhé sadě za stavu 4:4 neproměnili brejkbol, vzápětí sami museli odvracet první šanci soupeřů. O dva gemy později ale již neuspěli, Cabal s Farahem potvrdili čistou hrou.</p>
      <p>Super tiebreak nabídl sedm minibrejků, o jeden více si připsala dvojice Rojer, Tecau. Zpočátku vedla 3:0 a 6:2, o svůj náskok ale ještě přišla, protihráči srovnali na 6:6. Za stavu 9:8 ale měli mečbol, který na returnu využili.</p>
      <p><b>Zverev vs. Tsitsipas. Kdo si zajistí postup?</b><br/>Někdejší světová trojka Alexander Zverev má za sebou slabší sezónu. Aktuálně patří německému tenistovi sedmá pozice v žebříčku. V letošním roce ukořistil jediný titul, a sice na antukovém podniku ATP v Ženevě. Finále si zahrál ještě v mexickém Acapulku a čínské Šanghaji. Halová část ročníku se Zverevovi ovšem vůbec nevydařila. V Basileji vypadl před třemi týdny již v prvním kole, v Paříži pak došel do osmifinále, přičemž v úvodním kole měl volný los. Do akce v Londýně ovšem vstoupil Zverev parádně, když po skvělém výkonu zničil světovou jedničku Nadala 6:2 a 6:4, aniž by Španělovi nabídl jediný brejkbol.</p>
      <p>Obhájce loňského titulu tentokrát prověří turnajový debutant Stefanos Tsitsipas. Šestý hráč žebříčku ATP přehrál na úvod letošní kometu Medveděva a dalším vítězstvím si může, stejně jako jeho středeční protivník, zajistit předčasný postup do semifinále. Nejlepší řecký tenista historie, jemuž je teprve jednadvacet let, letos ovládl podniky v Marseille a Estorilu. Na Turnaj mistrů se naladil čtvrtfinálovou účastí na pařížském podniku Masters, kde vypadl na raketě pozdějšího vítěze Srba Djokoviče.</p>
      <figure>
        <iframe data-src="https://twitter.com/alayaran/status/1194483042892410883?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><u><b>Středeční program</b></u><br/>Cabal, Farah (oba COL) – <b>Rojer (NED), Tecau (ROU)</b> 2:6, 7:5, 8:10<br/><b>Rafael Nadal (1.)</b> – Daniil Medveděv (RUS, 4.) 6:7(3), 6:3, 7:6(4)<br/>19:00 Krawietz, Mies (oba GER) – Herbert, Mahut (oba FRA)<br/>21:00 Stefanos Tsitsipas (GRE, 6.) – Alexander Zverev (GER, 7.)</p>
      <footer>Filip Lefenda, Radek Štohl, foto: Twitter: ATP Tour</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10677--turnaj-mistru-thiem-v-monumentalni-bitve-udolal-djokovice-federer-si-pripsal-povinnou-vyhru"/>
        <a href="https://www.tenisovysvet.cz/article/detail/10670--turnaj-mistru-zverev-zacal-obhajobu-vyhrou-poprve-porazil-nadala"/>
      </related>
    </article>
  </body>
</html>