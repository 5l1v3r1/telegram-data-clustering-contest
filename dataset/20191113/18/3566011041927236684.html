<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547161.html/%D8%AE%DB%8C%D8%B2-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D8%B1%D8%A7%DB%8C-%D8%AA%D8%B5%D8%A7%D8%AD%D8%A8-%D8%A8%D8%A7%D8%B2%D8%A7%D8%B1-%D8%B2%D8%B9%D9%81%D8%B1%D8%A7%D9%86-%D8%AF%D8%B1-%D8%BA%DB%8C%D8%A7%D8%A8-%D8%A7%DB%8C%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T18:27:00+00:00"/>
    <meta property="og:title" content="خیز افغانستان برای تصاحب بازار زعفران در غیاب ایران"/>
    <meta property="og:description" content="فرماندار قاین گفت: اگر غفلت کنیم افغانستان به کشوری زعفران‌خیز تبدیل شده و کار را برای ما مشکل‌دار می‌کند."/>
  </head>
  <body>
    <article>
      <h1>خیز افغانستان برای تصاحب بازار زعفران در غیاب ایران</h1>
      <address>
        <time datetime="2019-11-13T18:27:00+00:00">13 Nov 2019, 18:27</time>
      </address>
      <p>فرماندار قاین گفت: اگر غفلت کنیم افغانستان به کشوری زعفران‌خیز تبدیل شده و کار را برای ما مشکل‌دار می‌کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ میز ملی توسعه صادرات زعفران، زرشک و عناب خراسان‌جنوبی ظهر امروز با حضور مدیرکل دفتر توسعه صادرات بخش کشاورزی در سازمان توسعه تجارت ایران، رئیس مجمع نمایندگان خراسان‌جنوبی، رئیس سازمان جهاد کشاورزی و جمعی از مسؤولان برگزار شد.</p>
      <p>نظر افضلی نماینده مردم شهرستان‌های نهبندان و سربیشه در مجلس گفت: در حال حاضر 120 هزار هکتار از اراضی استان زیر کشت زعفران است و هزینه جمع‌آوری و جداسازی زعفران برای هر کیلو در حدود چهار میلیون تومان است که این موضوع هزینه بالایی بر کشاورزان تحمیل کرده است.</p>
      <p>وی با بیان اینکه در راستای حمایت از زعفران اقداماتی مانند ثبت برند ملی زعفران، ورود زعفران به بورس کالا و تشکیل صندوق حمایت از زعفران انجام شده، بیان داشت: مقرر شد نیم درصد از عواید صادرات زعفران به صندوق حمایت اعطا شود و این صندوق در راستای تبلیغ و برندسازی جهانی این محصول تلاش کند.</p>
      <p>
        <b>ضرورت تلاش برای ثبت برند ملی و جهانی زرشک</b>
      </p>
      <p>نماینده مردم شهرستان‌های نهبندان و سربیشه در مجلس بر ضرورت تلاش برای ثبت برند ملی و جهانی زرشک و توسعه تبلیغات این محصول تأکید کرد و افزود: محصول زرشک نیز اگر در سطح جهانی شناخته شود همانند زعفران به‌سرعت توسعه صادراتی آن را شاهد خواهیم بود.</p>
      <p>افضلی با اشاره به اینکه باید به روش‌های خشک کردن و انبار کردن زرشک توجه ویژه‌ای شود، عنوان کرد: در صورت عدم توجه به نکات ویژه فرآوری زرشک شاهد تولید سم آفلاتوکسین خواهیم بود که این موضوع سلامت مصرف‌کنندگان را با مخاطره جدی مواجه خواهد‌ کرد.</p>
      <p>وی خاطرنشان کرد: اینکه جایگاه اصلی تصمیم‌گیری در مورد زرشک و زعفران کشور به استان خراسان‌جنوبی واگذار شده جای بسی خوشحالی است و باید در مورد عناب و سایر محصولات استراتژیک استان نیز همین طور باشد.</p>
      <p>
        <b>افغانستان بازار زعفران را می‌گیرد!</b>
      </p>
      <p>محمد کریمی فرماندار قاین با بیان اینکه با وجود خشکسالی‌ها و کم‌آبی‌ها باید برای جلوگیری از مهاجرت گام‌های مؤثری برداریم، گفت: برای نجات شرق کشور لازم است نهاد سرمایه‌گذاری را به سمت خراسان‌رضوی سوق دهیم و اگر غفلت کنیم افغانستان به کشوری زعفران‌خیز تبدیل شده و کار را برای ما مشکل‌دار می‌کند.</p>
      <p>وی با اشاره به کیفیت خوب زعفران قاینات، مطرح کرد: قاینات با کیفیت‌ترین زعفران را دارد به طوری که 22 تن  زعفران خشک و هفت هزار تن زرشک در این شهرستان تولید می‌شود.</p>
      <p>علی خیریه رئیس کمیسیون کشاورزی اتاق بازرگانی بیرجند با بیان اینکه اشتراکی بین زرشک، زعفران، عناب، پسته، انار و گیاهان دارویی وجود دارد، گفت: همان‌طور که برای زعفران برندسازی دیده شده باید برای زرشک و عناب نیز لحاظ شود.</p>
      <p>وی با اشاره به اینکه زمان برداشت زرشک و زعفران زمان کوتاهی است و باید در همان زمان برداشت شود در غیر این صورت نمی‌توان نتیجه گرفت، افزود: می‌توان برای خشک‌کردن محصولات از سالن‌های ادارات استفاده کرد.</p>
      <p>داوود شهرکی رئیس سازمان صمت خراسان‌جنوبی گفت: در این استان 350 تن تولید زعفران، 19 هزار تن زرشک، شش هزار تن تولید عناب داریم و در حوزه زرشک و عناب کمتر از دو درصد صادرات می‌شود و مابقی در  داخل کشور مصرف می‌شود.</p>
      <p>
        <b>صادرات 70 درصد زعفران خراسان‌جنوبی</b>
      </p>
      <p>وی با اعلام اینکه بالای 70 درصد زعفران استان صادرات و زعفران خراسان‌جنوبی نیز با برند معروف تروند صادرات می‌شود، افزود: خراسان‌جنوبی نه تنها در حوزه محصولات استراتژیک بلکه در بخش معادن نیز خاص است و منحصر به‌فرد است.</p>
      <p>مشیرالحق عابدی معاون هماهنگی امور اقتصادی استاندار خراسان‌جنوبی گفت: موضوع  صادرات محصولات استراتژیک از اهمیت زیادی برخوردار است که در همین راستا سال گذشته بحث کارگروه محصولات استراتژیک در استان به‌دستور استاندار رقم خورد.</p>
      <p>وی با اعلام اینکه راه‌اندازی کارگروه محصولات استراتژیک با محصولات زرشک، زعفران و عناب محقق و منجر به تدوین سند جامع برای این محصولات شد، بیان داشت: هر چند انار و پسته در سند جامع محصولات استراتژیک استان تاکنون لحاظ نشده اما از این به بعد باید لحاظ شود.</p>
      <p>
        <b>معرفی محصولات خراسان‌جنوبی با برند خاص!</b>
      </p>
      <p>معاون هماهنگی امور اقتصادی استاندار خراسان‌جنوبی خاطرنشان کرد: در برگزاری میز زعفران، زرشک و عناب قرار است تحقیقات علمی استان با اقدامات عملی عجین شود و در سایر استان‌ها نیز برنامه‌های مختلفی رقم خورده که تلاش می‌شود محصولات خراسان‌جنوبی را  با برند خاص معرفی کنیم.</p>
      <p>عابدی با بیان اینکه در خصوص اعتبارات استاندار با معاون اول رئیس جمهور رایزنی کرد که منجر به تعامل بنیاد ملی نخبگان شد، عنوان کرد: مبالغ و طرح‌های مشخصی تدوین شده است که از طریق صندوق توسعه ملی تسهیلاتی پرداخت شود تا محصولات راهبردی استان رونق یابد.</p>
      <p>وی با بیان اینکه 13 طرح تحقیقاتی 12 میلیارد تومان و 65 طرح عملیاتی با اعتبار 148 میلیارد تومان از سوی معاون اول رئیس جمهور اعلام شده است، بیان داشت: عدم وجود تشکل‌های صادراتی در استان از دیگر مشکلات استان است که پیشنهاد می‌شود اتاق بازرگانی نسبت به این موضوع توجه خاص نشان دهند.</p>
      <p>محسن احتشام رئیس شورای ملی زعفران ایران زعفران، زرشک و عناب را از محصولات راهبردی استان ذکر کرد و گفت: سال به سال محصول زعفران افزایش می‌یابد به طوری که طی شش ماه اول امسال 77 تن زعفران صادر شده است.</p>
      <p>
        <b>خریداران اصلی زعفران ایران</b>
      </p>
      <p>وی با بیان اینکه امارات متحده‌عربی، اسپانیا، هنگ کنگ، ایتالیا، افغانستان، قطر، هند، آلمان و فرانسه به ترتیب کشورهای خریدار عمده زعفران ایران هستند، تبیین کرد: کشاورزان در برابر رنج متحمل شده مزد واقعی خود را دریافت نمی‌کنند و زعفران در بازارهای نوین با مبلغی که از کشاورز خریداری می‌شود، تفاوت زیادی دارد.</p>
      <p>رئیس شورای ملی زعفران ایران پایین بودن راندمان تولید در بخش کشاورزی، آموزش کشاورزان در بخش کاشت، داشت و برداشت، شناسنامه‌دار کردن مزارع زعفران و مکانیزاسیون زعفران را از عمده‌ترین مشکلات ذکر کرد و افزود: برگشت ارز حاصل از صادرات یکی دیگر از مشکلات صادرات زعفران است.</p>
      <p>سود تسهیلات ایجاد بارگاه زرشک کاهش یابد</p>
      <p>احتشام خواستار تشکیل صندوق حمایت از محصول زعفران شد و ادامه داد: نیم درصد از فروش زعفران به این صندوق اختصاص یابد تا بتوانیم از محصول راهبردی زعفران به‌صورت جدی حمایت کنیم.</p>
      <p>وی با بیان اینکه در حوزه بارگاه‌های زرشک نیازمند تسهیلات کم‌بهره هستیم، اضافه کرد: همچنین در زمینه محصول عناب نیز نیازمند حمایت از سوی سازمان صمت و جهادکشاورزی هستیم تا بتوانیم این محصول را صادراتی کنیم.</p>
    </article>
  </body>
</html>