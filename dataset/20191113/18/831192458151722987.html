<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/sklira-pazaria-tramp-erntogan-stin-oyasigkton-oi-kokkines-grammes-oi-kyroseis-i-syria-kai-ta-exoplistika/"/>
    <meta property="og:site_name" content="europost.gr"/>
    <meta property="article:published_time" content="2019-11-13T18:15:52+00:00"/>
    <meta property="og:title" content="Σκληρά παζάρια Τραμπ – Ερντογάν στην Ουάσιγκτον: Οι κόκκινες γραμμές, οι κυρώσεις, η Συρία και τα εξοπλιστικά"/>
    <meta property="og:description" content="Συνάντηση με τον Τούρκο πρόεδρο, Ρετζέπ Ταγίπ Ερντογάν, θα έχει σήμερα ο πρόεδρος των ΗΠΑ, Ντόναλντ Τραμπ, στον Λευκό Οίκο. Το τετ-α-τετ των δύο ηγετών κρίνεται ως εξαιρετικά σημαντικό καθώς οι αμερικανοτουρκικές σχέσεις βρίσκονται στο"/>
  </head>
  <body>
    <article>
      <h1>Σκληρά παζάρια Τραμπ – Ερντογάν στην Ουάσιγκτον: Οι κόκκινες γραμμές, οι κυρώσεις, η Συρία και τα εξοπλιστικά</h1>
      <address>
        <time datetime="2019-11-13T18:15:52+00:00">13 Nov 2019, 18:15</time>
      </address>
      <p>Συνάντηση με τον Τούρκο πρόεδρο, Ρετζέπ Ταγίπ Ερντογάν, θα έχει σήμερα ο πρόεδρος των ΗΠΑ, Ντόναλντ Τραμπ, στον Λευκό Οίκο. Το τετ-α-τετ των δύο ηγετών κρίνεται ως εξαιρετικά σημαντικό καθώς οι αμερικανοτουρκικές σχέσεις βρίσκονται στο χειρότερο επίπεδο των τελευταίων δεκαετιών.</p>
      <p>Η επιχείρηση «Πηγή Ειρήνης» της Άγκυρας στην βορειοανατολική Συρία, η στροφή Ερντογάν στη Ρωσία για βοήθεια και η αναγνώριση της Γενοκτονίας των Αρμενίων από το αμερικάνικο κοινοβούλιο, επιβάρυναν – έτι περισσότερο – τις ήδη τεταμένες σχέσεις ΗΠΑ – Τουρκίας.</p>
      <p>Η ατζέντα της συνάντησης είναι βαρύνουσας σημασίας, καθώς θα συζητηθεί το θέμα της αγοράς του ρωσικού πυραυλικού συστήματος S-400 από την Τουρκία – υπενθυμίζεται ότι οι ΗΠΑ «πάγωσαν» την πώληση των αεροσκαφών F-35 λόγω αυτού – αλλά και η επίθεση της Άγκυρας στους Κούρδους συμμάχους των ΗΠΑ στη Συρία.</p>
      <p>Ο Τραμπ χαρακτηρίζει τη Τουρκία έναν από τους σημαντικότερους σύμμαχους των Ηνωμένων Πολιτειών τις τελευταίες δεκαετίες, εμμένει στις οικονομικές ευκαιρίες που παρουσιάζει η σχέση των δύο χωρών και σημειώνει πως έχουν αρκετά κοινά σημεία ώστε να ξεπεράσουν τις διαφορές τους.</p>
      <p>Οι στόχοι Τραμπ<br/>Βασικοί στόχοι της κυβέρνησης Τραμπ είναι να πειστεί ο Ερντογάν να εγκαταλείψει τα σχέδιά του να χρησιμοποιήσει τους S-400 και να συμφωνήσει σε μόνιμη εκεχειρία στη Συρία, εξήγησε ανώτερο κυβερνητικό στέλεχος.</p>
      <p>«Θέλουμε να τα οριστικοποιήσουμε», πρόσθεσε αναφερόμενος και στα δύο θέματα.</p>
      <p>Αν η Τουρκία συμφωνήσει, τότε κάποια στιγμή η Ουάσινγκτον θα της επιτρέψει να επιστρέψει στο πρόγραμμα των F-35 και θα της προσφέρει μια εμπορική συμφωνία ύψους 100 δισεκατομμυρίων δολαρίων, σημείωσαν δύο Αμερικανοί αξιωματούχοι.</p>
      <p>Η Άγκυρα προς το παρόν, όμως, δεν έχει αφήσει να διαφανεί ότι θα υποχωρήσει. «Ένα ζήτημα, όπως η υποχώρηση της Τουρκίας από την αγορά των S-400, δεν είναι στην ατζέντα», αντέδρασε Τούρκος αξιωματούχος.</p>
      <p>Οι «βλέψεις» Ερντογάν<br/>Ο Τούρκος πρόεδρος, σε χθεσινή του τοποθέτηση σημείωσε πως παρά τις συμφωνίες που έχουν συναφθεί με Ρωσία και ΗΠΑ, δεν έχουν αποχωρήσει όλοι οι Κούρδοι από τη «ζώνη ασφαλείας» κάτι που θα συζητήσει με τον Αμερικανό ομόλογό του.</p>
      <p>Πλην αυτού, ο Ερντογάν θα επιχειρήσει να πείσει τις ΗΠΑ να συνεχιστεί η διαδικασία για την αγορά των F-35, αλλά και να σταματήσει τη δίωξη κατά του στελέχους της τουρκικής κρατικής τράπεζας Halkbank.</p>
      <p>«Έχουμε την ίδια άποψη με τον πρόεδρο Τραμπ: επιθυμούμε να λύσουμε προβλήματα και να βελτιώσουμε τις σχέσεις μας παρά τα σύννεφα», δήλωσε ο Τούρκος πρόεδρος προτού αναχωρήσει για την Ουάσινγκτον.</p>
      <p>«Έχουμε σημειώσει σημαντικές προόδους σε πολλά ζητήματα, παρά τις απόπειρες για γραφειοκρατικό και πολιτικό σαμποτάζ από απομεινάρια της προηγούμενης κυβέρνησης», πρόσθεσε.</p>
      <p>Πηγή: Presidential Press Service via AP, Pool</p>
    </article>
  </body>
</html>