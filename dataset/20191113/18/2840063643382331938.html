<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/finanza/2019/11/13/prysmian-guida-vendite-sul-ftse-mib_A7wDWSxnQmkrDxaG3MtGWK.html"/>
    <meta property="og:site_name" content="Adnkronos"/>
    <meta property="article:published_time" content="2019-11-13T18:15:00+00:00"/>
    <meta property="og:title" content="Prysmian guida le vendite sul Ftse Mib"/>
    <meta property="og:description" content="Seduta di realizzi per il listino di Piazza Affari. Dopo aver toccato ieri i massimi dal maggio 2018, oggi il Ftse Mib è stato spinto al ribasso (-0,86% a 23.578,43 punti) dalla risalita dello spread sopra quota 160 punti base (162,6 pb, +5,2%). La nuova fiammata rialzista è riconducibile alle tensioni che continuano a minacciare la tenuta dell’esecutivo. Oggi il Ministero dell’Economia ha collocato Btp a 3, 7 e 30 anni. Nel caso del primo titolo, il rendimento lordo si è attestato allo 0,22%, in salita sullo 0,05% registrato lo scorso 11 ottobre, in quello del Btp a 7 anni il dato è passato dallo 0,6 allo 0,91 per cento e in quello del bond trentennale si è attestato al 2,14%."/>
  </head>
  <body>
    <article>
      <h1>Prysmian guida le vendite sul Ftse Mib</h1>
      <address>
        <time datetime="2019-11-13T18:15:00+00:00">13 Nov 2019, 18:15</time>
      </address>
      <p>Seduta di realizzi per il listino di Piazza Affari. Dopo aver toccato ieri i massimi dal maggio 2018, oggi il Ftse Mib è stato spinto al ribasso (-0,86% a 23.578,43 punti) dalla risalita dello spread sopra quota 160 punti base (162,6 pb, +5,2%). La nuova fiammata rialzista è riconducibile alle tensioni che continuano a minacciare la tenuta dell’esecutivo. Oggi il Ministero dell’Economia ha collocato Btp a 3, 7 e 30 anni. Nel caso del primo titolo, il rendimento lordo si è attestato allo 0,22%, in salita sullo 0,05% registrato lo scorso 11 ottobre, in quello del Btp a 7 anni il dato è passato dallo 0,6 allo 0,91 per cento e in quello del bond trentennale si è attestato al 2,14%.</p>
      <p>Sul listino milanese spiccano le vendite su <a href="https://www.money.it/+Prysmian+">Prysmian</a> (-7,16%) dopo la pubblicazione dei dati al 30 settembre e la diffusione di un outlook inferiore alle stime. Nel comparto industriale, segni meno anche per Pirelli (-3,04%) ed FCA (-1,14%).Giornata di vendite anche per i bancari con il -2,18% di UniCredit, il -2,05% di Ubi Banca, il -1,39% di Intesa Sanpaolo e il -1,84% di Banco BPM.</p>
      <p>Balzano invece le azioni Ferragamo (+4,03%) dopo la diffusione dei conti al 30 settembre che hanno evidenziato ricavi per 994 milioni di euro e un utile netto di 63 milioni. Tra le utilities, hanno alzato il velo sui conti anche Enel (-0,76%) ed A2A (-0,86%): la prima ha segnato un’ultima riga di conto economico di 3,2 miliardi di euro (+14,1%) mentre la seconda ha fatto sapere di aver rivisto al rialzo le stime 2019 su utile ed Ebitda.</p>
      <p>Dal fronte banche centrali, il chairman della Fed, Jerome Powell, ha rilevato che l’attuale livello della politica monetaria sembrerebbe destinato a confermarsi “appropriato fino a quando i dati in arrivo dall’economia si confermeranno sostanzialmente in linea con il nostro outlook di crescita moderata dell’economia, con un mercato del lavoro in salute e di un’inflazione in quota 2%”.</p>
      <p>Secondo le indicazioni che arrivano dal CME FedWatch Tool, uno degli strumenti preferiti dagli operatori per provare a capire le future mosse dell’istituto con sede a Washington, il costo del denaro statunitense nel corso del meeting dell’11 dicembre sarà confermato al livello attuale, 1,5-1,75 per cento, con una probabilità del 96%. (in collaborazione con <a href="https://www.money.it/">money.it</a>)</p>
    </article>
  </body>
</html>