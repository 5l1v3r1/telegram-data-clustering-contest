<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/13/50-years-of-my-lai-massacre-news-report.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T18:46:00+00:00"/>
    <meta property="og:title" content="മായി ലായി; വിയറ്റ്നാമിലെ യുഎസ് ക്രൂരത പുറത്തുകൊണ്ടുവന്ന റിപ്പോർട്ടിന് 50 വയസ്സ്"/>
    <meta property="og:description" content="യുഎസ് പ്രസിഡന്റിന്റെ രാജിയിൽ കലാശിച്ച വാട്ടർഗേറ്റ് സംഭവം, ദക്ഷിണാഫ്രിക്കയിലെ ആഭ്യന്തര യുദ്ധകാലത്ത് പൊലീസ് നടത്തിയ നരവേട്ടകൾ, ചിലിയിലെ.വിയറ്റ്നാം. യുഎസ്. മായി ലായി. Seymour Hersh. My Lai. Malayalam News. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മായി ലായി; വിയറ്റ്നാമിലെ യുഎസ് ക്രൂരത പുറത്തുകൊണ്ടുവന്ന റിപ്പോർട്ടിന് 50 വയസ്സ്</h1>
      <address><time datetime="2019-11-13T18:46:00+00:00">13 Nov 2019, 18:46</time> by <a rel="author">അജിത് കുമാർ</a></address>
      <p>യുഎസ് പ്രസിഡന്റിന്റെ രാജിയിൽ കലാശിച്ച വാട്ടർഗേറ്റ് സംഭവം, ദക്ഷിണാഫ്രിക്കയിലെ ആഭ്യന്തര യുദ്ധകാലത്ത് പൊലീസ് നടത്തിയ നരവേട്ടകൾ, ചിലിയിലെ കൂട്ടക്കൊലപാതകങ്ങൾ, ലോകത്തെയാകെ ഞെട്ടിച്ച പനാമ രേഖകൾ, വിക്കീലീക്സിന്റെ പ്രവർത്തനങ്ങൾ,...അന്വേഷണാത്മക പത്രപ്രവർത്തനം പുറത്തുകൊണ്ടുവരുന്ന വാർത്തകൾ ലോകമറിയരുതെന്ന് ആഗ്രഹിച്ച് ഭരണകൂടങ്ങളോ വ്യക്തികളോ മൂടിവയ്ക്കുന്ന സത്യങ്ങളായിരിക്കും.</p>
      <p>ദക്ഷിണ വിയറ്റ്നാമിലെ മായ് ലായി ഗ്രാമത്തിൽ നടന്ന കൂട്ടക്കൊലയും മൂടിവയ്ക്കപ്പെട്ട വലിയ ക്രൂരതയായിരുന്നു. സൈന്യം നടത്തിയ നിഷ്ഠൂരമായ കൂട്ടക്കൊല പുറംലോകമറിയില്ലെന്ന് യുഎസ് സൈനിക നേതൃത്വവും രാഷ്ട്രീയ നേതൃത്വവും ഒരേ പോലെ വിശ്വസിച്ചു. സെയ്മർ ഹെർഷ് എന്ന അന്വേഷണാത്മക പത്രപ്രവർത്തകൻ മായി ലായി കൂട്ടക്കൊലയെക്കുറിച്ച് അന്വേഷിച്ചു തുടങ്ങുന്നതു വരെ.1969 നവംബറിൽ മായി ലായി കൂട്ടക്കൊലയെക്കുറിച്ചുള്ള സെയ്മർ ഹെർഷിന്റെ റിപ്പോർട്ടുകൾ യുഎസ് പത്രങ്ങളിൽ അച്ചടിച്ചുവന്നതോടെ ഭരണകൂടം മൂടിവച്ചിരുന്ന സൈനിക നടപടിയുടെ ക്രൂരതകൾ ലോകമറിഞ്ഞു.</p>
      <p>1968 മാർച്ച് 16നാണ് വിയറ്റ്നാം യുദ്ധത്തിലെ തങ്ങളുടെ എതിരാളികളായ വിയറ്റ്കോങ് ഗറില്ലകളെ തിരഞ്ഞെത്തിയ യുഎസ് സൈന്യം ദക്ഷിണ വിയറ്റ്നാമിലെ മായ് ലായി ഗ്രാമത്തിൽ കൂട്ടക്കൊല നടത്തിയത്. സ്ത്രീകളും കുട്ടികളും പ്രായമായവരുമടങ്ങിയ ഗ്രാമവാസികൾ പ്രഭാതഭക്ഷണത്തിനൊരുങ്ങവേയാണ് നൂറോളം സൈനികർ അവിടേക്ക് എത്തുന്നത്. സംശയകരമായി ഒന്നും തന്നെ ഗ്രാമത്തിൽനിന്നു കണ്ടെടുക്കാനായില്ലെങ്കിലും ഗ്രാമവാസികളെ മുഴുവൻ കൊന്നൊടുക്കാനായിരുന്നു ഉന്നതങ്ങളിൽ നിന്നുള്ള നിർദേശം. നിമിഷങ്ങൾക്കുള്ളിൽ നിരപരാധികളായ ഗ്രാമവാസികൾക്കു നേരെ തോക്കുകൾ വെടിയുതിർത്തു. അഞ്ഞൂറിലധികം പേർ കൊല്ലപ്പെട്ടെന്നാണ് അനൗദ്യോഗിക കണക്കുകൾ. വിരലിലെണ്ണാവുന്നവർ മാത്രമാണു രക്ഷപ്പെട്ടത്. </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/13/Vietnam-War.jpg"/>
        <figcaption>വിയറ്റ്നാം യുദ്ധസമയത്ത് സൈനികർ</figcaption>
      </figure>
      <p>വിയറ്റ്നാം യുദ്ധസമയത്ത് അവിടെ സൈനിക ഉദ്യോഗസ്ഥനായിരുന്ന വില്യം ആർ. കാലിയെ സൈനിക കോടതി വിചാരണ ചെയ്യാൻ തീരുമാനിച്ചതോടെയാണു ലോകത്തെ നടുക്കിയ ആ കൂട്ടക്കൊലയുടെ ചുരുളഴിയാൻ തുടങ്ങിയത്. കാലിയുടെ വിചാരണയെപ്പറ്റി ഒരു സായാഹ്ന പത്രത്തിൽ ചെറിയ കോളത്തിൽ വന്ന വാർത്ത ഫ്രീലാൻസ് റിപ്പോർട്ടറും വിയറ്റ്നാം യുദ്ധത്തെ എതിർത്തിരുന്ന രാഷ്ട്രീയ നേതാവുമായ യൂജിൻ മക്കാർത്തിയുടെ അടുത്തയാളുമായ സെയ്മർ ഹെർഷിന്റെ കണ്ണിൽപ്പെട്ടു.</p>
      <p>പ്രത്യേകമായ കാരണങ്ങളൊന്നുമില്ലാതെ ഒരു ലഫ്നന്റ് പദവിയിലിരിക്കുന്ന സൈനികോദ്യോഗസ്ഥനെ വിചാരണ ചെയ്യില്ലെന്ന് ഉറപ്പായിരുന്ന സെയ്മർ ഹെർഷിന് ആ വാർത്തയിൽ സംശയം തോന്നി. വിയറ്റ്നാം യുദ്ധത്തിനെതിരെ നിലപാടു സ്വീകരിച്ചിരുന്ന ഹെർഷ് കാലിക്കെതിരെയുള്ള സൈനിക വിചാരണയെപ്പറ്റി അതീവ രഹസ്യമായി അന്വേഷണമാരംഭിച്ചു. മായി ലായി ഗ്രാമത്തിൽ അരങ്ങേറിയ കൂട്ടക്കൊലയെപ്പറ്റി വിയറ്റ്നാം യുദ്ധത്തെ എതിർക്കുന്ന ഒരു അഭിഭാഷകനില്‍നിന്നും ചില വിവരങ്ങൾ സെയ്മറിന് ലഭിച്ചു. വലിയ പ്രാധാന്യമുള്ള വിവരങ്ങളല്ല ലഭിച്ചതെങ്കിലും തന്റെ സംശയത്തിനു സ്ഥിരീകരണം ലഭിച്ച സെയ്മറുടെ ഉള്ളിലെ അന്വേഷണാത്മക പത്രപ്രവർത്തകൻ ഉണർന്നു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/13/seymour-hersh.jpg"/>
        <figcaption>സെയ്മർ ഹെർഷ്</figcaption>
      </figure>
      <p>കാലിയുടെ സൈനിക വിചാരണയുടെ വിശദവിവരങ്ങളറിയാൻ യുഎസ് പ്രതിരോധ കേന്ദ്രമായ പെന്റഗണിലുള്ള ഒരു ഉദ്യോഗസ്ഥനെ സെയ്മർ സമീപിച്ചു. സൈനിക വിചാരണയെപ്പറ്റിയും മായി ലായി സംഭവത്തിനെപ്പറ്റിയുമുള്ള ചോദ്യത്തിന് ഉദ്യോഗസ്ഥൻ ഹെർഷിനെ കയ്യേറ്റം ചെയ്തു. ഉദ്യോഗസ്ഥന്റെ പ്രതികരണത്തിൽ നിന്നും തന്റെ അന്വേഷണം ശരിയായ ദിശയിലാണെന്നും ഭരണകൂടം പുറത്തു വിടാതെ മൂടിവച്ച വലിയൊരു രഹസ്യം കാലിയുടെ വിചാരണയ്ക്കു പിന്നിലുണ്ടെന്നു മണത്ത ഹെർഷ്, കാലിയെ സന്ദർശിക്കാൻ തീരുമാനിച്ചു.</p>
      <p>ജയിലിലടയ്ക്കപ്പെട്ട കാലിയെ സന്ദർശിച്ച ഹെയ്മർ സൗഹൃദഭാവത്തിൽ കാലിയുടെ അടുപ്പം പിടിച്ചുപറ്റി. പലതവണ കാലിയെ സന്ദർശിച്ച സെയ്മർ മായി ലായി സംഭവത്തിന്റെ വിശദവിവരങ്ങൾ ചോർത്തിയെടുത്തു. കാലിയുടെ കൂടെയുണ്ടായിരുന്നവരെപ്പറ്റിയും നടന്ന സംഭവത്തെപ്പറ്റിയും മനസ്സിലാക്കിയ ഹെർഷ് വിയറ്റ്നാമിലേക്കു പറന്നു. ദക്ഷിണവിയറ്റ്നാമിലേക്ക് പോയ ഹെർഷ് അവിടെ ചെന്ന് മായി ലായി സംഭവത്തിൽ നിന്നും രക്ഷപ്പെട്ട ഏതാനും പേരുടെ ദൃക്സാക്ഷിമൊഴികളും ഫോട്ടോകളും റിപ്പോർട്ടിൽ ഉൾപ്പെടുത്തി. </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/13/seymour-hersh-1.jpg"/>
        <figcaption>സെയ്മർ ഹെർഷ്</figcaption>
      </figure>
      <p>ഉന്നതങ്ങളിൽ സ്വാധീനം ചെലുത്തി കാലിക്കെതിരെ ഉന്നയിക്കപ്പെട്ട ആരോപണങ്ങളുടെ ചാർജ് ഷീറ്റ് പരിശോധിക്കുന്നതിനും കുറിപ്പെഴുതിയെടുക്കുന്നതിനും ഹെർഷ് അനുവാദം നേടിയെടുത്തു. 109 പേരുടെ മരണത്തിന് ഉത്തരവാദി എന്ന നിലയിലായിരുന്നു കാലിക്കെതിരെയുള്ള ചാർജ് ഷീറ്റ്. മായി ലായിയിൽ യുഎസ് സൈന്യം കാണിച്ച ക്രൂരത തെളിവുകൾ സഹിതം പെന്റഗണിൽ നിന്നു ചോർത്തിയെടുത്ത ഹെർഷ് കൂട്ടക്കൊലയിൽ പങ്കെടുത്ത മറ്റ് സൈനികരെയും സന്ദർശിച്ച് അഭിമുഖങ്ങൾ നടത്തി.</p>
      <p>റിപ്പോർട്ട് പൂർത്തിയാക്കിയ ശേഷം പ്രസിദ്ധീകരണത്തിനായി പല മാഗസിനുകളെ സമീപിച്ചെങ്കിലും ഭരണകൂടത്തിന്റെ എതിർപ്പ് ഭയന്ന് ആരും താത്പര്യം കാണിച്ചില്ല. വിയറ്റ്നാം യുദ്ധത്തിനെതിരെ പ്രതികരിക്കുന്ന ന്യൂസ് ഏജൻസിയായ ഡിസ്പാച്ച് ന്യൂസ് സർവീസിന് ഹെർഷ് തന്റെ റിപ്പോർട്ട് നൽകി. 1969 നവംബർ 12ന് കൂട്ടക്കൊലയെക്കുറിച്ചുള്ള വിവരങ്ങളടങ്ങുന്ന വിശദമായ ലേഖനം ലൈഫ് മാസികയിലൂടെ ആദ്യമായി പുറത്തുവന്നു. </p>
      <p>തൊട്ടടുത്ത ദിവസത്തെ പത്രങ്ങളിൽ മായി ലായ് കൂട്ടക്കൊലയുടെ വിശദവിവരങ്ങൾ അടങ്ങുന്ന റിപ്പോർട്ടുകൾ അച്ചടിച്ചുവന്നു. വാഷിങ്ടന്‍ പോസ്റ്റിന്റെയും ന്യൂയോർക്ക് ടൈംസിന്റെയും ഒന്നാം പേജുകളിൽ സെയ്മറുടെ റിപ്പോർട്ടുകൾ പ്രസിദ്ധീകരിച്ചതോടെ യുഎസ് ആകെ ഇളകി മറിഞ്ഞു. അമേരിക്കൻ ഭരണകൂടത്തനെതിരെ ലക്ഷങ്ങൾ പങ്കെടുത്ത വലിയ പ്രകടനങ്ങൾ നടന്നു. ലോകമൊട്ടാകെ യുഎസ് സൈനിക നടപടിക്കെതിരെ ശക്തമായ പ്രതിഷേധം ഉയർന്നു. യുഎന്നിൽ യുഎസിനെതിരെ പ്രമേയം കൊണ്ടുവന്നു. യുഎസ് ജനതയെയും ലോകത്തെയും നടുക്കിയ കൂട്ടക്കൊല വാർത്തയെത്തുടർന്നു കൂട്ടക്കൊലയ്ക്ക് ഉത്തരവാദികളായ വിയറ്റ്നാം സൈനിക നടപടിയിൽ പങ്കെടുത്ത സൈനികർക്കെതിരെ വിശദമായ അന്വേഷണം നടന്നു.</p>
      <p>ഉന്നതരുടെ നിർദേശം താൻ നടപ്പാക്കുകയായിരുന്നെന്ന് കാലി വിചാരണ വേളയിൽ മൊഴി നൽകിയെങ്കിലും കൂട്ടക്കൊലയിൽ നേരിട്ടു പങ്കെടുത്ത ഉദ്യോഗസ്ഥൻ എന്ന നിലയിൽ കാലി മാത്രമാണു വിചാരണ നേരിട്ടതും ശിക്ഷിക്കപ്പെട്ടതും. വിചാരണക്കൊടുവിൽ കാലി ജീവപര്യന്തം തടവിന് ശിക്ഷിക്കപ്പെട്ടെങ്കിലും ഏറെ താമസിയാതെ പ്രസിഡന്റ് റിച്ചാർഡ് നിക്സന്റെ പ്രത്യേക നിർദേശ പ്രകാരം ശിക്ഷ ഇളവു ചെയ്തു. 1982 ൽ സെയ്മർ ഹെർഷിന് മെയ് ലായ് കൂട്ടക്കൊലയുടെ വിശദ വിവരങ്ങൾ പുറത്തുകൊണ്ടുവന്ന റിപ്പോർട്ടുകൾക്ക് പുലിസ്റ്റർ പുരസ്കാരം ലഭിച്ചു.</p>
      <p><b>English Summary: </b>50 years of My Lai massacre news report</p>
    </article>
  </body>
</html>