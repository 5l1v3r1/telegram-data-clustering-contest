<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231883/"/>
    <meta property="og:site_name" content="Українська правда"/>
    <meta property="article:published_time" content="2019-11-13T18:41:08+00:00"/>
    <meta property="og:title" content="Новини 13 листопада: ринок землі, заяви Коломойського"/>
    <meta property="og:description" content="Після кількох годин гризні Рада попередньо дала добро на продаж землі, Коломойський готовий до розвороту України в бік Росії — новини, які були актуальні 13 листопада."/>
  </head>
  <body>
    <article>
      <h1>Новини 13 листопада: ринок землі, заяви Коломойського</h1>
      <address>
        <time datetime="2019-11-13T18:41:08+00:00">13 Nov 2019, 18:41</time>
      </address>
      <p>Після кількох годин гризні Рада попередньо дала добро на продаж землі, Коломойський готовий до розвороту України в бік Росії — новини, які були актуальні 13 листопада.</p>
      <p>
        <b>Про ринок землі</b>
      </p>
      <p>Верховна Рада у першому читанні <a href="https://www.pravda.com.ua/news/2019/11/13/7231854/">проголосувала</a> за проєкт закону №2178-10 від "Слуги народу" щодо продажу сільськогосподарської землі. Відповідне рішення <a href="https://www.pravda.com.ua/news/2019/11/13/7231858/">підтримали</a> 240 народних депутатів — 227 "слуг" та 13 позафракційних.</p>
      <p>Після цього голова фракції "Батьківщина" Юлія Тимошенко <a href="https://www.pravda.com.ua/news/2019/11/13/7231865/">заявила</a>, що її фракція переходить в опозицію до влади.</p>
      <p>Євросоюз <a href="https://www.pravda.com.ua/news/2019/11/13/7231815/">підтримав</a> плани уряду відкрити ринок землі в Україні, що може "розкрити величезний потенціал для економіки України".</p>
      <p>
        <b>Про Коломойського</b>
      </p>
      <p>Український олігарх Ігор Коломойський <a href="https://www.pravda.com.ua/news/2019/11/13/7231838/">вважає</a>, що Україні пора відмовитися від Заходу і налагоджувати відносини з Росією.</p>
      <p>
        <b>Про телеграм-канал "Української правди"</b>
      </p>
      <p>Щойно стало відомо, що у "Української правди" є новинний телеграм-канал "<a href="https://cutt.ly/4eyAMVj">УП. Стрічка</a>". На нього вже підписалося більше чотирьох тисяч людей і кількість підписників стрімко зростає.</p>
      <p>Як повідомляють наші джерела, на каналі оперативно публікують найважливіші та найцікавіші новини з України та світу. Один зі співрозмовників УП дуже радив підписатись на цей <a href="https://cutt.ly/4eyAMVj">канал</a>.</p>
      <p>
        <b>Про інші важливі новини</b>
      </p>
      <p>НАБУ <a href="https://www.pravda.com.ua/news/2019/11/13/7231841/">повідомило</a> власнику VAB Банку Олегу Бахматюку та екс-голові правління фінустанови Денису Мальцеву про підозру у заволодінні 1,2 млрд грн стабілізаційного кредиту, наданого Нацбанком.</p>
      <p>Суд <a href="https://www.epravda.com.ua/news/2019/11/13/653649/">визнав</a> недійсними деякі положення низки кредитних договорів, укладених між Приватбанком і компаніями з групи "Приват" в 2006-2016 роках.</p>
      <p>Колишнього нардепа Олега Ляшка <a href="https://www.pravda.com.ua/news/2019/11/13/7231848/">викликали</a> до прокуратури для вручення підозри у справі про його бійку з депутатом від "Слуги народу" Андрієм Герусом в аеропорту "Бориспіль".</p>
      <p>Близько двох десятків правоохоронців у повній амуніції <a href="https://www.pravda.com.ua/news/2019/11/13/7231830/">демонтували</a> армійський намет під будівлею Нацбанку на вулиці Інститутській у Києві та поштовхалися з мітингарями.</p>
      <p>СБУ <a href="https://www.pravda.com.ua/news/2019/11/13/7231871/">розслідує</a> провадження щодо висловлювань Софії Федини та Марусі Звіробій на адресу Зеленського про можливість його загибелі на передовій.</p>
      <footer>Українська правда</footer>
    </article>
  </body>
</html>