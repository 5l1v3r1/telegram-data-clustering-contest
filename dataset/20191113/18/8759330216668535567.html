<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903645/spaanse-media-voelen-favoriet-koeman-aan-de-tand-bar-a-mogelijkheid-na-ek-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-13T18:26:00+00:00"/>
    <meta property="og:title" content="Spaanse media voelen 'favoriet' Koeman aan de tand: 'Barça mogelijkheid na EK'"/>
    <meta property="og:description" content="Ronald Koeman is woensdag tijdens de voorbereiding van het Nederlands elftal op het EK-kwalificatieduel met Noord-Ierland aan de tand gevoeld door Spaanse journalisten. Onderwerp van gesprek was een mogelijke overstap naar FC Barcelona."/>
  </head>
  <body>
    <article>
      <h1>Spaanse media voelen 'favoriet' Koeman aan de tand: 'Barça mogelijkheid na EK'</h1>
      <address>
        <time datetime="2019-11-13T18:26:00+00:00">13 Nov 2019, 18:26</time>
      </address>
      <p>
        <b>Ronald Koeman is woensdag tijdens de voorbereiding van het Nederlands elftal op het EK-kwalificatieduel met Noord-Ierland aan de tand gevoeld door Spaanse journalisten. Onderwerp van gesprek was een mogelijke overstap naar FC Barcelona.</b>
      </p>
      <p>KNVB-directeur Nico-Jan Hoogma gooide de knuppel vorige maand in het hoenderhok. Hij onthulde dat er sprake is van een 'FC Barcelona-clausule' in het contract van de bondscoach. Koeman zou daardoor de overstap naar de Catalanen kunnen maken. "Dat is een mogelijkheid, maar alleen ná het EK 2020", benadrukt hij in gesprek met onder meer <a href="https://www.sport-english.com/en/news/barca/dutch-coach-ronald-koeman-speaks-about-taking-over-at-barca-7733984"><i>Diario Sport</i></a>.</p>
      <p>Meerdere Spaanse media zijn afgereisd naar Nederland. Voor hen had Koeman alvast een boodschap. "Ik weet niet of ik in de toekomst nog over Barça zal praten. Het is een beetje vreemd om het te hebben over de mogelijkheid om naar een club te gaan als je bondscoach van het Nederlands elftal bent."</p>
      <p>Spaanse media als <i>Marca</i> en <i>Diario Sport</i> noemen Koeman één van de favorieten om Ernesto Valverde op te volgen in Camp Nou. De 55-jarige Spanjaard staat onder druk. Zijn contract loopt aan het einde van het seizoen af.</p>
    </article>
  </body>
</html>