<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/13/zlodeida-vodi-v-boks-ofisa-ni-veche-mesec.429517"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T18:45:00+00:00"/>
    <meta property="og:title" content="&quot;Злодеида&quot; води в бокс офиса ни вече месец"/>
    <meta property="og:description" content="Три български филма са сред най-гледаните от зрителите | Dnes.bg"/>
  </head>
  <body>
    <article>
      <h1>"Злодеида" води в бокс офиса ни вече месец</h1>
      <h2>Три български филма са сред най-гледаните от зрителите</h2>
      <address><time datetime="2019-11-13T18:45:00+00:00">13 Nov 2019, 18:45</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Въпреки петте премиери от миналия уикенд, сред които и две български, "Господарка на злото 2" с Анджелина Джоли в главната роля продължава вече месец да е най-гледаният филм у нас, сочат обобщените данни от киносалоните. Историята на двете съседни кралства - на хората и на горските обитатели, преплетена с любов, измяна, заговор, злост и доброта е гледана от вече 121 827 зрители и има 1 274 955 лева приходи.</p>
      <p>На втора позиция продължава да е "Семейство Адамс", създаден по героите на Чарлз Адамс от 1938 година. Триизмерната анимация за Гомес, Мортиша, Уенсди, Пъглсли, чичо Фестър и останалите герои е гледана от 30 468 зрители и има 308 330 лева приходи за десетте дни у нас.</p>
      <p>Трето място е за първата българска премиера за миналия уикенд - "Доза щастие". Историята на Весела Тотева, разказана в биографичната й книга, а изиграна на екран от дъщеря й - Валентина Каролева, е гледана от 9 906 зрители и има 94 391 лева от билетите им за първите три дни.</p>
      <p>На четвърто място е българският "Завръщане" на режисьора Ники Илиев. Филмът с Орлин Павлов, Александър Кадиев, Бойко Кръстанов, Башар Рахал, Диляна Попова, Стефан Данаилов е гледан от вече 70 578 зрители и има 633 631 лева приходи за четирите седмици на екраните.</p>
      <p>Пето място е за втората премиера от миналия петък - "Доктор Сън" - по едноименния роман на Стивън Кинг. Историята на Дан Торънс, който заедно с Абра се впуска на битка за живот срещу Роуз и сектата й, е гледана от 5 465 зрители и има 51 424 лева приходи за първите си три дни у нас.</p>
      <p>На шеста позиция е тазгодишният носител на наградата на венецианския фестивал - "Жокера". Великолепното изпълнение на Хоакин Финикс, оценено и от критиците, и от публиката, на ролята на Артър Флек, е гледано от 122 138 зрители и има 1 152 574 лева приходи за месец и половина на екраните у нас.</p>
      <p>Седмо място е за комедията "Не си играй с огъня" - третата премиера от миналия уикенд. Пожарникарската история за спасителен отряд и спасени деца, които трябва да бъдат обуздани, но това все не се получава, е гледана от 3 756 зрители и има 37 438 лева приходи.</p>
      <p>На осма позиция е четвъртата премиера от миналия уикенд - "В кръг", втори филм от трилогията на Стефан Командарев. Историята на три двойки патрулиращи полицаи сред софийските улици е гледана от 5 953 зрители и има 39 439 лева приходи, в които са включени и тези от предпремиерните и фестивални прожекции на филма.<br/>Девето място е за "Терминатор: Мрачна съдба". Съвместната битка на младата Дани Рамос с Грейс и Сара Конър срещу Рев-9 е гледана от 27 210 зрители и има 267 868 зрители за трите седмици у нас.</p>
      <p>На десета позиция е трилърът "Обратно броене". Провокативната история за зависимостта от мобилните телефони, в която героите теглят приложение, което им дава срока до който ще живеят, е гледана от 18 550 зрители и има 158 800 лева приходи за трите седмици у нас, пише БТА.</p>
      <p>Извън първите десет е петата премиера от миналия уикенд. "Мъжът, който си играеше с огъня" за Стиг Ларшон - автор на трилогията "Милениум", е гледан от 972 зрители и има 7 552 лева приходи.</p>
    </article>
  </body>
</html>