<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/13/ukraina-jertva-na-bitkata-za-impiichmynta-na-trymp.429515"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T18:36:00+00:00"/>
    <meta property="og:title" content="Украйна - жертва на битката за импийчмънта на Тръмп?"/>
    <meta property="og:description" content="Американци от украински произход са убедени в това | Dnes.bg"/>
  </head>
  <body>
    <article>
      <h1>Украйна - жертва на битката за импийчмънта на Тръмп?</h1>
      <h2>Американци от украински произход са убедени в това</h2>
      <address><time datetime="2019-11-13T18:36:00+00:00">13 Nov 2019, 18:36</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Независимо как ще завършат изслушванията в Камарата на представителите за импийчмънт на президента Доналд Тръмп, някои американци от украински произход смятат, че родината на предците им вече е станала неволна жертва на бурната американска политика, пише Ройтерс.</p>
      <p>"Смятам, че Украйна е нещо като жертва в този случай, защото според мен политиците й са били принудени да направят нещо, което не в истински интерес на Украйна", каза 63-годишният Игор Ярмак, техник от Ню Йорк, който преди е гласувал за републиканците, но не харесва Тръмп.</p>
      <p>Разследването за това дали Тръмп е злоупотребил с външната политика на САЩ, за да поиска от Украйна да разследва негов вътрешнополитически опонент, навлиза днес в решаваща фаза, когато в Конгреса ще се състои първото публично и предавано по телевизията изслушване, и ще бъдат разпитани свидетели.</p>
      <p>Други сред близо един милион американци от украински произход, живеещи в САЩ, изразиха също огорчение от въвличането на Украйна, силно зависима от чужда помощ и закрила срещу Русия, в споровете за импийчмънт.</p>
      <p>"Още веднъж Украйна е в светлините на прожекторите заради ключовото й разположение в Източна Европа и усещам, че това се използва от политическите сили за собствената им изгода", каза Пол Яблонски, който притежава малък бизнес и е председател на Центъра на общността на американците от украински произход в Минеаполис, щата Минесота.</p>
      <p>Разследването се провежда три години от началото на нетрадиционно управление на Тръмп, и в момент, когато демократите и републиканците на Тръмп се готвят за жестока предизборна битка.</p>
      <p>Демократите разследват дали има основание Тръмп да бъде подложен на импийчмънт заради искането му от 25 юли т.г. в телефонен разговор с украинския президент Володимир Зеленски, последният да разследва бившия вицепрезидент Джо Байдън, основен политически съперник на Тръмп за изборите през 2020 г.</p>
      <p>Този телефонен разговор накара един разобличител да подаде жалба, въз основа на която демократите започнаха разследване за това, дали Тръмп е злоупотребил с правомощията си, като е забавил предоставянето на близо 400 млн. долара помощ в сферата на сигурността за Украйна, за да окаже натиск на уязвимия американски съюзник.</p>
      <p>"Наистина (това) е обезсърчаващо, ако се окаже, че президентът Тръмп е използвал личното си влияние като президент за придвижване на политическите си амбиции за следващите избори", каза 59-годишният Яблонски, който смята себе си за независим и изразява политическо съгласие с Тръмп по различни въпроси, включително търговията.</p>
      <p>Има големи общности на американци с украински произход в Пенсилвания и Минесота, които се смятат за оспорвани щати в президентските избори следващата година.</p>
      <p>"Тръмп притиска и упражнява натиск върху Украйна, за да изнудва и измъчва една все още неукрепнала демокрация. Това не се поддава на обяснение", каза Уляна Мазуркевич, от района на Филаделфия, която има собствен бизнес и е демократка, но отказва да разкрие възрастта си.</p>
      <p>Украинският президент Зеленски, комедиен актьор, и подобно на Тръмп, новодошъл в политиката, спечели зашеметяваща изборна победа през април, като обеща на избирателите да сложи край на конфликта с подкрепяните от Русия сили в Донбас, отнел живота на 13 000 души.</p>
      <p>Той мъчително балансира в дипломатическите си усилия да поддържа добри отношения и с двете политически сили в САЩ, на чиято двупартийна подкрепа Украйна разчита за помощ и дипломатическа поддръжка срещу Русия след анексията на Крим през 2014 г.</p>
      <p>"Той може би изглежда като слаб лидер, защото се опитваше да изпълнява желанията на Тръмп или се опитваше да избегне да ги изпълнява", каза Ирина Медвинская, американска гражданка родена в Киев и емигрирала в САЩ на 15-годишна възраст.</p>
      <p>Но Медвинская, която е демократка, изрази надежда, че Украйна може да изиграе историческа роля, ако Тръмп наистина бъде подложен на процедура за импийчмънт и бъде отстранен от длъжност.</p>
      <p>"Ако това стане неговия край, ще съм много горда от родината си", допълни тя. <br/> </p>
      <p>/БТА/</p>
      <p> </p>
      <related>
        <h4>Още по темата</h4>
        <a href="https://www.dnes.bg/usa/2019/11/13/spektakyl-vyv-vashington-izslushvaniiata-za-impiichmynt-na-trymp.429457"/>
        <a href="https://www.dnes.bg/usa/2019/10/31/demokratite-s-pyrva-stypka-za-impiichmynt-sreshtu-trymp.428118"/>
        <a href="https://www.dnes.bg/rusia/2019/10/26/sasht-nishti-ruskata-namesa-v-prezidentskite-izbori-prez-2016.427446"/>
      </related>
    </article>
  </body>
</html>