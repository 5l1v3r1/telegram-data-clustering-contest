<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597202/entyposiakes-eikones-apo-tin-polyethniki-askisi-nemesis-2019"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T18:29:00+00:00"/>
    <meta property="og:title" content="Εντυπωσιακές εικόνες από την πολυεθνική άσκηση «NEMESIS 2019»"/>
    <meta property="og:description" content="Με την συμμετοχή 13 πλωτών μέσων, 7 αεροσκαφών και ελικοπτέρων από Κύπρο, Ελλάδα, Γαλλία, Ισραήλ, ΗΠΑ και Βρετανία, καθώς και 3 πλοίων ιδιωτικών εταιρειών,..."/>
  </head>
  <body>
    <article>
      <h1>Εντυπωσιακές εικόνες από την πολυεθνική άσκηση «NEMESIS 2019»</h1>
      <address><time datetime="2019-11-13T18:29:00+00:00">13 Nov 2019, 18:29</time> by <a rel="author">SigmaLive</a></address>
      <p><b>Με την συμμετοχή 13 πλωτών μέσων, 7 αεροσκαφών και ελικοπτέρων από Κύπρο, Ελλάδα, Γαλλία, Ισραήλ, ΗΠΑ και Βρετανία, καθώς και 3 πλοίων ιδιωτικών εταιρειών, πραγματοποιήθηκε σήμερα από το Συντονιστικό Κέντρο Ζήνων και υπό τον γενικό συντονισμό του Κέντρου Συντονισμού Έρευνας και Διάσωσης (ΚΣΕΔ) Λάρνακας, η πολυεθνική άσκηση «ΝΕΜΕΣΙΣ 2019».<br/></b> <br/>Σε γραπτή ανακοίνωση του Υπουργείου Άμυνας αναφέρεται ότι η άσκηση περιλάμβανε σενάρια αντιμετώπισης τρομοκρατίας σε πλατφόρμα εξόρυξης υδρογονανθράκων, νηοψίας σε πλοίο, απεγκλωβισμού και διάσωσης τραυματιών, μαζικής διάσωσης συνεπεία ναυτικού ατυχήματος καθώς και καταπολέμησης θαλάσσιας ρύπανσης εντός της περιοχής ευθύνης της Κυπριακής Δημοκρατίας.<br/> <br/>Η 1η Φάση της άσκησης εκτελέστηκε υπό το συντονισμό της Αστυνομίας Κύπρου, η 2η - 3η Φάση υπό τον συντονισμό του ΚΣΕΔ και η 4η Φάση υπό το συντονισμό του Τμήματος Αλιείας, σε συνεργασία με το Υφυπουργείο Ναυτιλίας.<br/> <br/>Προστίθεται ότι συμμετείχαν μία φρεγάτα του Ελληνικού Πολεμικού Ναυτικού, μία φρεγάτα του Γαλλικού Ναυτικού, ένα ΤΠΚ και 4 σκάφη περιπολίας του Ισραηλινού Ναυτικού, 4 πολεμικά πλοία της ΔΝ της ΕΦ και δύο περιπολικά σκάφη της Λιμενικής και Ναυτικής Αστυνομίας, το Δεξαμενόπλοιο «ALEXANDRIA» της εταιρείας PETRONAV, που χρηματοδοτείται από την ΕMSA, η πλατφόρμα «CASTORO SEI»της εταιρείας SAIPEM, δύο σκάφη καταπολέμησης ρύπανσης του Τμήματος Αλιείας, καθώς και το σκάφος υποστήριξης “ΖENON” της εταιρείας EDT Offshore.<br/> <br/>Στην άσκηση επίσης συμμετείχαν «τρία ελικόπτερα της Κυπριακής Δημοκρατίας, δύο από την ΜΑΕΠ και ένα από τη 460 ΜΕΔ/ΓΕΕΦ, ένα βρετανικό Bell Griffin καθώς και τρία αεροσκάφη, ένα ελληνικό C-130, ένα αμερικανικό P-8 και ένα από το Τμήμα Δασών.<br/> <br/>Σύμφωνα με την ανακοίνωση, «από πλευράς Ομάδων Ειδικών Επιχειρήσεων συμμετείχαν η Αερομεταφερόμενη Ομάδα Αλεξιπτωτιστών της 31ης ΜΕΕΔ της Ελληνικής Πολεμικής Αεροπορίας, το 747 Ειδικό Τάγμα Μηχανικού του Ελληνικού Στρατού, Ομάδες Υποβρύχιων Καταστροφέων της ΜΥΚ του Ναυτικού της Εθνικής Φρουράς, νοσηλευτές του Υπουργείου Υγείας, η Ειδική Μονάδα Αντιμετώπισης Καταστροφών (ΕΜΑΚ) της Πυροσβεστικής Υπηρεσίας καθώς και το σκάφος διάσωσης «ΝΗΡΕΥΣ», με ναυαγοσώστες του Υπουργείου Εσωτερικών.<br/> <br/>Εξάλλου, σε ανάρτησή της στο twitter, η Πρέσβειρα της Γαλλίας στην Κύπρο, Ιζαμπέλ Ντιμόν, ανέφερε ότι η φρεγάτα La Fayette συμμετείχε στην άσκηση Nέμεσις 2019 στην ΑΟΖ της Κύπρου.<br/> <br/>Από την πλευρά του, ο Πρέσβης του Ισραήλ στην Κύπρο, Σάμι Ρέβελ, έγραψε ότι η άσκηση συνιστά σημαντικό βήμα συνεργασίας για το ναυτικό, ώστε να προετοιμαστούν για καταστάσεις εκτάκτου ανάγκης και επιχειρήσεις διάσωσης στην θάλασσα.<br/> <br/>Ο Ιταλός Πρέσβης, Αντρέα Καβαλάρι, εξέφρασε σε σχετική ανάρτηση το μεγάλο ενδιαφέρον της χώρας του, η οποία συμμετείχε στην άσκηση ως παρατηρητής, λέγοντας ότι συμβάλλει στην ενίσχυση της συνεργασίας για καταστάσεις εκτάκτου ανάγκης στην Ανατολική Μεσόγειο.</p>
      <figure>
        <iframe src="https://www.youtube.com/embed/gefWoOpZs0U" width="560" height="315" data-service="Youtube" scrolling="no"/>
      </figure>
    </article>
  </body>
</html>