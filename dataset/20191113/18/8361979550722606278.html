<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/u-shveciji-za-rik-prolunalo-100-vibuhiv-shcho-tam-vidbuvayetsya-50053218.html"/>
    <meta property="og:site_name" content="НВ"/>
    <meta property="article:published_time" content="2019-11-13T18:03:00+00:00"/>
    <meta property="og:title" content="У Швеції за рік пролунало 100 вибухів. Що там відбувається?"/>
    <meta property="og:description" content="Однієї ночі в жовтні у Стокгольмі сталися відразу три вибухи в різних частинах міста. Вибухи відбуваються й в інших великих містах країни. Хто є організатором і чому ця проблема загострюється з кожним роком?"/>
  </head>
  <body>
    <article>
      <h1>У Швеції за рік пролунало 100 вибухів. Що там відбувається?</h1>
      <h2>Однієї ночі в жовтні у Стокгольмі сталися відразу три вибухи в різних частинах міста. Вибухи відбуваються й в інших великих містах країни. Хто є організатором і чому ця проблема загострюється з кожним роком?</h2>
      <address>
        <time datetime="2019-11-13T18:03:00+00:00">13 Nov 2019, 18:03</time>
      </address>
      <p>Однієї ночі в жовтні Стокгольм струсонули відразу три вибухи, що сталися в різних частинах міста. Мешканці цих трьох районів були шоковані. Вони чули про вибухи в інших частинах Стокгольма, але не могли уявити, що це може статися у них на порозі.</p>
      <p>Вибухи в житлових будинках і громадських будівлях в Швеції лунають як ніколи часто. За перші дев’ять місяців цього року поліцейські сапери виїжджали на виклики 97 разів.</p>
      <p>«Я тут виріс і жив все життя, і я відчуваю, як це середовище руйнується», — говорить 22-річний Джоел. Один з вибухів прогримів у його будинку. Вибухова хвиля вибила двері і вікна в декількох сусідніх будинках.</p>
      <ul>
        <li>
          <a href="https://www.bbc.com/ukrainian/vert-fut-50102502?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чому шведи радше поговорять з незнайомцем про секс, ніж про гроші</a>
        </li>
        <li>
          <a href="https://www.bbc.com/ukrainian/features-48559633?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Життя шведських депутатів: крихітні квартири і громадський транспорт</a>
        </li>
        <li>
          <a href="https://www.bbc.com/ukrainian/news-45203497?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«Якого біса ви робите?»: банди спалили десятки автомобілів у Швеції</a>
        </li>
      </ul>
      <h3>Кого звинувачувати?</h3>
      <p>Злочини, пов’язані з вибухами, майже не реєструвалися в Швеції до 2017 року. У 2018 сталися 162 вибухи, а за останні два місяці саперів викликали 30 разів.</p>
      <p>«Феєрверки, саморобні вибухові пристрої та ручні гранати», — пояснює Лінда Страаф, що працює в Національному департаменті операцій шведської поліції.</p>
      <p>Більшу частину вибухів влаштовують банди, аби залякати конкурентів, їхніх родичів або близьких, говорить представник поліції.</p>
      <p>«Це серйозна ситуація, але більшості громадян турбуватися нема про що. Їх це ніяк не торкнеться», — запевняє вона.</p>
      <p>Делегації шведських поліцейських працюють з фахівцями з організованої злочинності в США, Німеччині та Нідерландах. Поліція співпрацює з військовими експертами з вибухівки, які працювали в Африці та Афганістані.</p>
      <p>«Для Швеції це щось зовсім нове, і ми шукаємо експертів по всьому світу», — говорить очільник Національного департаменту операцій шведської поліції Матс Ловнінг.</p>
      <p>Криміналіст Амір Ростамі говорить, що порівняти ситуацію у Швеції можна тільки з Мексикою, де зіткнення між бандами — величезна проблема для поліції.</p>
      <p>«Для країн, які не беруть участі у війні, країн без довгої історії терористичних атак це унікальна ситуація», — говорить він.</p>
      <h3>Де лунають вибухи?</h3>
      <p>Більшість вибухів сталися в бідних та небезпечних районах найбільших міст Швеції - Стокгольма, Гетеборга і Мальме.</p>
      <figure>
        <img src="https://c.files.bbci.co.uk/103C8/production/_109640566_gettyimages-1129556760.jpg"/>
        <figcaption>Дим від вибухів над Стокгольмом</figcaption>
      </figure>
      <p>У Мальме на початку листопада три вибухи пролунали протягом 24 годин.</p>
      <p>Але тепер цілями стають і більш заможні райони. У жовтні в житловому кварталі Бромма на півночі міста стався вибух, який знищив під'їзд, вибив вікна і пошкодив припарковані поруч машини.</p>
      <p>Після вибуху у продуктовій крамниці університетського міста Лунд в лікарню потрапив 20-річний перехожий. У місті Лінчепінг вибух пролунав в житловому будинку. Постраждали 25 осіб.</p>
      <p>Седермальм — колишній робітничий район. Вінтажні бутики та веганські кафе розкидані по житлових кварталах глиняно-гірчичного кольору. Вибух стався в будівлі, розташованій навпроти парку і поруч зі школою.</p>
      <p>«Поліція відразу заблокувала вулиці. Я йшла з маленькими дітьми в ясла. Було дуже страшно», — говорить Малін Бредшоу, що живе в сусідньому під'їзді.</p>
      <p>У зв’язку з вибухом нікого не затримали, а поліція не коментує можливі мотиви злочинця.</p>
      <p>«Якщо у цього вибуху була конкретна мета, то, якщо чесно, нам від цього легше. Це означає, що вибух не спрямовувався на випадкових людей», — говорить Бредшоу.</p>
      <figure>
        <img src="https://c.files.bbci.co.uk/ABD9/production/_109639934_gettyimages-1148463071.jpg"/>
      </figure>
      <h3>Хто вступає до банд?</h3>
      <p>У поліції кажуть, що за вибухами стоять ті ж самі банди, які несуть відповідальність за зростання числа нападів із застосуванням вогнепальної зброї: у 2018 році у Швеції таких нападів було 45, набагато більше, ніж у 2011 (17).</p>
      <p>Чимало з цих банд пов’язані з торгівлею наркотиками. Але незрозуміло, чому вони почали масово застосовувати вибухові речовини.</p>
      <p>Шведська поліція не записує і не розголошує національність підозрюваних або засуджених у зв’язку з вибухами. Але за словами Лінди Страаф, у них багато спільного.</p>
      <p>«Вони виросли в Швеції, належать до соціально та економічно незахищених груп, зростали в соціально та економічно слабких районах, велика частина — мігранти у другому-третьому поколінні», — говорить вона.</p>
      <p>Політичні дебати з приводу міграції у Швеції загострилися після того, як в 2015 році ця країна прийняла найбільшу в Євросоюзі кількість мігрантів на душу населення.</p>
      <p>Страаф стверджує, що неправильно вважати, ніби нещодавні мігранти зазвичай стають членами банд.</p>
      <p>Для багатьох політиків правого спрямування вибухи — ще один аргумент про нездатність Швеції асимілювати прийнятих за останні 20 років мігрантів.</p>
      <p>«У майбутньому ситуація може погіршитися, стати ще більш проблематичною», — каже Міра Аксой, яка називає себе націонал-консервативною письменницею.</p>
      <figure>
        <img src="https://c.files.bbci.co.uk/36A9/production/_109639931_gettyimages-1030010100.jpg"/>
        <figcaption>На виборах 2018 року націоналістична партія «Шведські демократи» стала третьою, але наразі йде в опитуваннях другою, трохи поступаючись соціал-демократам</figcaption>
      </figure>
      <p>«Вони з одних і тих же місць, у них однаковий менталітет. Їм легко об'єднуватися. Вони не вважають, що мають ставати частиною Швеції, живуть в сегрегованих спільнотах і скоюють злочини», — говорить вона.</p>
      <p>Ці настрої в останні роки на підйомі: у 2018 році націоналістична партія «Шведські демократи» набрала на виборах 17,5% голосів.</p>
      <ul>
        <li>
          <a href="https://www.bbc.com/ukrainian/news-40478120?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">У Швеції через секс-напади скасували фестиваль</a>
        </li>
        <li>
          <a href="https://www.bbc.com/ukrainian/press-review-44208702?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чому шведам роздають буклети про війну — огляд ЗМІ</a>
        </li>
        <li>
          <a href="https://www.bbc.com/ukrainian/news-45470319?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Вибори у Швеції: невизначеність у країні після успіху ультраправих</a>
        </li>
      </ul>
      <p>Малін Бредшоу, втім, вважає, що зростання злочинності пов’язане, скоріше, з низькими доходами і соціальним статусом.</p>
      <p>Етнічний фактор рідко відіграє важливу роль в житті шведських банд, каже Амір Ростамі.</p>
      <p>«Для них банда — це їхня нова батьківщина. Банда — їхня нова ідентичність», — говорить він.</p>
      <h3>Чи приховували ЗМІ інформацію про вибухи?</h3>
      <p>Ще один важливий аспект історії - це те, як вибухи висвітлювали шведські газети і телебачення.</p>
      <p>Після потрійного вибуху в Стокгольмі шведське громадське телебачення STV звинуватили в замовчуванні фактів, коли ця новина не потрапила до вечірнього випуску.</p>
      <p>«Я думаю, вони не дуже добре впоралися зі своєю роботою. Думаю, вони намагаються применшити значення цих новин», — говорить Міра Аксой.</p>
      <figure>
        <img src="https://c.files.bbci.co.uk/5116/production/_109585702_343e366c-b824-4ef6-b269-b44fe6103f9e.jpg"/>
        <figcaption>Червневі вибухи не отримали широкого висвітлення в шведських ЗМІ</figcaption>
      </figure>
      <p>Професор журналістики Стокгольмського університету Крістіан Крістенсен теж здивувався, коли побачив, що частина телеканалів майже проігнорувала вибухи. Але він вважає, що тему добре висвітлювали у великих газетах та в регіональних програмах.</p>
      <p>«Проблема в тому, що Швецією користуються як символом проблем з мігрантами, проблем лівої політики. У багатьох випадках це несправедливо», — говорить він.</p>
      <p>З недавнього опитування компанії Kantar Sifo випливає, що найпопулярніша тема в шведських ЗМІ - на телебаченні, радіо і в соцмережах — це робота правоохоронців і забезпечення законності.</p>
      <h3>Яких заходів вживають?</h3>
      <p>У поліції кажуть, що шукають злочинців. Але у 2018 році звинувачення висунули в середньому по одному з десяти подібних епізодів.</p>
      <p>Глава Департаменту національних операцій обіцяє, що поліція буде більш тісно співпрацювати зі спецслужбами.</p>
      <p>Міністр внутрішніх справ оголосив про передачу поліції ширших повноважень щодо обшуків будинків. МВС планує додаткові заходи для боротьби з негласною забороною на згадку банд.</p>
      <p>Проте мешканець Седермальм Андерс Херденстам вважає, що влада має в першу чергу забезпечити інтеграцію мігрантів.</p>
      <p>«Я не боюся за свій район, але мене хвилюють події, що відбуваються у Швеції на національному рівні», — говорить він.</p>
      <p><i>Стежте за нами в </i><a href="https://t.me/bbcukrainian">Telegram</a> <i>! Ми щодня надсилаємо добірку найкращих статей.</i></p>
    </article>
  </body>
</html>