<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/zelenskiy-i-putin-shcho-vidomo-pro-mozhlivu-zustrich-prezidentiv-novini-ukrajini-50053122.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-13T03:45:00+00:00"/>
    <meta property="og:title" content="Розвідка боєм. Що вже відомо про можливу зустріч Зеленського і Путіна у Казахстані"/>
    <meta property="og:description" content="Колишній президент Казахстану Нурсултан Назарбаєв запропонував президентам України і Російської Федерації зустрітися на нейтральній території."/>
  </head>
  <body>
    <article>
      <h1>Розвідка боєм. Що вже відомо про можливу зустріч Зеленського і Путіна у Казахстані</h1>
      <h2>Колишній президент Казахстану Нурсултан Назарбаєв запропонував президентам України і Російської Федерації зустрітися на нейтральній території.</h2>
      <address>
        <time datetime="2019-11-13T03:45:00+00:00">13 Nov 2019, 03:45</time>
      </address>
      <p>Про це він заявив під час п’ятого щорічного засідання Astana Club.</p>
      <p>Він також додав, що необхідно ввести діалоговий механізм партнерства Євросоюзу і Євразійського економічного союзу. Назарбаєв запропонував проводити щорічні саміти між главами європейської та євразійської комісій.</p>
      <p>«Поточні політичні розбіжності не повинні нас розділяти. Сьогодні ми все частіше чуємо голоси, що закликають покласти край суперечностям між Європейським Союзом і Росією. Все більше і більше усвідомлюють, якої шкоди це протистояння завдає економікам країн. Тому пропоную запровадити діалоговий механізм, партнерство ЄС і ЄАЕС», — заявив Назарбаєв.</p>
      <p>За його словами, Зеленський вже погодився зустрітися віч-на-віч і Назарбаєв поінформував про це президента Росії. Колишній президент Казахстану сказав, що тепер справа за Путіним — погодиться він на таку зустріч чи ні.</p>
      <h3>Гра у кішки-мишки</h3>
      <p>Можна змінити місце зустрічі, але головною залишається сутність зустрічі, зазначила у парламенті член Комітету Верховної Ради з питань зовнішньої політики та міжпарламентського співробітництва, народний депутат фракції Європейська солідарність Ірина Геращенко.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/512/original/cce95c7bf4e1c7aba80ea201c424dec0.png?stamp=1&amp;q=85&amp;w=115"/>
      </figure>
      <p>Ірина Геращенко<br/>Тривога перед Нормандською зустріччю</p>
      <p>На її думку, неважливо, у столиці якої країни відбуватиметься зустріч лідерів. Важливо, щоб українська сторона мала інструменти впливу на країну-агресора.</p>
      <p>«Тому що очевидно, що це буде гра у кішки-мишки. Незрозуміло, хто кішка, а хто мишка. Україна не повинна лишитися у ролі мишки, жертви. Ми і так є жертвою країни-агресора. Дуже важливо, щоб цей формат був чотиристоронній і щоб там були наші партнери — Німеччина, Франція, які так само у діалозі з Європейським Союзом, зі Сполученими Штатами, можуть артикулювати Путіну вимоги всього цивілізованого світу не порушувати міжнародне право», — зауважила Геращенко.</p>
      <h3>Розвідка боєм</h3>
      <p>Назарбаєв не вперше пропонує посередництво у питанні діалогу Росії та України, зазначив у розмові з Радіо НВ директор Інституту політичного аналізу і міжнародних досліджень Сергій Толстой.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/374/original/88c654d98c05a4e94d3f5d56a9100fe7.png?stamp=1&amp;q=85&amp;w=115"/>
      </figure>
      <p>Володимир Огризко<br/>Думаєте, Путіну потрібен Донбас?</p>
      <p>Він сказав, що колишній президент Казахстану міг би вплинути на клімат зустрічі Зеленського та Путіна. Російський президент не став би демонструвати надмірне нахабство, яке собі дозволяє зараз. На думку Толстого, не так важливо, чи відбудеться зустріч лідерів країн у Нормандському форматі чи віч-на-віч.</p>
      <p>«Будуть там інші країни чи не будуть. На таких зустрічах ухвалюються якісь проривні рішення лише тоді, коли є спільна згода. Це розвідка боєм», — зазначив Толстой.</p>
      <p><a href="https://nv.ua/ukr/world/geopolitics/kreml-pro-zustrich-putina-i-zelenskogo-normandskiy-format-novini-rosiji-50053005.html">У Кремлі вже прокоментували пропозицію зустрітися із Зеленським у Казахстані</a>. Речник президента РФ Дмитро Пєсков зазначив, що Москва зараз зосереджена на питаннях, пов’язаних з підготовкою саміту в Нормандському форматі. Пєсков додав, що зустріч президентів України і Росії без її ретельної підготовки не принесла б великої користі.</p>
    </article>
  </body>
</html>