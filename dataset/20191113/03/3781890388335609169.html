<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741386"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T03:46:00+00:00"/>
    <meta property="og:title" content="ญัตติค้างอื้อ!'ชวน'ปัดถ่วงแก้รธน. กรีดบางพวกชอบทำตามอำเภอใจ"/>
    <meta property="og:description" content="'ชวน'บอกไม่ได้ถ่วงญัตติแก้รัฐธรรมนูญ เพียงแค่ต้องพิจารณาไปตามลำดับ จ่อถามความเห็น2ฝ่าย เพิ่มวันประชุมเพิ่มเดือนละครั้ง หวังเคลียร์ทุกเรื่องที่ค้าง"/>
  </head>
  <body>
    <article>
      <h1>ญัตติค้างอื้อ!'ชวน'ปัดถ่วงแก้รธน. กรีดบางพวกชอบทำตามอำเภอใจ</h1>
      <address>
        <time datetime="2019-11-13T03:46:00+00:00">13 Nov 2019, 03:46</time>
      </address>
      <p>
        <b>"ชวน"บอกไม่ได้ถ่วงญัตติแก้รัฐธรรมนูญ เพียงแค่ต้องพิจารณาไปตามลำดับ จ่อถามความเห็น2ฝ่าย เพิ่มวันประชุมเพิ่มเดือนละครั้ง หวังเคลียร์ทุกเรื่องที่ค้าง</b>
      </p>
      <p>เมื่อวันที่ 13 พ.ย. ที่รัฐสภา นายชวน หลีกภัย ประธานสภาผู้แทนราษฎร กล่าวถึงกรณีที่พรรคเพื่อไทยท้วงติงว่าการบริหารจัดระเบียบวาระการประชุมสภาฯมีปัญหาทำให้ญัตติเสนอตั้งคณะกรรมาธิการวิสามัญพิจารณาศึกษาแนวทางการแก้ไขรัฐธรรมนูญต้องเลื่อนออกไป ว่า ญัตติดังกล่าวไม่ได้ถูกเลื่อน เพราะขณะนี้มีระเบียบวาระการประชุมสภาฯอยู่ตามลำดับ ซึ่งสภาฯสมัยนี้สามารถบริหารระเบียบวาระและญัตติได้ดีที่สุด โดยญัตติที่ค้างการประชุมสภาฯเวลานี้ส่วนใหญ่เป็นญัตติทั่วไป ไม่ได้มีปัญหาอะไร<br/><br/>"บังเอิญมีเรื่องอื่นที่กฎหมายบังคับ เช่น วาระเพื่อทราบที่ต้องใช้เวลา ซึ่งเมื่อสัปดาห์ที่ผ่านมาก็ใช้เวลาพิจารณาวาระเพื่อทราบถึงสองวัน โดยวันนี้การประชุมสภาฯมีวาระเพื่อทราบ 7 วาระ หากจะกีดกันไม่ให้สมาชิกได้พูดก็ถือว่าเป็นเรื่องผิดปกติ ดังนั้น เราจึงเปิดโอกาส อย่างไรก็ตาม วาระที่เข้ามาก็เป็นไปตามปกติไม่ได้ล่าช้าหรือมีปัญหาแต่อย่างใด เพียงแต่พวกที่อยากให้เข้าวันนั้นวันนี้ก็จะเอาตามอำเภอใจ ซี่งมันไม่ได้" นายชวน กล่าว<br/><br/>นายชวน กล่าวต่อว่า สภาฯต้องให้ความสำคัญกับทุกญัตติไม่ใช่เฉพาะญัตติแก้รัฐธรรมนูญ ซึ่งญัตติเกี่ยวกับการแก้ไขรัฐรรมนูญก็ต้องพิจารณาต่อจากญัตติของนายปิยบุตร แสงกนกกุล เลขาธิการพรรคอนาคตใหม่ เพราะฉะนั้นจึงพยายามจะเชิญคนเสนอญัตติมาหารือว่าการพิจารณาแต่ละญัตติจะต้องใช้เวลาเท่าไหร่ ถ้าเราทำความเข้าใจและสมาชิกบริหารเวลาได้จะทำให้การพิจารณาไปได้เร็วขึ้น<br/><br/>"บังเอิญว่าสมัยนี้เปิดโอกาสให้พูดทุกคน ต่างจากสมัยก่อนยกมือ 10 คน อาจจะได้อภิปราย 3-5 คน แต่สมัยนี้ได้พูดทุกคน โดยมีการขอร้องกันว่าขอให้พูดย่อความ เพื่อให้เพื่อนสมาชิกคนอื่นๆได้พูดด้วย หากสมมุติเวลา 2 ชั่วโมงได้พูด 4 คน กับ เวลา 2 ชั่วโมง ได้พูด 10 คน อย่างนั้นคนที่พูดจะต้องรู้จักลดเวลาตัวเองลงมาเพื่อให้เพื่อนสมาชิกได้พูด" นายชวน กล่าว<br/><br/>เมื่อถามว่า เบื้องต้นได้มีการหารือกับฝ่ายค้านและฝ่ายรัฐบาลแล้วหรือไม่ ประธานสภาฯ กล่าวว่า ได้พูดคุยเรื่องการขยายวันและเวลาการประชุมสภาฯ ซึ่งส่วนตัวดีใจที่นายสุทิน คลังแสง ประธานคณะกรรมการประสานงานพรรคร่วมฝ่ายค้าน (วิปฝ่ายค้าน) เสนอให้มีการขยายวันประชุมสภาฯเพิ่มขึ้น ในเรื่องนี้เป็นข้อเสนอที่ส่วนตัวอยากให้ดำเนินการ เพราะกลัวว่าสภาฯจะมีวาระค้างการพิจารณาจำนวนมาก จึงคิดว่าอาจจะมีการประชุมสภาฯเพิ่มในวันศุกร์เดือนละหนึ่งครั้ง ซึ่งอาจจะเริ่มต้นในช่วงปลายเดือนพ.ย. เพื่อพิจารณาญัตติทั่วไปที่ไม่ใช่เรื่องด่วน เพราะเรื่องด่วนที่เสนอเข้ามาสภาฯอยู่ในระเบียบวาระอยู่แล้ว จึงได้มอบหมายให้นพ.สุกิจ อัตโถปกรณ์ ที่ปรึกษาไปหารือกับทั้งสองฝ่าย<br/><br/>"ถ้านัดประชุมพิเศษวันศุกร์แล้วก็ควรต้องมาประชุมกัน เพราะถ้าไม่มาอาจจะมีปัญหาเรื่ององค์ประชุมไม่ครบ โดยต้องการให้พิจารณาญัตติทั่วไปที่ค้างหลายเรื่อง ซึ่งจะรวมกันพิจารณาเป็นหมวดหมู่ เช่น ญัตติเกี่ยวกับแหล่งน้ำ ดังนั้น อาจทำให้การพิจารณาได้ประมาณ 20 ญัตติต่อหนึ่งวัน โดยตั้งใจว่าจะทำให้เมื่อปิดสมัยประชุมสภาจะเหลือญัตติที่ค้างการพิจารณาให้น้อยที่สุด" นายชวน กล่าว<br/><br/>นายชวน กล่าวว่า หากการประชุมสภาฯวันนี้และพรุ่งนี้สามารถพิจารณาเรื่องรับทราบได้ทั้งหมด คิดว่าสัปดาห์หน้าญัตติด่วนของนายปิยบุตรและญัตติด่วนเรื่องการแก้ไขรัฐธรรมนูญก็จะเข้าสู่การพิจารณาได้ ดังนั้น จะเห็นได้ว่าการประชุมสภาฯเพื่อพิจารณาวาระต่างๆไม่ได้ล่าช้า<br/><br/>เมื่อถามว่า ฝ่ายค้านและฝ่ายรัฐบาลเข้าใจตรงกันแล้วใช่หรือไม่ญัตติด่วนจะยังไม่ได้เข้าสู่การพิจารณาของสภาฯในสัปดาห์นี้ นายชวน กล่าวว่า ไม่ทราบว่าสองฝ่ายเข้าใจตรงกันหรือไม่ แต่จะไม่ได้มีการลัดคิวในการพิจารณา เพราะการพิจารณาของสภาฯเป็นไปตามลำดับ<br/><br/>นายชวน กล่าวว่า สำหรับบางฝ่ายที่มีการตั้งข้อสังเกตว่าจนถึงขณะนี้สภาฯพิจารณาร่างพระราชบัญญัติน้อยมาก อยากอธิบายว่ารัฐธรรมนูญได้กำหนดไว้ว่าพระราชบัญญัติที่จะเสนอเข้าสภาฯจะต้องมีขั้นตอนจำนวนมาก ซึ่งขั้นตอนเช่นว่านั้นทำให้ต้องใช้เวลาไปกับกระบวนการตามรัฐธรรมนูญจำนวนมาก โดยขณะนี้มีญัตติที่รัฐบาลเสนอเข้ามา ซึ่งเป็นเรื่องร่างพระราชบัญญัติที่ค้างมาจากสภาชุดก่อน แต่ส่วนตัวได้ให้ความเห็นว่าไม่ควรจะเสนอเข้ามา เพราะควรกลับไปเสนอใหม่ โดยไม่ควรเอาร่างกฎหมายที่ผ่านการพิจารณาของสภาในอดีตไปขั้นตอนหนึ่งแล้วมาพิจารณาต่ออีก ซึ่งทางรัฐบาลเองก็เห็นด้วยและนายกฯได้ทำเรื่องขอถอนไปแล้ว ทำให้ขณะนี้ไม่มีร่างกฎหมายค้างแม้แต่ฉบับเดียว. <br/> </p>
    </article>
  </body>
</html>