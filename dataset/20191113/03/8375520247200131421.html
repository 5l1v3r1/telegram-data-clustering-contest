<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/saydik-anonsuvav-pochatok-rozminuvannya-poblizu-petrivskogo-639533.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T03:25:03+00:00"/>
    <meta property="og:title" content="Сайдік анонсував початок розмінування поблизу Петрівського"/>
    <meta property="og:description" content="Спецпредставник ОБСЄ наполягає на початок робіт з розмінування вже з середи."/>
  </head>
  <body>
    <article>
      <h1>Сайдік анонсував початок розмінування поблизу Петрівського</h1>
      <address>
        <time datetime="2019-11-13T03:25:03+00:00">13 Nov 2019, 03:25</time>
      </address>
      <h4>Спецпредставник ОБСЄ наполягає на початок робіт з розмінування вже з середи.</h4>
      <p>Спецпредставник ОБСЄ у Тристоронній контактній групі Мартін Сайдік заявив, що розраховує на початок робіті з розмінування на ділянці розведення №3 біля Петрівського вже в середу, 13 листопада.</p>
      <p>«Як відомо, 9 листопада сторони почали поновлене відведення сил і засобів в районі Петрівського. Представники ОРДО, зі свого боку, повідомили про його завершення того ж дня, а Українська сторона – 11 листопада. СММ ОБСЄ чекає на офіційне повідомлення сторін про завершення відведення не пізніше завтрашнього дня (13 листопада, ред). Також не пізніше, ніж завтра в районі Петрівського мають початися роботи з розмінування», - заявив Сайдік за підсумками чергового раунду консультацій ТКГ у Мінську у вівторок.</p>
      <p>Він також нагадав, що розмінування ділянки №2 поблизу Золотого продовжується, а в Станиці Луганській ведуться ремонтні роботи на мосту через Сіверський Донець.</p>
      <p>За словами спецпредставника ОБСЄ, вони мають бути завершені до кінця листопада.</p>
      <p>Нагадаємо, 9 листопада 2019 року о 12:00 у районі населених пунктів Богданівка і Петрівське українські військові та російсько-окупаційні війська після запуску сигнальних ракет <a href="https://glavcom.ua/country/incidents/u-rajoni-bogdanivki-rozpochalos-rozvedennja-vijsk-638855.html">почали процес розведення сил та засобів</a>.</p>
      <p>Розведення військ в цьому районі, заплановане на 4 листопада, було перенесено у зв’язку з обстрілами позицій Об'єднаних сил російсько-окупаційними військами, які були зафіксовані 30 жовтня.</p>
      <p>11 листопада у районі населених пунктів Богданівка та Петрівське Донецької області <a href="https://glavcom.ua/news/u-bogdanivci-ta-petrivskomu-zavershili-rozvedennya-viysk-639202.html">завершилось практичне розведення </a>особового складу, озброєння та військової техніки.</p>
      <related>
        <a href="https://glavcom.ua/news/u-minsku-zayavili-pro-znyattya-usih-pereshkod-dlya-zustrichi-v-normandskomu-formati--639460.html"/>
        <a href="https://glavcom.ua/news/na-vimogu-rf-pristayko-rozpoviv-pro-pidgotovku-dokumentu-normandskogo-samitu-639289.html"/>
        <a href="https://glavcom.ua/country/incidents/drugij-den-rozvedennja-vijsk-zsu-zajnjali-novi-pozitsiji-638997.html"/>
      </related>
    </article>
  </body>
</html>