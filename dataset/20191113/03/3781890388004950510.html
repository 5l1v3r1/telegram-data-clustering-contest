<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741227"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T03:00:00+00:00"/>
    <meta property="og:title" content="สองตำรวจต่างยศ แต่หัวใจ'มิตรภาพ'ไม่เคยเลือนหาย"/>
    <meta property="og:description" content="สัปดาห์นี้ไปดูเรื่องของสองตำรวจ “ประทวน-สัญญาบัตร” แม้ต่างยศ ต่างหน้าที่ ต่างมีหนทางเดินในเส้นทางของใครของมัน แต่หัวใจแห่งมิตรภาพไม่เคยเลือนหาย ตราบที่ยังเป็นเพื่อนกัน"/>
  </head>
  <body>
    <article>
      <h1>สองตำรวจต่างยศ แต่หัวใจ'มิตรภาพ'ไม่เคยเลือนหาย</h1>
      <address>
        <time datetime="2019-11-13T03:00:00+00:00">13 Nov 2019, 03:00</time>
      </address>
      <p>
        <b>สัปดาห์นี้ไปดูเรื่องของสองตำรวจ “ประทวน-สัญญาบัตร” แม้ต่างยศ ต่างหน้าที่ ต่างมีหนทางเดินในเส้นทางของใครของมัน แต่หัวใจแห่งมิตรภาพไม่เคยเลือนหาย ตราบที่ยังเป็นเพื่อนกัน</b>
      </p>
      <p>ตอนที่สิบตำรวจตรีกับร้อยตำรวจตรีพบหน้ากันครั้งแรก ทั้งสองดูเหมือนจะมึนงงว่าจากนี้จะต้องทำอย่างไรต่อ แต่เมื่อผู้บังคับบัญชาสั่งมา ก็ต้องปฏิบัติตาม<br/>ทั้งสองจึงได้นั่งจยย.ออกตรวจกันเป็นครั้งแรก สิบตำรวจตรีขับ ร้อยตำรวจตรีนั่งซ้อนท้าย<br/><br/>ในสมัยที่กรุงเทพพระมหานครยังเป็นอดีต และปัจจุบันยังมาไม่ถึง<br/><br/>ทั้งสองเป็นคู่หูต่างยศกัน ครั้งแรกสิบตำรวจตรีเรียกร้อยตำรวจตรีว่า<b> “นาย” </b>ร้อยตำรวจตรีเรียกสิบตำรวจตรีว่า<b> “หมู่” </b>ยามเข้าเวรทั้งสองออกตรวจตอนกลางคืน จับผู้ร้ายได้ครั้งแรกในชีวิตพร้อมกัน ได้ควักปืนออกมาให้โจรมอบตัวเป็นครั้งแรกพร้อมๆ กัน<br/><br/>จากนายกับหมู่ ทั้งสองเริ่มถามอายุ จึงรู้ว่าประทวนอายุแก่ปีกว่า จากนายกับหมู่ จึงกลายเป็นพี่กับน้อง เวลาอยู่กัน 2 คน<br/><br/>ทำงาน ร่วมลุย ร่วมบู๊ ออกเวรแล้วมานั่งกินข้าว บางครั้งก็ไปสังสรรค์เมา จีบหญิง เที่ยวสนุก แล้วก็จบลงแยกย้ายกันไปนอนในแฟลตตำรวจ<br/><br/><b>“เจอกัน” </b>ไม่ใครคนใดคนหนึ่งจะต้องกล่าวประโยคนี้หลังออกเวร<br/><br/><i>สิบตำรวจตรีกับร้อยตำรวจตรีเป็นเพียงยศ ลึกลงไป 2 ชายหนุ่มพบหน้ากันก่อตัวเป็นมิตรภาพ เป็นเพื่อน อายุไล่เลี่ยกัน ประสบการณ์ชีวิตผ่านมาเหมือนกัน แต่เส้นทางสองคนนั้นแตกต่างกันไป</i></p>
      <figure>
        <img src="https://www.dailynews.co.th/admin/upload/20191112/news_FdmSfETvyR120033_533.jpg?v=20191118125?v=1482"/>
      </figure>
      <p><b>ยศประทวนไต่ขึ้นก็ต้องถึงทางตัน ยศสัญญาบัตรไต่ไปได้เรื่อยๆ แม้จะตัน แต่ก็ตันแบบมีอำนาจ</b><br/><br/>ร้อยตำรวจตรีไต่ขึ้นไปเป็นโทและเอก ย้ายจากงานสายตรวจไปเป็นสายสืบ เช่นเดียวกับสิบตำรวจตรีหนุ่ม เขาเป็นนักสืบหนุ่มปฏิบัติงานอย่างเต็มที่ ไต่ไปเป็นดาบตำรวจได้สำเร็จ<br/><br/>ทำงานในโรงพักแห่งเดิมไม่แปรเปลี่ยน ขณะที่นายตำรวจได้โยกย้ายไปทำงานที่ต่างๆ มากมาย แล้วแต่นายจะสั่ง<br/><br/>ทั้งสองคนเปลี่ยนพบเจอนายบ่อย แต่เมื่อกลับมาเจอกัน ก็ยังทักทายกันเหมือนเดิม ต่อหน้าอาจเรียกว่านาย แต่ลับหลัง นายตำรวจคุยกับลูกน้องคนนี้ว่า <b>“พี่เป็นไงบ้าง”</b><br/><br/><mark><b>“สบายดี” </b></mark>ตำรวจประทวนพูด<mark><b> “นายงี่เง่า”</b></mark><br/><br/>แล้วทั้งสองก็หัวเราะ<br/><br/>สังคมนั้นอุดมด้วยคนดีและไม่ดี บางครั้งคนไม่ดีก็ได้กำเริบเสิบสานก่อกระทำผิดกฎหมาย พวกเขาก่อเหตุจากการเมายาเสพติด ใช้มีดจี้แทงคนอื่น ตำรวจรับแจ้งวอ สายตรวจไปสกัดจับ แต่ถูกทำร้ายเสียชีวิต 2 นาย คนร้ายได้ปืนตำรวจไปด้วย<br/><br/>วอดังลั่น ระดมกำลังตำรวจทุกนาย นักสืบประทวนถูกตามตัวไป เขาชำนาญเส้นทางในพื้นที่ หลับตาก็นึกออก เขารู้ว่าคนร้ายจะต้องหนีไปเส้นทางไหน<br/><br/>เขาไปดักรอ ควักปืนสั่งการให้มอบตัว การต่อสู้เดือดพล่าน ทำเอานายตำรวจคู่หูสนิทรีบขับรถตามมาพร้อมอาวุธครบมือ ภาวนาในใจอย่าให้คู่หูคนแรกของเขาตาย<br/>เสียงปืนดังสนั่น<br/><br/>นักสืบประทวนเลือดท่วมร่าง เขายิงคนร้ายเจ็บไป 2 คน ทั้งสองอาการร่อแร่แต่ไม่น่าจะตาย นายตำรวจไปทันเพราะรู้จักเส้นทางนี้ดีเช่นกัน ขณะกำลังรอรถพยาบาลเดินทางมา ขณะกำลังรอกำลังเสริม มันยังไม่ตาย” นักสืบประทวนนั่งลงกับพื้น เขาโดนยิงเข้าที่ไหล่ขวา อาการอาจไม่สาหัส แต่เลือดออกท่วมร่าง<br/><br/>เราควรจะทำอย่างไรกับมันดี นายตำรวจควักปืน เขาควรจะจบชีวิตโจรที่ปลิดชีวิตผู้พิทักษ์สันติราษฎร์เสีย อย่าให้มันได้ก่อกรรมทำเข็ญใครอีก ให้มันไปชดใช้กรรมในโลกหลังความตาย</p>
      <figure>
        <img src="https://www.dailynews.co.th/admin/upload/20191112/news_eIzekBRFxA120034_533.jpg?v=20191118125?v=5630"/>
      </figure>
      <p><b>“สารวัตร”</b> นักสืบประทวนพูดน้ำเสียงเหนื่อยอ่อน <b>“ให้กฎหมายจัดการมันเถอะ เราเป็นตำรวจไม่ใช่พวกมัน ทั้งสองมันยกมือขอชีวิตแล้ว แน่นอนพวกเราตาย แต่ผมจะไม่ฆ่ามันให้เหมือนที่มันทำกับพวกเราเด็ดขาด”</b><br/><br/>นายตำรวจครุ่นคิด กำลังชั่งใจอะไรหลายอย่าง<br/><br/>แล้วก็ตัดสินใจได้<br/><br/>นักสืบประทวนรักษาตัวอยู่นาน แต่ก็กลับมาทำงานได้ตามปกติ ได้รับความยกย่องชมเชยจากผู้บังคับบัญชา ศพ 2 ตำรวจได้รับการเชิดชูเกียรติ คนร้าย 2 คนถูกนำตัวขึ้นศาล ส่งไปรับโทษในเรือนจำคาดว่าคงจะไม่ได้ออกมาจากคุกอีกตลอดชีวิต<br/><br/><b>“ทำไมไม่จัดการมันไปเลย เอามาขึ้นศาลทำไม มันยิงตำรวจ” </b>ใครสักคนในวงกาแฟตอนเช้าพูดโต้เถียงอย่างเผ็ดร้อน สารวัตรหนุ่มเม้มปาก ควักบุหรี่จุดสูบ นานๆ สูบทีก็ไม่เสียหายต่อปอดเท่าใดนัก<br/><br/><b><mark>“เป็นไงบ้าง”</mark></b>นักสืบประทวนลงมานั่ง แขนยังต้องใส่สายคาด แต่โดยรวมร่างกายแข็งแรงปกติ<br/><br/><b>“พี่นะ เป็นไงบ้าง”</b><br/><br/><mark><b>“สบายดี...และนายยังคงงี่เง่าเหมือนเดิม” </b></mark>ทั้งสองก็หัวเราะ การนัดพบเจอกันบ้างก็คงดี ต่างคนต่างมีหน้าที่ ต่างมีหนทางเดินในเส้นทางของใครของมัน แต่หัวใจแห่งมิตรภาพนั้นไม่เคยเลือนหาย ไม่มีอะไรลบมันไปได้ ตราบที่ยังเป็นเพื่อนกัน<br/><br/>ทั้งสองคุยกันสักพัก ก็สมควรแก่เวลาจาก ค่อยนัดพบกันใหม่<br/><br/><b><mark>“เจอกัน”</mark></b><br/><br/><b>ใช่...เจอกัน</b><br/>......................................<br/>คอลัมน์ : <mark><b>หนอนโรงพัก</b></mark><br/>โดย <mark><b>"ณัฐกมล ไชยสุวรรณ" </b></mark><br/>ขอบคุณภาพประกอบบางส่วนจาก : Pixabay<br/><br/> </p>
    </article>
  </body>
</html>