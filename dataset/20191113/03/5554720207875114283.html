<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/cattle-businessman-beaten-to-death-in-bihar/272334/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-13T03:26:52+00:00"/>
    <meta property="og:title" content="बिहार: 30 वर्षीय मवेशी कारोबारी के कर्मी की लाठी डंडों से पीट-पीटकर हत्या"/>
    <meta property="og:description" content="बिहार के कटिहार जिला में कथित तौर पर रंगदारी देने से इनकार करने पर एक मवेशी कारोबारी के एक कर्मी की सोमवार की देर शाम पीट-पीट कर हत्या कर दी गई।"/>
  </head>
  <body>
    <article>
      <h1>बिहार: 30 वर्षीय मवेशी कारोबारी के कर्मी की लाठी डंडों से पीट-पीटकर हत्या</h1>
      <address><time datetime="2019-11-13T03:26:52+00:00">13 Nov 2019, 03:26</time> by <a rel="author">JKR Staff</a></address>
      <p>बिहार के कटिहार जिला में कथित तौर पर रंगदारी देने से इनकार करने पर एक मवेशी कारोबारी के एक कर्मी की सोमवार की देर शाम पीट-पीट कर हत्या कर दी गई।</p>
      <figure>
        <img src="http://www.jantakareporter.com/wp-content/uploads/2018/07/mob-lynching.png"/>
        <figcaption>Image for representation</figcaption>
      </figure>
      <p>समाचार एजेंसी भाषा की रिपोर्ट के मुताबिक, कटिहार सदर अनुमंडल पुलिस अधिकारी अनिल कुमार ने मंगलवार को बताया कि मृतक का नाम मोहम्मद जमाल (30) है। उन्होंने हत्या के पीछे व्यवसायिक प्रतिस्पर्धा होने की आशंका व्यक्त करते हुए बताया कि मृतक के परिजन रंगदारी की मांग किए जाने बात कर रहे हैं। अनिल ने बताया कि इस सिलसिले में सागर यादव और उनके तीन पुत्रों के खिलाफ प्राथमिकी दर्ज कर छानबीन शुरू कर दी गई है।</p>
      <p>उन्होंने बताया कि हत्या के विरोध में स्थानीय लोगों ने राष्ट्रीय राजमार्ग 31 कटिहार- गेड़ाबाड़ी मार्ग पर आगजनी करने के साथ करीब तीन घंटे तक जाम किए रखा। सड़क जाम करने वाले मृतक मजदूर के परिजन को 25 लाख रूपये मुआवजा के तौर पर दिए जाने और अविलंब मामला दर्ज कर दोषियों की गिरफ्तारी की मांग कर रहे थे। अनिल ने बताया कि पुलिस और प्रशासन के प्रयास से मामला शांत हुआ और सड़क जाम खत्म होने के बाद शव को पोस्टमार्टम के लिए अस्पताल भेजा गया।</p>
      <p>मुफस्सिल थाना क्षेत्र निवासी जमाल अपने भाई कमाल और एक अन्य व्यक्ति के साथ सोमवार की देर शाम 18 मवेशी को लेकर जा रहे थे तभी लाभा पुल के समीप सागर यादव और उनके तीन पुत्रों ने उन्हें घेर लिया और रंगदारी की मांग की जिससे इनकार करने पर उन्होंने लाठी, डंडे से उनकी बुरी तरह पिटाई करने के साथ उनके मवेशी को अपने कब्जे में ले लिया।</p>
      <p>मोहम्मद जमाल के भाई कमाल एवं एक अन्य सहयोगी किसी प्रकार वहां से भाग निकले पर सागर यादव और उनके पुत्रों ने जमाल की पीट-पीटकर हत्या कर दी। अनिल ने बताया कि जमाल द्वारा ले जाए जा रहे 18 मवेशियों में से 13 को बरामद कर लिया गया है तथा फरार आरोपियों की गिरफ्तारी के लिए छापेमारी की जा रही है।</p>
    </article>
  </body>
</html>