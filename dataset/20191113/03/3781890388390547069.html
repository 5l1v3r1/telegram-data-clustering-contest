<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741383"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T03:51:00+00:00"/>
    <meta property="og:title" content="พาณิชย์ยันรัฐประกันราคาข้าวเพิ่มรายได้เกษตรกร"/>
    <meta property="og:description" content="พาณิชย์ออกโรงชี้แจงราคาข้าวไม่เป็นธรรม ยันรัฐบาลเดินหน้าประกันรายได้ควบคู่นโยบายรักษาเสถียรภาพราคา เน้นสร้างรายได้ให้เกษตรกรเพิ่มขึ้น"/>
  </head>
  <body>
    <article>
      <h1>พาณิชย์ยันรัฐประกันราคาข้าวเพิ่มรายได้เกษตรกร</h1>
      <address>
        <time datetime="2019-11-13T03:51:00+00:00">13 Nov 2019, 03:51</time>
      </address>
      <figure>
        <img src="https://www.dailynews.co.th/admin/upload/20191113/news_xdMNOywdVR105954_533.jpg?v=20191113126"/>
      </figure>
      <p>
        <b>พาณิชย์ออกโรงชี้แจงราคาข้าวไม่เป็นธรรม ยันรัฐบาลเดินหน้าประกันรายได้ควบคู่นโยบายรักษาเสถียรภาพราคา เน้นสร้างรายได้ให้เกษตรกรเพิ่มขึ้น</b>
      </p>
      <p>นายวิชัย โภชนกิจ อธิบดีกรมการค้าภายใน เปิดเผยว่า จากที่มีประเด็นข้อเรียกร้องราคาข้าวไม่เป็นธรรม โดยขอให้ภาครัฐเร่งกำหนดมาตรการช่วยเหลือเกษตรกร กรณีราคาข้าวตกต่ำ โดยข้าวเปลือกหอมมะลิคุณภาพดี เกษตรกรขายได้กก.ละ 12 บาท ขณะที่ข้าวเหนียวราคากก. 60 บาทนั้น  ขอชี้แจงว่า รัฐบาลได้ให้ความสำคัญในการช่วยเพิ่มรายได้ให้เกษตรกร โดยกำหนดเป็นนโยบายเร่งด่วน  พร้อมให้ความช่วยเหลือเกษตรกรและพัฒนานวัตกรรม กำหนดเป้าหมายรายได้เกษตรกรให้สามารถมีรายได้จากผลผลิตทางเกษตรที่มีคุณภาพในสินค้าเกษตรสำคัญ  เช่น  ข้าว ยางพารา มันสำปะหลัง ปาล์มน้ำมัน อ้อย และข้าวโพดเลี้ยงสัตว์ ด้วยการชดเชย การประกันรายได้ <br/> <br/>สำหรับนโยบายประกันรายได้เกษตรกรผู้ปลูกข้าว มีวัตถุประสงค์เพื่อเป็นหลักประกันและป้องกัน  ความเสี่ยงให้เกษตรกรมีรายได้ที่เหมาะสมจากการจำหน่ายผลผลิตทางการเกษตรให้สอดคล้องกับต้นทุนการผลิต โดยไม่เป็นการแทรกแซงกลไกตลาด และรัฐไม่ต้องรับภาระค่าใช้จ่ายในการบริหารจัดการ โดยกำหนดราคาประกันรายได้ ข้าวเปลือกแต่ละชนิดความชื้นไม่เกิน 15% (ข้าวแห้ง) ดังนี้  ข้าวเปลือกหอมมะลิ ตันละ 15,000 บาท   ข้าวเปลือกหอมมะลินอกพื้นที่ ตันละ 14,000 บาท   ข้าวเปลือกเจ้า ตันละ 10,000 บาท  ข้าวเปลือกหอมปทุมธานี ตันละ 11,000 บาท และ  ข้าวเปลือกเหนียว ตันละ 12,000 บาท <br/> <br/>ทั้งนี้ กรณีข้าวเปลือกหอมมะลิปัจจุบันอยู่ในช่วงเก็บเกี่ยวผลผลิต มีราคาข้าวเปลือกเกี่ยวสด (ความชื้น 28% – 30%) ตันละประมาณ 12,000 – 13,500 บาท หรือ หากคิดเป็นข้าวเปลือกหอมมะลิที่มีความชื้นไม่เกิน 15% เกษตรกรจะจำหน่ายข้าวเปลือกได้ที่ตันละ 15,000 – 17,000 บาท ซึ่งยังสูงกว่าราคาที่รัฐบาลประกันรายได้ อย่างไรก็ตาม แม้ราคาข้าวเปลือกหอมมะลิจะมีราคาดี แต่รัฐบาลยังคงมีนโยบายในการรักษาเสถียรภาพราคาข้าว โดยดำเนินมาตรการคู่ขนานไปกับโครงการประกันรายได้ เพื่อจูงใจให้เกษตรกรและสถาบันเกษตรกร เก็บข้าวไว้ในช่วงที่ผลผลิตออกสู่ตลาดมากช่วงเดือน พ.ย. 62 – ก.พ. 63</p>
    </article>
  </body>
</html>