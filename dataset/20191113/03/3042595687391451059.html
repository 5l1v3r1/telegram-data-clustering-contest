<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/dramatiske-skogbranner---dra-na/71812845"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T03:43:01+00:00"/>
    <meta property="og:title" content="Dramatiske skogbranner: - Dra nå!"/>
    <meta property="og:description" content="Skogbrannene fortsetter med uminsket styrke i Australia."/>
  </head>
  <body>
    <article>
      <h1>Dramatiske skogbranner: - Dra nå!</h1>
      <h2>Skogbrannene fortsetter med uminsket styrke i Australia.</h2>
      <address><time datetime="2019-11-13T03:43:01+00:00">13 Nov 2019, 03:43</time> by <a rel="author">Marthe Ihle</a></address>
      <p>Innbyggere i Noosa North Shore i Queensland, Australia, bes forlate hjemmene sine umiddelbart på grunn av skogbrannene som herjer i området. Det skriver <a href="https://www.news.com.au/technology/environment/nsw-rural-fire-service-commissioner-warns-of-long-way-to-go-as-crews-battle-bushfires-in-new-south-wales-and-queensland/live-coverage/becc66b8cebfc7a4ea6769cf5e338d3c">News.com.au</a>.</p>
      <p>Grunnen er at vind og høye temperaturer gjør at brannene tiltar i styrke. Det er forventet å vedvare minst ut uka.</p>
      <figure>
        <img src="https://dbstatic.no/71812850.jpg?imageId=71812850&amp;width=1024&amp;height=615"/>
        <figcaption><b>RØYK:</b> To personer følger skogbrannene litt nord for Sydney. Foto: William West/AFP Vis mer</figcaption>
      </figure>
      <p>I New South Wales på Australias østkyst herjer akkurat nå 83 skogbranner, hvorav 50 av dem er ute av kontroll. I tillegg raser 72 skogbranner gjennom Queensland, en av dem kritisk.</p>
      <p>- Det er ingen tilbakegang av betydning. Det er ikke spådd regn, det fortsetter å være varmt og tørt de neste dagene og ukene, sier brannsjef Shane Fitzsimmons til avisa.</p>
      <h3>Dårlig luft</h3>
      <p>Bare tirsdag måtte brannmannskapene håndtere over 300 nye branner.</p>
      <p>- Det siste vi har råd til, er at folk skal bli selvtilfredse eller slappe av, fordi vi nærmer oss slutten på dagen. Vi har fortsatt mange timer igjen med sterke og tørre vinder som kan dominere og påvirke brannen. Vi har fortsatt den sørlige værforandringen som ventes å komme senere i kveld over områdene i nord som fortsatt brenner, sier brannsjef Fitzsimmons til <a href="https://www.smh.com.au/national/nsw/nsw-qld-bushfires-live-rfs-continue-to-fight-blazes-across-state-as-greater-sydney-our-on-high-alert-state-of-emergency-declared-20191111-p539ma.html">Sydney Morning Herald</a>.</p>
      <p>Norske Nora Graver Møvig (22) bor i Mudgee cirka tre timer nordvest for Sydney, og <a href="https://www.dagbladet.no/nyheter/nora-22-kan-bli-evakuert---det-er-dramatisk/71808160">har merket brannene god</a>t:</p>
      <p>- I hele dag har det ligget et tykt lag med både støv og røyk over byen jeg bor i. Vi har fått beskjed om at luftkvaliteten er såpass dårlig at vi bør holde oss inne fordi den kan være skadelig. Det er katastrofale tilstander og veldig dramatisk. Det har ikke vært så tørt her på mange år og folk er veldig bekymret for husene sine, dyrene sine, og en eventuell evakuering, hvis det skjer, sier 22-åringen til Dagbladet.</p>
      <h3>Katastrofalt høy brannfare</h3>
      <p>Mer enn 300 hjem er ødelagt bare de siste par dagene, skriver <a href="https://www.smh.com.au/national/nsw/nsw-fires-live-updates-rfs-continue-to-fight-blazes-across-state-20191112-p53a18.html">Sydney Morning Herald</a>.</p>
      <p>Helsemyndighetene i Sydney har ifølge Reuters bedt folk som kan få helseproblemer som følge av støvet, om å holde seg innendørs.</p>
      <p>Det er sendt ut varsel om katastrofalt høy brannfare i de tre regionene Stor-Sydney, Greater Hunter, og Illawarra og Shoalhaven, <a href="https://www.youtube.com/watch?v=MVUWAaenOBQ&amp;feature=youtu.be">ifølge landets værvarslingstjeneste.</a></p>
      <p>Dette er det høyeste farenivå på den australske FFDI-indeksen, som måler brannfare ut fra indikatorer som blant annet luftfuktighet og vindstyrke.</p>
    </article>
  </body>
</html>