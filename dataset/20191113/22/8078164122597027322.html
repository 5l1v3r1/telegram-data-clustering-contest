<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cultura/19_novembre_14/juan-octavio-prenz-morto-scrittore-amico-magris-argentino-istriano-6e36fbec-0716-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Morto Juan Octavio Prenz: le sue radici erano ovunque"/>
    <meta property="og:description" content="Nato in Argentina da una famiglia di origini istriane, l’autore, definito da Claudio Magris «mitteleuropeo latinoamericano», dalla fine degli anni Settanta viveva a Trieste"/>
  </head>
  <body>
    <article>
      <h1>Morto Juan Octavio Prenz: le sue radici erano ovunque</h1>
      <h2>Nato in Argentina da una famiglia di origini istriane, l’autore, definito da Claudio Magris «mitteleuropeo latinoamericano», dalla fine degli anni Settanta viveva a Trieste</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">CRISTINA TAGLIETTI</a></address>
      <p>«Alcune cose sono inevitabili e arrivano da lontano./ A buon intenditore: le porti nel sangue./ Lotti con le unghie e con i denti contro il ricordo/ perché solo il futuro ti sembra abitabile». Sono alcuni versi tratti dalla raccolta Figure di prua di Juan Octavio Prenz, morto improvvisamente giovedì 14 novembre nella sua casa di Trieste a 87 anni, «sommesso e appassionato cantore dell’errabonda, dolorosa, sanguigna e picaresca odissea che disperde gli uomini nel labirinto dell’esistenza umana», come lo ha definito la giuria del Nonino che lo scorso anno l’ha insignito del Premio Internazionale.</p>
      <p><b>Nato nel 1932 a Ensenada de Barragán (La Plata) in Argentina</b>, da una famiglia di origini istriane e di lingua croata, poeta e romanziere oltre che studioso di linguistica, Prenz era un «mitteleuropeo latinoamericano» secondo una felice definizione di Claudio Magris che gli era amico e che per primo promosse la sua opera in Italia. Vincitore del Premio Casa de las Américas nel 1992, Prenz aveva insegnato Lingua e letteratura spagnola a Buenos Aires, città che aveva lasciato nel 1975, nel periodo della dittatura, per trasferirsi in Jugoslavia, tra la serba Belgrado e la slovena Lubiana, e, nel 1979, definitivamente a Trieste dove ha insegnato Letteratura spagnola moderna e contemporanea all’Università.</p>
      <p><b>Prenz non si considerava tuttavia un esiliato</b> ma una persona che, continuando una tradizione familiare di migrazioni, condivideva senza sforzo il destino e la lingua di due o tre Paesi diversi, lontano dalla retorica delle radici e della nostalgia. E infatti proprio Solo gli alberi hanno radici è il titolo di un suo libro di ritratti e memorie con al centro Ensenada, fecondo crocevia di storie e culture (ma anche il morente impero asburgico) che La nave di Teseo ha pubblicato nel 2017. «Qui,le vie sono tortuose e spesso bisogna passare due o tre volte per lo stesso luogo. Ma anche se non sembrerà vero, passare per lo stesso luogo significa avanzare di un passo», dice un personaggio di questa piccola epica di migrazioni che mantiene il sapore del racconto orale.</p>
      <p><b>La grande tradizione fantastica latinoamericana ha trovato nella sua opera un’originale fusione </b>con figure e temi della letteratura mitteleuropea. L’identità, osservata da lontano e senza restrizioni, complessa e sempre in movimento, è uno dei temi centrali della sua opera, popolata di personaggi bislacchi e terre di confine, vestita di uno humour spesso grottesco.</p>
      <p><b>Scrittore umanista, naturalmente agli antipodi dell’idea di purezza etnica, Prenz è stato l’alfiere silenzioso di un cosmopolitismo</b> vissuto come necessaria esperienza di vita, declinata anche nella raccolta poetica Figure di prua (il titolo è ispirato alle polene viste da bambino in un cimitero delle navi in Argentina) che la casa editrice di Elisabetta Sgarbi ha pubblicato all’inizio di quest’anno, insieme al romanzo Il signor Kreck, uscito per la prima volta da Diabasis nel 2013, scritto, come le altre opere, in spagnolo e ora tradotto dalla figlia, Betina Liliàn Prenz. È la storia, con chiari echi di Kafka e Hawthorne, della lotta di un uomo contro l’insensatezza di un potere che tutto controlla e a cui rimane la sparizione (siamo nell’Argentina del dittatore Jorge Rafael Videla) come unica forma di libertà.</p>
      <p><b>Prenz ha lasciato le sue carte all’Archivio </b>degli scrittori e della cultura regionale, che fa parte del patrimonio dell’Università di Trieste.</p>
    </article>
  </body>
</html>