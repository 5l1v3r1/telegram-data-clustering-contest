<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639861/%D8%B1%D8%A6%DB%8C%D8%B3-%D8%AF%D8%A7%D9%81%D9%88%D8%B3%E2%80%8C-%D8%A2%D9%85%D8%A7%D8%AF%D9%87-%D8%AC%D9%86%DA%AF-%D8%A7%D9%85%D8%A7-%D8%AE%D9%88%D8%A7%D9%87%D8%A7%D9%86-%D8%B5%D9%84%D8%AD-%D9%87%D8%B3%D8%AA%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T22:16:00+00:00"/>
    <meta property="og:title" content="رئیس دافوس:‌ آماده جنگ اما خواهان صلح هستیم"/>
    <meta property="og:description" content="رییس دانشگاه فرماندهی و ستاد ارتش (دافوس) گفت: ما 100 در صد آماده جنگ بوده ولی خواهان صلح هستیم."/>
  </head>
  <body>
    <article>
      <h1>
        <a href="https://www.bultannews.com/fa/news/639861/%D8%B1%D8%A6%DB%8C%D8%B3-%D8%AF%D8%A7%D9%81%D9%88%D8%B3%E2%80%8C-%D8%A2%D9%85%D8%A7%D8%AF%D9%87-%D8%AC%D9%86%DA%AF-%D8%A7%D9%85%D8%A7-%D8%AE%D9%88%D8%A7%D9%87%D8%A7%D9%86-%D8%B5%D9%84%D8%AD-%D9%87%D8%B3%D8%AA%DB%8C%D9%85">رئیس دافوس:‌ آماده جنگ اما خواهان صلح هستیم</a>
      </h1>
      <h2>رییس دانشگاه فرماندهی و ستاد ارتش (دافوس) گفت: ما 100 در صد آماده جنگ بوده ولی خواهان صلح هستیم.</h2>
      <address><time datetime="2019-11-13T22:16:00+00:00">13 Nov 2019, 22:16</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، امیر سرتیپ دوم حسین ولی‌وند <b>رییس</b> دانشگاه فرماندهی و ستاد <b>ارتش</b> (دافوس) با اشاره به برخی تحرکات در منطقه غرب آسیا، گفت: حوادثی که در لبنان و عراق داشتیم و هنوز هم ادامه دارد و یک ائتلاف آمریکایی در خلیج فارس به بهانه‌های واهی تشکیل شده و در واقع فعال شدن بعثی‌ها در عراق و تهدیدات هسته‌ای رژیم صهیونیستی علیه ایران و تلاش برای محصور کردن مبارزین یمن در شرق، همه این‌ها در مفهوم کلی دو چیز را به ذهن‌ها متبادر می‌کند.</p>
      <p>وی با تاکید بر اینکه آمریکا به اذعان ترامپ به دنبال تسلط بر منابع نفتی و افزایش تنش‌های منطقه‌ای با تهدیدات خاص احتمالی است، گفت: تسلط بر منابع نفتی برای آمریکایی‌ها در اولویت است.</p>
      <p>امیر ولی‌وند به وظیفه نیروهای مسلح جمهوری اسلامی ایران در خصوص تحرکات دشمن در منطقه اشاره و حفظ آمادگی و ارتقای آن را از جمله وظایف نیروی های مسلح ایران عنوان کرد.</p>
      <p>رییس دانشگاه فرماندهی و ستاد ارتش تاکید کرد: ما وظیفه داریم ضمن کمک به دوستان، اجماع مسلمانان جهان در راه اجماع و مبارزه با افکار پلید دشمنان به ویژه رژیم صهیونیستی متمرکز کنیم.</p>
      <p>وی به دستاوردهای ارتش در حوزه‌های مختلف اشاره و تصریح کرد: در حوزه مغزافزار تولید سرمایه‌های انسانی آگاه و دانا که جنگ آزموده نیز هستند را دنبال می‌کنیم. در همین حوزه بحث تربیت سطوح عالی مدیران صنعت دفاعی کشور نیز در دستور کار است.</p>
      <p>امیر ولی‌وند با بیان اینکه در حوزه سخت افزار ساخت تولید جنگ افزار و بازسازی اماکن نظامی را پیگیری می‌کنیم، گفت: در حوزه نرم‌افزار یکی از مهمترین کارهایی که انجام می‌دهیم بازسازی بازی‌های جنگ بومی است.</p>
      <p>رییس دانشگاه فرماندهی و ستاد ارتش با تاکید بر اینکه با کشورهای دوست و همپیمان تعامل سازنده داریم، خاطرنشان کرد: ما در این دانشگاه (دافوس) دانشجویان خارجی نیز داریم و خیلی از اساتید ما به کشورهای دوست و همسایه رفته و درس می‌خواندند. کمک‌های مستشاری به کشورهای دوست و ایجاد ارتباط با کشورهایی که اکنون در ایران دانشجو ندارند و افزایش همکاری با کشورهایی که با ایران ارتباط دارند از دیگر برنامه‌های ما است.</p>
      <p>وی در پایان گفت: ما تکلیف داریم وحدت را در جهان اسلام گسترش دهیم و در کشورهای غیر مسلمان نیز موثر باشیم و همه بدانند اسلام دین صلح است و ما صد در صد آماده جنگ هستیم اما خواهان صلح هستیم.</p>
    </article>
  </body>
</html>