<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684116/giati-pige-me-to-oplo-replika-sto-scholeio-o-15chronos-mathitis"/>
    <meta property="og:site_name" content="enikos.gr"/>
    <meta property="article:published_time" content="2019-11-13T22:39:00+00:00"/>
    <meta property="og:title" content="Γιατί πήγε με το όπλο-ρέπλικα στο σχολείο ο 15χρονος μαθητής;"/>
    <meta property="og:description" content="Πώς ένας 15χρονος μαθητής από χωριό του Ηρακλείου φθάνει στο σημείο να αρπάξει ένα όπλο (έστω και ρέπλικα όπως αναφέρεται επισήμως από την Αστυνομία) και να το χρησιμοποιήσει..."/>
  </head>
  <body>
    <article>
      <h1>Γιατί πήγε με το όπλο-ρέπλικα στο σχολείο ο 15χρονος μαθητής;</h1>
      <address>
        <time datetime="2019-11-13T22:39:00+00:00">13 Nov 2019, 22:39</time>
      </address>
      <p>Πώς ένας 15χρονος μαθητής από χωριό του Ηρακλείου φθάνει στο σημείο να αρπάξει <a href="http://www.enikos.gr/society/684046/synelifthi-o-mathitis-pou-evgale-pseftiko-oplo-se-scholeio-tis-kr">ένα όπλο (έστω και ρέπλικα</a> όπως αναφέρεται επισήμως από την Αστυνομία) και να το χρησιμοποιήσει για να απειλήσει συμμαθητή του, στο προαύλιο του σχολείου, λίγο πριν την προσευχή; Πώς αυτός ο 15χρονος μαθητής έφθασε στο σημείο να έχει πρόσβαση σε αυτό το …πιστόλι; Τι πραγματικά συνέβη ανάμεσα στα δύο παιδιά, τα οποία περιγράφονται από παράγοντες του σχολείου ως «καλά παιδιά». Ποιο είναι το υπόβαθρο αυτής πράξης που τρομάζει και δημιουργεί σε κάποιους ανατριχιαστικούς συνειρμούς από καταστάσεις σε σχολεία της Αμερικής.</p>
      <p>Η υπόθεση θα πάρει πλέον το δρόμο της δικαιοσύνης αφού <a href="http://www.enikos.gr/society/683992/pseftiko-to-oplo-pou-evgale-mathitis-se-scholeio-stin-kriti">ο 15χρονος</a> είναι ποινικά υπόλογος για την απόφαση του αυτή να φθάσει στο σημείο να απειλήσει εντός του σχολείου συμμαθητή του με ένα πιστόλι που περιγράφεται ως απομίμηση. Είναι όμως ακόμα μακρύτερος ο δρόμος που θα πρέπει να διανύσει για να διασφαλιστούν οι συνθήκες που θα τον απομακρύνουν στο μέλλον από μία τέτοια παρόμοια καταδικαστέα συμπεριφορά. Και σε αυτή τη …διαδρομή συνοδοιπόρους θα πρέπει να έχει και τους γονείς του αλλά και τα πρόσωπα της άλλης πλευράς με συνδετικούς κρίκους τους καθηγητές και ειδικούς επιστήμονες.</p>
      <p>Να σημειωθεί ότι είχαμε σύλληψη και δεύτερου ανήλικου μαθητή, 17 ετών (γεννηθείς το 2002), καθώς πληροφορίες -που δεν έχουν επιβεβαιωθεί για την ώρα- αναφέρουν ότι βρέθηκε με μαχαιρί.</p>
      <p>Πληροφορίες αναφέρουν ότι ο 15χρονος φθάνοντας στο σχολείο γύρω στις 8.20 το πρωί έβγαλε το πιστόλι και απείλησε ευθέως τον συμμαθητή του. Το απίστευτο περιστατικό δεν έγινε αντιληπτό ευρέως… Ήταν ο πατέρας του συμμαθητή που έκανε την σχετική καταγγελία και κινητοποιήθηκαν οι πάντες από το χώρο της εκπαίδευσης, της Αστυνομίας και της Δικαιοσύνης…. Να γίνουν οι απαραίτητες ενέργειες, να πέσουν οι τόνοι, να εκτονωθεί η ένταση και να βρεθεί μία λύση.</p>
      <p>Τα όσα έχουν ακουστεί είναι κάπως αντικρουόμενα ως προς το προφίλ του 15χρονου εμπλεκόμενου μαθητή. Παράγοντες πάντως του σχολείου δεν κρύβουν τον αιφνιδιασμό τους από το περιστατικό, επισημαίνοντας ότι το συγκεκριμένο παιδί δεν έχει δώσει δικαιώματα στους καθηγητές του. Όπως λένε, προέρχεται από μία πολύτεκνη οικογένεια και μιλούν με τα καλύτερα λόγια για τη μητέρα του, η οποία υπήρξε υποδειγματική μαθήτρια του σχολείου, αφήνοντας πίσω της άριστες περγαμηνές.</p>
      <p>Καλό προφίλ όμως διαθέτει και ο έτερος μαθητής, ο οποίος απειλήθηκε από τον 15χρονο και όπως είναι λογικό το όλο περιστατικό έχει αναστατώσει τόσο τον ίδιο όσο και την οικογένεια του. Είναι μία εξαιρετικά δύσκολη κατάσταση που απαιτεί ειδικό χειρισμό και ειλικρινή προσέγγιση και επικοινωνία προκειμένου να «διαγνωστεί» η βαθύτερη αιτία που προκάλεσε όλον αυτόν τον παραλογισμό είτε πρόκειται για ψευτοεγωισμούς και νταηλίκια που έχουν αφετηρία δήθεν τον τόπο καταγωγής και τα καπετανιλίκια είτε για κάποια άλλη αφορμή που …διογκώθηκε στο μυαλό δύο εφήβων.</p>
      <p>Πηγή: cretalive.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/684046/synelifthi-o-mathitis-pou-evgale-pseftiko-oplo-se-scholeio-tis-kr%0A%20%20%20%20%0A"/>
        <a href="http://www.enikos.gr/society/684052/kakokairia-viktoria-eftiaxan-gefyra-apo-karekles-gia-na-vgoun-apo%0A%20%20%20%20%0A"/>
        <a href="http://www.enikos.gr/society/683992/pseftiko-to-oplo-pou-evgale-mathitis-se-scholeio-stin-kriti%0A%20%20%20%20%0A"/>
        <a href="http://www.enikos.gr/society/683934/anastatosi-stin-kriti-mathitis-travixe-oplo-se-scholeio-ton-moiro%0A%20%20%20%20%0A"/>
        <a href="http://www.enikos.gr/society/683930/se-exelixi-i-kakokairia-sta-chania-kopike-i-diavasi-ston-keriti-v%0A%20%20%20%20%0A"/>
        <a href="http://www.enikos.gr/society/683892/exafanistike-o-kritikos-evangelos-dolapsakis%0A%20%20%20%20%0A"/>
        <a href="http://www.enikos.gr/society/683813/eikones-katastrofis-sto-epal-n-moudanion-meta-tin-katalipsi-apo-t%0A%20%20%20%20%0A"/>
        <a href="http://www.enikos.gr/society/683713/sto-skamni-ta-dyo-adelfia-pou-eichan-skorpisei-ton-tromo-se-bar-s%0A%20%20%20%20%0A"/>
        <a href="http://www.enikos.gr/society/683674/anastatosi-stin-kriti-simeiothike-symploki-me-pyrovolismous-erevn%0A%20%20%20%20%0A"/>
      </related>
    </article>
  </body>
</html>