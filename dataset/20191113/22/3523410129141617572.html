<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639863/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D8%AE%D8%B1%DB%8C%D8%AF-%D9%85%D8%B3%DA%A9%D9%86-%D8%AF%D9%88%D9%84%D8%AA%DB%8C-%D8%AF%D8%B1-%D8%B4%D9%87%D8%B1%D9%87%D8%A7%DB%8C-%D8%AC%D8%AF%DB%8C%D8%AF-%D8%A7%D8%B2-%D9%87%D9%81%D8%AA%D9%87-%D8%A7%D9%88%D9%84-%D8%A2%D8%B0%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T22:21:00+00:00"/>
    <meta property="og:title" content="آغاز ثبت نام خرید مسکن دولتی در شهرهای جدید از هفته اول آذر"/>
    <meta property="og:description" content="مدیرعامل شرکت عمران شهرهای جدید گفت:تلاش داریم این طرح در زمان مشخص و باکیفیت مناسب به متقاضیان ارائه شود."/>
  </head>
  <body>
    <article>
      <h1>
        <a href="https://www.bultannews.com/fa/news/639863/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D8%AE%D8%B1%DB%8C%D8%AF-%D9%85%D8%B3%DA%A9%D9%86-%D8%AF%D9%88%D9%84%D8%AA%DB%8C-%D8%AF%D8%B1-%D8%B4%D9%87%D8%B1%D9%87%D8%A7%DB%8C-%D8%AC%D8%AF%DB%8C%D8%AF-%D8%A7%D8%B2-%D9%87%D9%81%D8%AA%D9%87-%D8%A7%D9%88%D9%84-%D8%A2%D8%B0%D8%B1">آغاز ثبت نام خرید مسکن دولتی در شهرهای جدید از هفته اول آذر</a>
      </h1>
      <h2>مدیرعامل شرکت عمران شهرهای جدید گفت:تلاش داریم این طرح در زمان مشخص و باکیفیت مناسب به متقاضیان ارائه شود.</h2>
      <address><time datetime="2019-11-13T22:21:00+00:00">13 Nov 2019, 22:21</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حبیب اله طاهرخانی، از آغاز ثبت نام طرح <b>اقدام ملی تولید مسکن</b> در شهرهای جدید از هفته نخست آذرماه خبر داد و گفت: این طرح عموما در زمین های آماده سازی شده و دارای زیرساخت، احداث شده و اقشار متوسط جامعه مخاطب آن خواهند بود.</p>
      <p>طاهرخانی در ادامه با تأکید بر اینکه واحدهای تولیدی مسکونی در این طرح از لحاظ کیفیت، نحوه اجرا، سیستم انعقاد قرارداد و ارجاع کار به سازندگان و انبوه سازان کاملا تابع نظام فنی و اجرایی بوده و با رعایت قوانین مذکور ساخته خواهند شد گفت: تلاش داریم خروجی این طرح در زمانبندی مشخص و با کیفیت مناسب به متقاضیان و شهروندان ارائه شود.</p>
      <p>معاون وزیر راه و شهرسازی در تشریح ویژگی افراد واجد شرایط طرح مذکور بیان کرد: متقاضیان واجد شرایط تا پیش از این نباید از تسهیلات یارانه ای استفاده کرده باشند؛ همچنین متقاضیان باید ساکن محدوده طرح و متاهل باشند، در نهایت سابقه مالکیت از سال ٨٤ نداشته باشند.</p>
      <p>به گفته این مقام مسئول زمین در این طرح به قیمت کارشناسی شده و اقساط طولانی مدت با دوره تنفس ٢ ساله از مردم دریافت خواهد شد.</p>
      <p>طاهرخانی با اشاره به بهرمندی این طرح از تسهیلات ١٠٠ میلیونی با نرخ سود ١٨ درصد بیان کرد: خوشبختانه افرادی که جزو متقاضیان طرح مسکن یکم نیز هستند با هماهنگی بانک مسکن میتوانند وارد برنامه اقدام ملی شوند.</p>
      <p>وی همچنین تأکید کرد: این طرح برای اقشار متوسط جامعه بوده و طرح دیگری با همکاری نهادهای حمایتی برای طبقه ضعیف در حال اجراست که طبق آن، زمین ٩٩ ساله و رایگان در اختیار نهادها قرار می‌گیرد که با کمک تسهیلات مورد نیاز این جامعه را مورد پوشش قرار می دهد.</p>
      <p>این مقام مسئول همچنین در خصوص بازار مسکن و دلایل بی ثباتی آن بیان کرد: بدون شک اگر مداخلات دولتی عاملی برای ثبات بود در سال ٩١ که در اوج عرضه مسکن مهر بودیم باید رکود ایجاد میشد بنابراین به این نتیجه میرسیم که رابطه معنا دارای برای حضور دولت و کنترل قیمت وجود ندارد.</p>
      <p>وی افزود: بخش عمده ای از سرمایه های اقتصادی کشور در ساخت ساختمان سرمایه گذاری شده است و بیش از دو میلیون ساختمان در کشور خالی مانده است و سرمایه های این بخش کمکی به اقتصاد کشور نمی کند.</p>
      <p>معاون وزیر راه و شهرسازی با اشاره به اینکه طبق برنامه ریزی انجام شده قرار است ٦ هزار واحد مسکن در شهر جدید صدرا در شیراز ساخته شود عنوان کرد: شرایط پیش نیاز این طرح باید ایجاد شود و موضوعاتی نظیر مالیات، حقوق نظام مهندسی و سایر عوامل اجرایی نیز در نظر گرفته شود.</p>
      <p>طاهرخانی در خصوص حضور بخش خصوصی در بازار مسکن عنوان کرد: بازار مسکن در انحصار بخش خصوصی است و مداخله بخش دولتی تنها در مسکن مهر صورت گرفت و در این بخش دو میلیون و ٣٠٠ هزار واحد در این طرح ساخته شد.</p>
      <p>وی معتقد است: شرایط برای حضور بخش خصوصی به صورت مستقل در بخش ساختمان باید ایجاد شود.</p>
      <p>معاون وزیر راه و شهرسازی در خصوص عنصر مغفول مانده حوزه ساختمان اظهار کرد: نوآوری در صنعت ساختمان کشور بسیار محدود و کند است و باید جهشی در حوزه نوآوری ایجاد شود تا شاهد افزایش بهره وری در این حوزه باشیم.</p>
      <p>وی ادامه داد: رکود در بسیاری از شاخص ها رخ داده است و دولت نمی تواند به تنهایی در رفع خلا ها اقدام کند و باید شرایطی برای حضور بخش خصوصی در راستای حل این خلا ها فراهم شود.</p>
      <p>وی با اشاره به این نکته که مخاطب طرح اقدام ملی مسکن اقشار کم درآمد اجتماعی نیستند و متقاضیان باید ١٠ درصد هزینه ساخت را تامین کنند گفت: طرح اقدام ملی مسکن هیچ قیمت ثابتی ندارد و بر اساس چهارچوب های قرارداد های فنی ،مهندسی کشور خواهد بود و هر طرح قیمت متفاوتی خواهند داشت.</p>
      <p>طاهرخانی در پایان نیز خاطرنشان کرد: همکاری دستگاه های اجرایی با طرح اقدام ملی مسکن ضروری و یکی از مهمترین عوامل پیشبرد این طرح دانست.</p>
    </article>
  </body>
</html>