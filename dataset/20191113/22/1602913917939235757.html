<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/economistul-polonez-witold-orlowski-invitat-special-gala-zf-2019-21-noiembrie-intelege-lumea-moderna-invatam-ne-adaptam-incontinuu-invatam-traim-traim-vremuri-foarte-dificile-nesigure-18580182"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T22:07:00+00:00"/>
    <meta property="og:title" content="Economistul polonez Witold Orlowski, invitat special la Gala ZF 2019 din 21 noiembrie: Pentru a înţelege lumea modernă, trebuie să învăţăm să ne adaptăm încontinuu, trebuie să învăţăm cum să trăim, pentru că trăim în vremuri foarte dificile şi nesigure"/>
    <meta property="og:description" content="Lumea nu stă pe loc, cu avansul rapid al tehnologiei schimbând pretenţiile consumatorilor şi cerinţele pentru forţa de muncă ale economiei şi angajatorilor, iar în politică partidele tradiţionale simt presiuni din ce în ce mai mari de la forţele politice populiste sau de la extreme."/>
  </head>
  <body>
    <article>
      <h1>Economistul polonez Witold Orlowski, invitat special la Gala ZF 2019 din 21 noiembrie: Pentru a înţelege lumea modernă, trebuie să învăţăm să ne adaptăm încontinuu, trebuie să învăţăm cum să trăim, pentru că trăim în vremuri foarte dificile şi nesigure</h1>
      <address><time datetime="2019-11-13T22:07:00+00:00">13 Nov 2019, 22:07</time> by <a rel="author" href="https://www.zf.ro/autor/bogdan-cojocaru" target="_blank">Bogdan Cojocaru</a></address>
      <p>Lumea nu stă pe loc, cu avansul rapid al tehnologiei schimbând pretenţiile consumatorilor şi cerinţele pentru forţa de muncă ale economiei şi angajatorilor, iar în politică partidele tradiţionale simt presiuni din ce în ce mai mari de la forţele politice populiste sau de la extreme.</p>
      <p>Unii oameni sunt depăşiţi de schimbare, se simt lăsaţi în urmă, simt că nu pot beneficia de bunăstarea fără precedent a secolului XXI. De asemenea, companii cu tradiţie de zeci de ani sau chiar secole sunt depăşite de „perturbatorii“ noi care stăpânesc valul inovaţiei.</p>
      <p>De aceea, pentru a înţelege lumea modernă, trebuie să învăţăm să ne adaptăm încontinuu, „trebuie să învăţăm cum să trăim“, apreciază profesorul Witold Orlowski, specialist în economie est-europeană.</p>
      <p>În politică şi societate, spune el, se pot observa schimbări care derivă în mare parte din schimbările economice şi efectele acestora. O astfel de schimbare este ascensiunea populismului în multe state considerate până nu demult rezistente la astfel de fenomene. Un exemplu bun sunt SUA. Acolo nimeni nu se aştepta că cineva poate câştiga alegerile mizând pe populism.</p>
      <p>Apoi, nimeni nu ştie dacă după Donald Trump nu va veni un alt preşedinte care va fi un populist şi mai radical.</p>
      <p>„Trăim în vremuri foarte dificile şi nesigure. Vom vedea ce scenarii se vor materializa. Pot veni vremuri calme, sau, din contră, problemele pot escalada“, spune Orlowski. În Europa, venirea lui Emmanuel Macron la preşedinţia Franţei a calmat temerile că Uniunea va fi erodată de un val de populism. Însă poate fi imaginat un scenariu în care în actualul mandat popularitatea lui Macron scade la doar 5%.</p>
      <p>Dacă actualii lideri nu-şi îndeplinesc promisiunile, frica va reveni, mult mai puternică. După Trump poate veni un alt preşedinte, mai populist nu doar la nivelul declaraţiilor ci şi al respectării promisiunilor. Astfel, sunt veridice în acelaşi timp cele două scenarii, cel al unui calm global şi gradual şi cel al problemelor din ce în ce mai mari, mai ales în lumea occidentală. Creşterea importanţei economiilor în curs de dezvoltare poate contribui la această situaţie. Este vorba de ascensiunea Chinei şi Indiei. Această ascensiune are loc cu reducerea influenţei Vestului. Lumea vestică nu este doar o comunitate politică. Este şi o comunitate de valori. Lumea în care valorile vestice vor fi în defensivă va fi o lume mai rea din punctul de vedere al occidentalilor. Va fi o lume în care democraţia, libertatea, drepturile omului vor conta mai puţin.</p>
      <p>„Astfel, avem pe de o parte schimbările globale, pe care nu le vom putea opri şi care, într-o anumită măsură, reduc rolul Vestului, iar pe de alta avem în lumea noastră occidentală cele două scenarii mai sus menţionate, cel al instalării calmului şi revenirii armoniei economice şi sociale şi cel al escaladării problemelor“, spune Orlowski. „Apoi, avem ţări ca Rusia, care sunt aşteptate de foarte mult timp să devină state ale lumii vestice şi să adopte valorile vestice. Astăzi, aceste ţări se îndepărtează mult mai vizibil de această viziune.“</p>
      <p>O altă problemă perturbatoare este cea a imigraţiei. Această situaţie va dura probabil la nesfârşit. În Africa populaţia creşte, iar schimbările climatice vor împinge oamenii afară de pe continent. Pot urma noi valuri de refugiaţi. Astfel de probleme au o importanţă semnificativă. Asupra unora dintre ele est-europenii nu au niciun control. Dar unele reprezintă provocări la care lumea estică participă pentru că este o societate care aparţine Occidentului şi Uniunii Europene.</p>
      <p>Şi societăţile se schimbă rapid, iar tehnologia are o mare contribuţie la aceasta.</p>
      <p>Witold Orlowski a făcut aceste comentarii în septembrie 2017 într-un interviu pentru Olivia Business Centre, un centru de afaceri din oraşul polonez Gdansk.</p>
      <p>„Lumea se schimbă şi întotdeauna trebuie să evaluăm direcţia“, notează Orlowski. „De obicei, dacă ne-am obişnuit cu ceva, credem că cealaltă lume este mai rea. În trecut ne-am obişnuit cu contactul direct şi de aceea credem că contactul prin intermediul instrumentelor electronice şi internetului este ceva mai rău. Dacă gândim aşa, cu siguranţă pierdem ceva, dar şi câştigăm ceva. Spre exemplu, tinerii spun că a nu beneficia de lumea online este pierdere de vreme.“ Economistul crede că nimeni din vechile generaţii nu trebuie să se simtă ofensat de schimbările aduse de tehnologie. „Trebuie să învăţăm cum să extragem binele din tot. Trebuie să învăţăm cum să trăim.“</p>
      <p>Lumea, continuă Orlowski, nu este mai rea ca acum 20 de ani. Este pur şi simplu diferită. Tinerii sunt obişnuiţi să stea tot timpul în contact unii cu alţii, mai ales cu ajutorul telefoanelor mobile şi internetului. Aşa este lumea lor, indiferent de ce zic ceilalţi. Aşa îşi creează relaţiile şi aşa o vor face şi în viitor. „Nu putem decât să acceptăm acest lucru. Întotdeauna înţelegerea şi acceptarea sunt cel mai important lucru. Până la urmă, lumea se schimbă încontinuu.“</p>
      <p>Tehnologia şi nevoile consumatorilor, ale societăţii şi ale companiilor schimbă cerinţele pe piaţa muncii. De aceea, spune economistul polonez, toată lumea ar trebui să fie pregătită pentru schimbarea cerinţelor la locul de muncă. „De aceea, trebuie să fii flexibil, să ştii cum să înveţi şi ce să înveţi. Apoi, de-a lungul vieţii, va trebui probabil să schimbi de multe ori locul de muncă, poate chiar radical. Asta înseamnă că abilitatea de a învăţa încontinuu este mai importantă decât a avea o calificare specifică şi o profesie.“ Prefesiile învăţate acum pot fi complet inutile peste zece ani deoarece, spre exemplu, în acele profesii oamenii vor fi înlocuiţi de roboţi.</p>
    </article>
  </body>
</html>