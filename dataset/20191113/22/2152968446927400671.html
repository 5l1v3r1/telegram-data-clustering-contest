<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/13/mrysniiat-vyzduh-zatvori-uchilishtata-i-detskite-gradini-v-iran.429520"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T22:03:00+00:00"/>
    <meta property="og:title" content="Мръсният въздух затвори училищата и детските градини в Иран"/>
    <meta property="og:description" content="Столицата Техеран е най-силно засегната | Dnes.bg"/>
  </head>
  <body>
    <article>
      <h1>Мръсният въздух затвори училищата и детските градини в Иран</h1>
      <h2>Столицата Техеран е най-силно засегната</h2>
      <address><time datetime="2019-11-13T22:03:00+00:00">13 Nov 2019, 22:03</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Училищата в Техеран получиха нареждане да затворят заради опасно високите нива на замърсяване на въздуха, което отново обхваща иранската столица, предаде Франс прес.</p>
      <p>Губернаторът Анушираван Мохсени-Бандпей съобщи, че ще бъдат затворени детските градини, забавачките и началните училища в столицата, както и в окръзите Гарчак, Поишва и Варамин.</p>
      <p>"Индексът на чистота на въздуха за Техеран показва нездравословни равнища за уязвимите групи" от населението, заяви Мохсени-Бандпей, цитиран от държавната агенция ИРНА и БТА.</p>
      <p>Средната концентрация на замърсяващи частици е 133 микрограма на кубически метър в Техеран и достига 150 микрограма в 10 района. Препоръчаните от Световната здравна организация нива на вредни частици във въздуха са максимум 25 микрограма на кубически метър средно за 24-часов период.</p>
      <p>Издадени са нареждания децата, бременните жени, хората от третата възраст и страдащите от сърдечносъдови или дихателни болести да не излизат от дома си.</p>
      <p>В Техеран много хора носеха респираторни маски в сутрешния пиков час по автобусните спирки в задръстените от коли улици в южната част на града.</p>
      <p>Според представител на здравното министерство замърсяването причинява близо 30 000 смъртни случая годишно в Иран, който е с население 80 милиона души.</p>
      <p>Всяка зима замърсяването на въздуха достига пикови стойности в Техеран, който е разположен на надморска височина между 1400 и 1800 метра, заради явлението термична инверсия, при което студеният въздух по високите места пречи на топлия и замърсен въздух да се отдели.</p>
      <p>Според ирански медии замърсяването в Техеран, където задръстванията по пътищата са нещо обичайно, се дължи основно на отделяните автомобилни газове.</p>
      <related>
        <h4>Още по темата</h4>
        <a href="https://www.dnes.bg/world/2019/11/04/zamyrsiavaneto-na-vyzduha-v-delhi-kato-v-gazova-kamera.428459"/>
        <a href="https://www.dnes.bg/mish-mash/2019/09/29/mrysniiat-vyzduh-rajda-psihichni-bolesti.424339"/>
      </related>
    </article>
  </body>
</html>