<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kollam/local-news/2019/11/14/kollam-iit-student-fathima-death.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T22:36:00+00:00"/>
    <meta property="og:title" content="ഫാത്തിമ ലത്തീഫിന്റെ മരണം: ഐഐടിയിൽ നേരിട്ടത് കടുത്ത മാനസിക പീഡനം"/>
    <meta property="og:description" content="കൊല്ലം/ചെന്നൈ ∙ മദ്രാസ് ഐഐടി മലയാളി വിദ്യാർഥിനി ഫാത്തിമ ലത്തീഫിനെ (18) മരിച്ച നിലയിൽ ക‌ണ്ടെത്തിയതുമായി ബന്ധപ്പെട്ട് 4 അധ്യാപകർ ഉൾപ്പെടെ 11 പേരെ.Kollam News. കൊല്ലം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>ഫാത്തിമ ലത്തീഫിന്റെ മരണം: ഐഐടിയിൽ നേരിട്ടത് കടുത്ത മാനസിക പീഡനം</h1>
      <address><time datetime="2019-11-13T22:36:00+00:00">13 Nov 2019, 22:36</time> by <a rel="author">മനോരമ ലേഖകൻ</a></address>
      <p>കൊല്ലം/ചെന്നൈ ∙ മദ്രാസ് ഐഐടി മലയാളി വിദ്യാർഥിനി ഫാത്തിമ ലത്തീഫിനെ (18) മരിച്ച നിലയിൽ ക‌ണ്ടെത്തിയതുമായി ബന്ധപ്പെട്ട് 4 അധ്യാപകർ ഉൾപ്പെടെ 11 പേരെ പൊലീസ് ചോദ്യം ചെയ്തു. അതേസമയം, ഫാത്തിമ കടുത്ത മാനസിക പീഡനം നേരിട്ടിരുന്നുവെന്നും മകളുടെ മരണം ആത്മഹത്യയല്ല, കൊലപാതകമാണെന്നും പിതാവ് അബ്ദുൽ ലത്തീഫും മാതാവ് സജിതയും ആരോപിച്ചു. ഹ്യുമാനിറ്റീസ് ആൻഡ് ഡവലപ്മെന്റ് സ്റ്റഡീസിൽ ഒന്നാം വർഷ എംഎ വിദ്യാർഥിയായിരുന്ന കൊല്ലം രണ്ടാംകുറ്റി കീലോംതറയിൽ ഫാത്തിമ ലത്തീഫിനെ കഴി‌ഞ്ഞ ശനിയാഴ്ചയാണു ഹോസ്റ്റൽ മുറിയിൽ തൂങ്ങിമരിച്ച നിലയിൽ കണ്ടെത്തിയത്.</p>
      <figure>
        <img src="https://img-mm.manoramaonline.com/content/dam/mm/local/kollam/local-news/images/2019/11/14/kollam-fathima--.jpg"/>
        <figcaption>ഫാത്തിമ ലത്തീഫ് മാതാപിതാക്കളായ സജിതയ്ക്കും അബ്ദുൽ ലത്തീഫിനുമൊപ്പം (ഫയൽ ചിത്രം).</figcaption>
      </figure>
      <p>ഉത്തരവാദികൾ 3 അധ്യാപകരാണെന്നു കു‌റ്റപ്പെടുത്തുന്ന, മൊബൈൽ ഫോണിൽ രേഖപ്പെടുത്തിയ 2 കുറിപ്പുകൾ ‌കുടുംബം പുറത്തുവിട്ടിരുന്നു. എന്നാൽ, ആത്മഹത്യക്കുറിപ്പ് ശ്രദ്ധ‌യിൽപെട്ടിട്ടില്ലെന്നും മൊബൈൽ ഫോൺ ഫൊറൻസിക് പരിശോധനയ്ക്ക് അയച്ചിരിക്കുകയാണെന്നും പൊലീസ് പറഞ്ഞു. ആരോപണ വിധേയരായ അധ്യാപകരിൽ ഒരാൾ അവധിയിലാണ്. ഇന്റേണൽ പരീക്ഷയിൽ ഒരു വിഷയത്തിൽ അർഹതപ്പെട്ട മാർക്ക് നിഷേധിച്ചതായി ഫാത്തിമ പരാതിപ്പെട്ടിരുന്നു.</p>
      <p>ഫാത്തിമ മികച്ച വിദ്യാർഥിയായിരുന്നുവെന്നും പൊലീസ് അന്വേഷണവുമായി സഹകരിക്കുമെന്നും വകുപ്പ് മേധാവി ഉമാകാന്ത് ദാസ് പറ‌ഞ്ഞു. രാഷ്ട്രപതി, പ്രധാനമന്ത്രി, കോൺഗ്രസ് പ്രസിഡന്റ് സോണിയ ഗാന്ധി, രാഹുൽ ഗാന്ധി എംപി, മുഖ്യമന്ത്രി, ഗവർണർ തുടങ്ങിയവർക്കു കുടുംബം പരാതി നൽകിയിട്ടുണ്ട്. പ്രതികൾക്കു ശിക്ഷ ലഭിക്കാൻ സുപ്രീംകോടതി വരെ പോകുമെന്ന് പിതാവ് അബ്ദുൽ ലത്തീഫ് വ്യക്തമാക്കി.</p>
      <p>
        <b>‘അവർ മകളുടെ ജീവനെടുത്തു..’</b>
      </p>
      <p>തന്റെ മരണത്തിന് ഉത്തരവാദി ഒരു അധ്യാപകനാണെന്നു പേരു സഹിതം ഫാത്തിമ മൊബൈൽ ഫോണിൽ കുറിച്ചിരുന്നു. ഓൺ ചെയ്താൽ ഉടൻ കാണത്തക്ക വിധത്തിൽ ഫോണിലെ വോൾപേപ്പർ ആയാണു രേഖപ്പെടുത്തിയിരുന്നത്. ‘മുടി കെട്ടാൻ പോലും അറിയാത്ത മോൾ തൂങ്ങിമരിച്ചെന്ന് ആരുപറഞ്ഞാലും ഞാൻ വിശ്വസിക്കില്ല. അവൾ ജീവനൊടുക്കില്ല; ജീവനെടുത്തതാണ്’ – മാതാവ് സജിത പറയുന്നു. സംഭവദിവസം വിഡിയോ കോൾ വഴി 5 തവണ ബന്ധപ്പെട്ടിരുന്നതായി സജിത പറഞ്ഞു.</p>
      <p>കടുത്ത മാനസിക വിഷമം അനുഭവിക്കുന്നതായി തോന്നിയെങ്കിലും കാരണം പറഞ്ഞില്ല. അന്നു രാത്രി 9.30 വരെ മെസ് ഹാളിൽ ഇരുന്നു കരഞ്ഞ ഫാത്തിമയെ ജോലിക്കാരി ആശ്വസിപ്പിച്ചാണു ഹോസ്റ്റൽ മുറിയിലേക്ക് അയച്ചതെന്നു കന്റീൻ ജീവനക്കാരൻ അറിയിച്ചതായി സജിത പറയുന്നു. പരീക്ഷയിൽ മാർക്ക് കുറഞ്ഞതിന്റെ വിഷമമാണു കാരണം എന്നാണ് കോളജ് അധികൃതരുടെ വിശദീകരണം.</p>
      <p>എന്നാൽ എല്ലാ പരീക്ഷകളിലും ഫാത്തിമയ്ക്കായിരുന്നു ഒന്നാം സ്ഥാനം. ലോജിക് വിഷയത്തിന്റെ ഇന്റേണൽ പരീക്ഷയിൽ 20 ൽ 13 മാർക്ക് ആണ് ആരോപണ വിധേയനായ അധ്യാപകൻ നൽകിയത്. മൂല്യനിർണയത്തിൽ പിശകുണ്ടെന്നു കാണിച്ച് അധ്യാപകന് ഇ–മെയിൽ അയച്ചപ്പോൾ 18 മാർക്ക് നൽകി. ഈ അധ്യാപകനെ കൂടാതെ 2 അസി. പ്രഫസർമാർക്കും ചില വിദ്യാർഥികൾക്കും മരണത്തിൽ പങ്കുള്ളതായി സംശയിക്കുന്നുണ്ടെന്നു പിതാവ് അബ്ദുൽ ലത്തീഫ് പറഞ്ഞു.</p>
      <p>കയർ ഫാനിൽ കെട്ടാതെ, ചുറ്റിവരിഞ്ഞ നിലയിൽ കാണപ്പെട്ടതും  സംശയകരമാണെന്നു ബന്ധുക്കൾ പറയുന്നു. ഉന്നത ഉദ്യോഗസ്ഥർ നിർദേശിച്ചിട്ടും ഫാത്തിമയുടെ മൊബൈൽ ഫോൺ നൽകാൻ എസ്ഐ മടിച്ചതായും അവർ ചൂണ്ടിക്കാട്ടി.</p>
    </article>
  </body>
</html>