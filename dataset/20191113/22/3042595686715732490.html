<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/raja-raser-mot-ropstad/71815950"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T22:02:07+00:00"/>
    <meta property="og:title" content="Raja raser mot Ropstad"/>
    <meta property="og:description" content="Venstre-toppen sier han vil ha seg frabedt religiøs moralisme. Ropstad tar samtidig bladet fra munnen og kaller kritikken usaklig."/>
  </head>
  <body>
    <article>
      <h1>Raja raser mot Ropstad</h1>
      <h2>Venstre-toppen sier han vil ha seg frabedt religiøs moralisme. Ropstad tar samtidig bladet fra munnen og kaller kritikken usaklig.</h2>
      <address><time datetime="2019-11-13T22:02:07+00:00">13 Nov 2019, 22:02</time> by <a rel="author">Steinar Solås Suvatne</a></address>
      <p>Onsdag ble barne- og familieminister Kjell Ingolf Ropstad (KrF) <a href="https://www.dagbladet.no/nyheter/erna-taus-om-ellevill-og-flau-ropstad/71814382">kalt både flau og ellevill av opposisjonen på Stortinget.</a></p>
      <p>Bakgrunnen var Ropstads utspill om at deler av klimabevegelsen er en trussel mot menneskeverdet.</p>
      <p>
        <b>Også blant partiene som deler regjeringskontor med Ropstad er det nå flere som er opprørt over KrF-lederen:</b>
      </p>
      <p>- Jeg er imot at islam som religion styrer politikken i mange land i verden, og derfor vil jeg også advare Ropstad mot å forsøke la religionen styre politikken i Norge, sier Abid Raja til Dagbladet om Ropstad-utspillet.</p>
      <p>- Politikken bør styres ut av vårt verdisyn og humanisme, og være kunnskapsbasert - ikke springe ut av religiøse dogmer, fortsetter Venstre-toppen.</p>
      <h3>- En trussel mot menneskeverdet</h3>
      <p>Det var til sin tale til KrFs landsstyre i helga at Ropstad først angrep miljøbevegelsen:</p>
      <p>- Det kristne menneskesynet er under angrep. Det er noen ideer som truer verdigrunnlag som mange mennesker har tatt for gitt, sa Ropstad.</p>
      <p>
        <b>Ideene han mener truer menneskeverdet er høyreekstremisme, presset for å gjemme bort religion i det offentlige rom, og miljøbevegelsen.</b>
      </p>
      <p>- Trua på at mennesket strengt tatt ikke er noe mer enn et litt intelligent dyr. Den grønne bevegelsen har bidratt med enormt mye bra, men deler av den grønne bevegelsen i Europa kommer også med et fallet tankegods med på kjøpet: En total avvisning av at mennesket er skapt med en iboende egenverdi.</p>
      <h3>- Frabedt religiøs moralisme</h3>
      <p>Han gjentok angrepet på Politisk kvarter på NRK radio i dag.</p>
      <p>
        <b>SV-leder Audun Lysbakken var <a href="https://www.dagbladet.no/nyheter/erna-taus-om-ellevill-og-flau-ropstad/71814382">blant de første som mente Ropstad med dette omtrent satt norgesrekord i stråmannsargumentasjon</a>. Heller ikke Abid Raja er imponert.</b>
      </p>
      <p>- Jeg vil på generelt grunnlag be om å være frabedt religiøs moralisme. Vi bor i et sekulært samfunn. Og våre verdier er fra opplysningstida. Kristendommen er selvsagt en svært viktig religion i Norge, og vi skal ha religionsfrihet. Men samtidig skal ingen religion definere vår politikk eller våre verdier. Derfor er jeg og vi i Venstre glade for samboere, barn utenfor ekteskap, homofili, eggdonasjon for enslige, homofile ekteskap i kirken, selvbestemt abort og liberal alkoholpolitikk, fortsetter Raja.</p>
      <h3>Stempling</h3>
      <p>Han reagerer også på det han opplever som stempling fra Ropstads side i spørsmål om aktiv dødshjelp.</p>
      <p>- Jeg er imot aktiv dødshjelp, det har jeg alltid vært. Samtidig, at Ropstad stempler de politikere som er for aktiv dødshjelp med at de har et dårlig menneskesyn, det vil jeg avvise. Vi i Venstre har vedtatt at vi er imot aktiv dødshjelp, samtidig er vårt ungdomsparti for. Å stemple for eksempel vår ungdom med at de har dårlig menneskesyn, tar jeg på det sterkeste avstand ifra, sier Raja.</p>
      <p>Erna Solberg fikk krass kritikk fra opposisjonen på Stortinget i dag da hun ikke ønsket å kommentere Ropstads utspill.</p>
      <h3>Ropstad kaller kritikken usaklig</h3>
      <p>KrF-lederen tar nå selv bladet fra munnen.</p>
      <p>- Jeg mener kritikken er usaklig. Det jeg har sagt er at tanken om at mennesket strengt tatt ikke er noe mer enn et intelligent dyr er en farlig tanke og det står jeg for. Dette er tanker som finnes innfor en grønn ideologi, selv om dette ikke er framtredende i miljøbevegelsen i Norge. Jeg er glad for at Une Bastholm i MDG tar avstand fra ideen om at mennesker og dyr skal likestilles. Kampen for menneskeverdet er viktig i ei tid da det argumenteres for aktiv dødshjelp for syke og svake mennesker. Det er selvsagt ikke noe hinder å kjempe for menneskeverd, miljø og ha omsorg for dyr, sier han til Dagbladet.</p>
      <p>
        <i>- Har disse uttalelsene dine vært heldige, synes du?</i>
      </p>
      <p>- Jeg ser at mange oppfatter at jeg har kommet med en generell kritikk av miljøbevegelsen. Det har jeg ikke gjort. Men jeg mener det er noen strømninger vi ser i Europa, svarer Ropstad.</p>
      <p>
        <i>- Og du har lyktes med å få fram det du mener?</i>
      </p>
      <p>- Jeg har vært tydelig på hva jeg mener og står opp for det kristne menneskesynet. Om andre bevisst vil feiltolke meg kan jeg ikke styre det.</p>
    </article>
  </body>
</html>