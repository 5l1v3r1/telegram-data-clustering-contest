<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/buone-notizie/19_novembre_14/doodle-boy-bimbo-sgridato-scuola-suoi-scarabocchi-ora-ha-decorato-pareti-un-ristorante-4d152790-06e9-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="«Doodle boy», il bimbo sgridato a scuola per i suoi scarabocchi: ora ha decorato le pareti di un ristorante"/>
    <meta property="og:description" content="Joe Whale, dieci anni, veniva ripreso dagli insegnanti perché durante le lezioni era sempre distratto dalla sua passione per il disegno. Adesso ha ottenuto un «contratto» per dipingere il «Number 4» e ha una pagina Instagram con migliaia di fan"/>
  </head>
  <body>
    <article>
      <h1>«Doodle boy», il bimbo sgridato a scuola per i suoi scarabocchi: ora ha decorato le pareti di un ristorante</h1>
      <h2>Joe Whale, dieci anni, veniva ripreso dagli insegnanti perché durante le lezioni era sempre distratto dalla sua passione per il disegno. Adesso ha ottenuto un «contratto» per dipingere il «Number 4» e ha una pagina Instagram con migliaia di fan</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Silvia Morosi</a></address>
      <p>Joe Whale ha dieci anni, vive a Shrewsbury, in Inghilterra, e una grande passione per il disegno. In classe, durante le lezioni, trascorre buona parte del tempo a decorare quaderni e libri. Gli bastano un foglio bianco e un pennarello nero per dare spazio alla sua fantasia. Un incubo per le sue insegnanti che cercano di guadagnare la sua attenzione e spesso lo riprendono. I suoi genitori, Greg e Nessa, gli hanno raccomandato di «stare più attento», ma lo hanno incoraggiato a seguire le sue passioni, iscrivendolo a un corso di arte dopo scuola, come <a href="https://www.insider.com/doodle-boy-draws-wall-restaurant-photos-2019-11">si legge su Insider. </a>Il piccolo ha impressionato così tanto il suo insegnante di arte che ha condiviso alcuni dei suoi «scarabocchi» sui suoi account social — facendogli guadagnare il titolo di «Doodle Boy» («ragazzino scarabocchio»), attirando l'attenzione di un ristorante locale chiamato «Number 4»,<a href="https://abcnews.go.com/US/creative-10-year-dubbed-doodle-boy-creates-beautiful/story?id=66852432"> come riporta la AbcNews</a>. Il personale del locale ha, così, chiesto al padre di Joe se il piccolo artista fosse interessato a tradurre i suoi disegni sulla parete bianca del ristorante. Una tela ben più grande di un semplice foglio di carta.</p>
      <figure>
        <img src="https://images2.corriereobjects.it/methode_image/2019/11/14/BuoneNotizie/Foto%20BuoneNotizie%20-%20Trattate/5dc3d4c0a306e-doodle-boy-decorates-restaurant-joe-whale-16-5dbfd6efab613__700-kXoE-U3150918237542Z1C-593x443@Corriere-Web-Sezioni.jpg?v=201911141709"/>
        <figcaption>Uno degli schizzi fatti da Joe sul suo quaderno (Foto da Instagram)</figcaption>
      </figure>
      <h4>I soldi per finanziare gli studi</h4>
      <p>«Quando sono arrivato lì e ho visto cosa volevano che facesse, ho pensato: "A Joe non piace duplicare i disegni, quindi come farà a riempire un muro di 8 piedi senza dover duplicare i suoi scarabocchi?"», ha confessato il padre. «Joe si è scatenato, non ha avuto paura delle dimensioni dello spazio. È stato incredibile vederlo, ero meravigliato». E ancora: «Ama disgenare in bianco e nero, gli piacciono le penne Paper Mate. Io e sua madre continueremo a incoraggiare il suo talento». Ora il piccolo Joe ha anche un profilo Instagram, seguito da migliaia di persone, dove è anche possibile acquistare alcuni dei prodotti la lui realizzati». La buona notizia? «I soldi serviranno alla sua educazione artistica o al pagamento dell'università», ha detto il signor Whale.</p>
    </article>
  </body>
</html>