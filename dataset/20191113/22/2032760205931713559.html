<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89544"/>
    <meta property="og:site_name" content="Denník politika"/>
    <meta property="article:published_time" content="2019-11-13T22:35:11+00:00"/>
    <meta property="og:title" content="Bezpečnostná a Obranná stratégia má podporu aj u ministra životného prostredia"/>
    <meta property="og:description" content="13.11.2019 (Webnoviny.sk) – Nie je žiaden dôvod, prečo by Bezpečnostná a Obranná stratégia SR nemala byť odobrená Národnou radou SR. Pred stredajším rokovaním vlády SR to povedal minister životného prostredia László Sólymos (Most-Híd)."/>
  </head>
  <body>
    <article>
      <h1>Bezpečnostná a Obranná stratégia má podporu aj u ministra životného prostredia</h1>
      <address><time datetime="2019-11-13T22:35:11+00:00">13 Nov 2019, 22:35</time> by <a rel="author">Webnoviny</a></address>
      <p>13.11.2019 (Webnoviny.sk) – Nie je žiaden dôvod, prečo by Bezpečnostná a Obranná stratégia SR nemala byť odobrená Národnou radou SR. Pred stredajším rokovaním vlády SR to povedal minister životného prostredia László Sólymos (Most-Híd).</p>
      <p>Podľa neho by sa o tejto téme malo diskutovať ešte na poslaneckom klube strany Most-Híd. Sám by dokumenty podporil.</p>
      <p>„<i>Nevidím dôvod prečo by nemala byť schválená. Koaličná zmluva už neplatí a aj ja som za tieto návrhy hlasoval,“</i> povedal Sólymos. Dokumenty v pôvodnom znení predložil do parlamentu nezaradený poslanec Martin Fedor na začiatku novembra.</p>
      <h3>Novelizácia dokumentov</h3>
      <p>Podľa neho je dôležité, aby boli v súčasnosti platné strategické dokumenty spred desiatich rokov novelizované. Fedor sa totiž domnieva, že bezpečnostné prostredie sa na Slovensku výrazne zmenilo.</p>
      <p>Šéf rezortu diplomacie Miroslav Lajčák vníma schválenie dokumentov ako politickú tému. „<i>My sme mali zadanie z programového vyhlásenia vlády, ktoré sme splnili. Predložili sme ho na rokovanie bezpečnostnej rady aj vlády. Bolo to schválené jednomyseľne všetkými hlasmi. A ten zvyšok je medzi vládou a národnou radou alebo respektíve v rukách politických strán. Ja už k tomu nemám čo povedať, nepochybne by to bolo dobré schváliť,“</i> povedal Lajčák po rokovaní vlády.</p>
      <h3>Výhrady SNS</h3>
      <p>Bezpečnostnú a Obrannú stratégiu SR odobrila vláda ešte na jeseň 2017. Odvtedy o nej Národná rada SR nerozhodovala, pretože svoje výhrady predložila predovšetkým Slovenská národná strana (SNS).</p>
      <p>Tej prekážala najmä časť textu, kde sa píše o možnej bezpečnostnej hrozbe v podobe Ruskej federácie po udalostiach na východe Ukrajiny. Podľa národniarov musí mať Slovensko dobré vzťahy aj na východ, aj na západ.</p>
      <p>Viac k témam: <a href="https://www.webnoviny.sk/tag/bezpecnostna-strategia-sr/"><u>Bezpečnostná stratégia SR</u></a>, <a href="https://www.webnoviny.sk/tag/narodna-rada-sr/"><u>Národná rada SR</u></a><br/>Zdroj: Webnoviny.sk – <a href="https://www.webnoviny.sk/bezpecnostna-a-obranna-strategia-ma-podporu-aj-u-ministra-zivotneho-prostredia/"><u>Bezpečnostná a Obranná stratégia má podporu aj u ministra životného prostredia</u></a> © SITA Všetky práva vyhradené.</p>
    </article>
  </body>
</html>