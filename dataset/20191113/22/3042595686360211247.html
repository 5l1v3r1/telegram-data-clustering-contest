<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politiets-skrekktall---helt-sjukt/71812219"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T22:05:16+00:00"/>
    <meta property="og:title" content="Politiets skrekktall: - ­Helt sjukt"/>
    <meta property="og:description" content="Ingen er pågrepet etter drapet på Jaffar (15) i Malmö lørdag. Oppklaringsprosenten i byen er ikke oppløftende."/>
  </head>
  <body>
    <article>
      <h1>Politiets skrekktall: - ­Helt sjukt</h1>
      <h2>Ingen er pågrepet etter drapet på Jaffar (15) i Malmö lørdag. Oppklaringsprosenten i byen er ikke oppløftende.</h2>
      <address><time datetime="2019-11-13T22:05:16+00:00">13 Nov 2019, 22:05</time> by <a rel="author">Trym Mogen</a></address>
      <p>MALMÖ (Dagbladet): Overvåkningskameraer og en rekke vitner er blant sporene politiet i Malmö har etter at 15 år gamle Jaffar ble drept utenfor en pizzeria midt i den sørsvenske byens sentrum lørdag kveld.</p>
      <p>En jevnaldrende kamerat av ham ligger fortsatt i kunstig koma på sykehus etter skytingen, som politiet mener kan ha bunnet i territoriell kamp om narkosalg. På åstedet er det lagt ned hundrevis av telys, samt bilder og blomster som skal minne den drepte gutten.</p>
      <h3>Ingen mistenkte</h3>
      <p>Gjerningspersonene skal ha flyktet på en svart damesykkel og en hvit sykkel l i de travle bygatene ved Möllevångstorget, der det nå er satt opp en permanent politipost, mens patruljer og politihester nærmest saumfarer området. Politiet etterlyser nå vitner til hendelsen.</p>
      <p>
        <b>Men politiet har onsdag ingen mistenkte etter drapet. Det har dessverre vært regelen framfor unntaket i den sørsvenske storbyen de siste åra.</b>
      </p>
      <p>En gjennomgang gjort av <a href="https://www.aftonbladet.se/nyheter/a/naljgQ/bara-6-av-38-gangmord-har-klarats-upp-i-malmo">Aftonbladet</a> viser at bare seks av 38 drap som kan knyttes til Malmös gjengmiljø de siste åtte åra er oppklart med rettskraftig dom.</p>
      <p>Politiet innrømmer at oppgaven er vanskelig.</p>
      <h3>Taushetskultur</h3>
      <p>- I disse gjengkonstellasjonene er man ikke så interessert i å snakke med og samarbeide med politiet. Man forteller rett og slett ikke, selv om man er skadd etter skyteepisoder eller selv er innblandet, sier Ewa-Gun Westford i Malmö-politiet til Dagbladet.</p>
      <p>
        <b>- Her er det en taushetskultur som gjør at det er ganske vanskelig å jobbe med disse sakene. Rettssikkerheten må samtidig være total for å få fellende dom. Det er vanskelig og tungt arbeid for politiet, sier hun.</b>
      </p>
      <p>Svensk politi og svenske styresmakter er under hardt press etter helgas drap. Mandag kveld smalt det igjen i Malmö da en 16-åring ble funnet med skuddskader. En 17- og en 18-åring er pågrepet for drapsforsøk etter hendelsen.</p>
      <p>Ofrene og gjerningspersonene er alle unge menn med innvandrerbakgrunn, de fleste av dem vokst opp i Malmö.</p>
      <h3>Politiets problem</h3>
      <p>Den profilerte svenske kriminologen Ardavan Khoshnood omtaler oppklaringstallene som tragisk.</p>
      <figure>
        <img src="https://dbstatic.no/71812339.jpg?imageId=71812339&amp;width=1024&amp;height=615"/>
        <figcaption><b>TRAGISK:</b> Kriminolog Ardavan Khoshnood mener det er «helt sjukt» at oppklaringsprosenten på gjengdrap i Malmö er så lav som den er. Foto: Kristian Ridder-Nielsen / Dagbladet Vis mer</figcaption>
      </figure>
      <p>- Det er ganske tragisk at situasjonen er sånn. vi må ikke glemme at politiet gjør en god jobb, men vi har et problem med lovene, mener han.</p>
      <p>
        <b>Han mener beviskravet nærmest er for strengt i svensk rettsvesen.</b>
      </p>
      <p>- I de fleste episodene vet politiet hvem som står bak og til og med hvem som har skutt, men det går ikke å bevise det i en domstol. Der ligger vårt problem, sier han til Dagbladet.</p>
      <h3>- Helt sjukt</h3>
      <p>Han følger politiets arbeid tett, og har blant annet gjennomført studier på gjengrelatert kriminalitet og skyteepisoder i Sverige, Norge og Danmark. Han mener politiets ressurssituasjon er et stort problem.</p>
      <p>31. oktober ble en 28-åring drept i Nydala, høyblokkområdet det drepte Jaffar og kompisen kom fra. Ingen er pågrepet for drapet.</p>
      <p>- 12 dager seinere blir 15-åringen Jaffar skutt. Etterforskerne slipper den andre for å gå løs på denne. Så kom det en ny skyting her mandag kveld -og politiet må omprioritere igjen. Det er aldri sånn at ti personer jobber på hvert drap, men man må stjele ressurser fra andre drapssaker. Da går det ikke, sier han til Dagbladet.</p>
      <p>
        <b>- At oppklaringsandelen er som den er, er helt sjukt, sier Khosnhnood.</b>
      </p>
      <h3>Samfunnsproblem</h3>
      <p>Han mener oppklaringstallene er et like stort samfunnsproblem som politiproblem, med at vitner ikke vil forklare seg og at bekjente av gjerningspersoner og ofre er tause i møte med politiet.</p>
      <p>
        <b>- Det å ta et annet menneskes liv er det mest alvorlige som finnes. Ingenting er verre, og så er det nesten ingen av disse sakene som oppklares, sier han.</b>
      </p>
      <p>
        <i>- Hva må gjøres?</i>
      </p>
      <p>- Vi trenger raske avgjørelser. Politiet må inn og pågripe, avlytte telefoner og straffe hardere. Det vil funke på kort sikt. Plukker du bort en fyr fra gata, tar det tid før gjengen kan bygge seg opp, akkurat som ved terrorbekjempelse, sier han.</p>
    </article>
  </body>
</html>