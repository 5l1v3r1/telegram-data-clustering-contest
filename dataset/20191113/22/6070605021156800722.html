<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Cuba-afalaga-Felip-VI_0_2343965662.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T22:51:40+00:00"/>
    <meta property="og:title" content="Cuba afalaga Felip VI a la recerca d’aliances"/>
    <meta property="og:description" content="Els reis d'Espanya es passegen per l’Havana per primera vegada"/>
  </head>
  <body>
    <article>
      <h1>Cuba afalaga Felip VI a la recerca d’aliances</h1>
      <h2>Els reis d'Espanya es passegen per l’Havana per primera vegada</h2>
      <address>
        <time datetime="2019-11-13T22:51:40+00:00">13 Nov 2019, 22:51</time>
      </address>
      <p>A Felip VI se’l veia content caminant per la zona més colonial de l’Havana vella en el que ha sigut el primer viatge oficial d’un rei espanyol a Cuba, malgrat els gairebé 400 anys que l’illa va ser colònia espanyola. Durant la visita, els gestos de les autoritats sobre l’herència imperial del país han sigut constants per afalagar el monarca en una conjuntura econòmica i diplomàtica difícil per al règim comunista, que necessita mirar més cap a Europa després del canvi de 180º dels Estats Units amb Donald Trump.</p>
      <p>La benvinguda va tenir de tot. El president de l’Assemblea Provincial del Poder Popular de l’Havana, equiparable a l’alcalde, va deixar durant un hora a Felip VI la vara de batlle de la ciutat en la seva passejada per la part antiga, acompanyat per Letícia i l’Historiador de la Ciutat, Eusebio Leal, responsable de la rehabilitació del casc antic que va començar fa més de 25 anys.</p>
      <p>Leal va caminar amb els reis per la Plaza de Armas i els va ensenyar l’anomenat Templete, construït per les autoritats colonials del segle XIX en honor a la muller de Ferran VII, i que està situat on la vila va ser fundada fa exactament 500 anys. També van caminar pel Palacio de los Capitanes Generales, des d’on els espanyols governaven l’illa, i on hi ha un tron que estava reservat per si algun dia un rei d’Espanya viatjava al país. Avui, abans de tornar cap a Espanya, els reis faran una parada a Santiago, on retran homenatge als caiguts al conegut com a Desastre del 98.</p>
      <p>El dia anterior, els reis havien assistit a una funció de dansa al Teatre Nacional Alicia Alonso -construït per catalans-, on el tema era el mestissatge entre l’herència espanyola i africana que conforma la identitat cubana.</p>
      <p>Amb un fort desplegament de seguretat, les autoritats cubanes van assegurar-se que els reis rebien un bon tracte per part dels ciutadans. A diferència d’altres països de Llatinoamèrica, els cubans se senten molt propers a Espanya -un país al qual anomenen la <i>madre patria</i> - i no tenen rancúnia per l’època colonial. “Visca el rei i visca Espanya”, es va sentir més d’una vegada durant el seu recorregut. Algunes cubanes com la Lily coneixen Felip i Letícia per la revista <i>¡Hola!</i>, que els arriba gràcies a les maletes dels viatgers. Tot semblava minuciosament calculat, fins i tot l’absència de gossos perduts. L’empresa pública Zoonosis s’havia encarregat d’eliminar-los enverinant-los amb estricnina, cosa que va provocar la indignació dels grups animalistes, que denunciaven la crueltat del mètode.</p>
      <h3>Felip es desperta amb l’acord</h3>
      <p>Les eleccions espanyoles han sigut un altre <i>convidat </i>del viatge oficial, que havia generat polèmica per la seva proximitat amb el 10-N: dimarts Felip VI es va despertar a l’Havana amb el preacord entre PSOE i Unides Podem. Un pacte que ha eclipsat una mica la històrica visita que el monarca havia estat preparant des de feia un any. Abans, amb el govern de Mariano Rajoy, el viatge es va haver d’ajornar dues vegades, una de les quals arran de la situació a Catalunya després de l’1-O.</p>
      <p>Des del punt de vista espanyol, el viatge hauria de servir per facilitar que la política respecte a Cuba deixi de ser motiu de picabaralles entre esquerra i dreta, com reclamen els residents a l’illa. I també per ajudar els empresaris estrangers a cobrar els impagaments que pateixen per part del govern cubà i a mitigar els riscos que suposa l’aixecament de la llei Helms-Burton per part dels EUA. La comunitat empresarial és molt escèptica sobre els efectes positius que tindrà per a ells aquesta visita, més enllà de les bones paraules habituals i de compromís de Cuba quan venen mandataris estrangers.</p>
      <p>Per interpretar bé la diplomàcia cubana cal parar atenció a petits detalls. Com va passar amb Pedro Sánchez i passa amb alguns mandataris estrangers, el règim va fer coincidir la visita amb el ministre d’Afers Exteriors de Laos, a qui se li va donar el mateix tracte amb reunions amb el president i recepció a l’aeroport. Tot i les reverències, el rei no va poder escapar-se de la tradicional ofrena al líder independentista José Martí a la Plaza de la Revolución.</p>
    </article>
  </body>
</html>