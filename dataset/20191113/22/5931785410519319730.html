<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/13/debitant-u-polufinalu-grk-slistio-branioca-titule/"/>
    <meta property="og:site_name" content="Sportska centrala"/>
    <meta property="article:published_time" content="2019-11-13T22:37:10+00:00"/>
    <meta property="og:title" content="Debitant u polufinalu, Grk slistio branioca titule"/>
    <meta property="og:description" content="Stefanos Cicipas – Aleksandar Zverev 2:0(6:3, 6:2) Poznat je još jedan polufinalista Završnog Mastersa u Londonu. Posle Dominika Tima iz grupe “Bjern Borg“, među četvoricu najboljih večeras se plasirao i Stefanos Cicipas iz grupe “Andre Agasi“. Grk je bio bolji od branioca titule, Nemca Aleksandra Zvereva, a slavio je, kao i protiv Danila Medvedeva, u […]"/>
  </head>
  <body>
    <article>
      <h1>Debitant u polufinalu, Grk slistio branioca titule</h1>
      <address><time datetime="2019-11-13T22:37:10+00:00">13 Nov 2019, 22:37</time> by <a rel="author">Darko</a></address>
      <p><b>Stefanos Cicipas – Aleksandar Zverev 2:0</b>(6:3, 6:2)</p>
      <p>Poznat je još jedan polufinalista Završnog Mastersa u Londonu. Posle Dominika Tima iz grupe “Bjern Borg“, među četvoricu najboljih večeras se plasirao i Stefanos Cicipas iz grupe “Andre Agasi“.</p>
      <p>Grk je bio bolji od branioca titule, Nemca Aleksandra Zvereva, a slavio je, kao i protiv Danila Medvedeva, u dva seta 6:3,6:2, posle samo 65 minuta igre.</p>
      <p>Dakle, jedno mesto za polufinale iz ove grupe je popunjeno, a za drugo šansu imaju sva trojica preostalih tenisera. Posle drugog kola Zverev i Nadal imaju po dva boda, dok je Medvedev još bez bodova. Ukoliko Aleksandar Zverev pobedi Rusa sa 2:0, onda Špancu ni trijumf u dva seta nad Cicipasom neće ništa značiti.</p>
      <p>Sve do osmog gema prvog seta igra, ali i rezultat, bili su potpuno izjednačeni. Tada je Zverev popustio, vezao je četiri greške i bukvalno poklonio brejk rivalu. Cicipas je zatim sigurno odservirao i stekao predost u setovima.</p>
      <p>Lošu igru sa kraja prvog, Nemac je nastavio u drugom setu. Grk mu je oduzeo servis u prvom gemu, iskoristivši tek četvrtu brejk priliku. Vezao je Cicipas pet uzastopnih gemova u tom trenutku i to su bili ključni momenti ovog meča. U petom gemu došlo je do još jednog brejka, servis nije služio Zvereva kao u duelu sa Nadalom, pa je pobeda Cicipasa bila samo pitanje vremena. Došao je Grk u osmom gemu do tri vezane meč lopte na svoj servis, a iskoristio je drugu, posle svog osmog as servisa.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/11/zverev-prvi-put-u-karijeri-savladao-nadala/"/>
        <a href="https://www.sportskacentrala.com/2019/11/11/okrsaj-debitanata-pripao-grku-cicipas-prvi-put-slavio-protiv-medvedeva/"/>
        <a href="https://www.sportskacentrala.com/2019/10/25/cicipas-zaustavio-krajinovica/"/>
        <a href="https://www.sportskacentrala.com/2019/10/11/dan-mladih-lavova-u-sangaju-zverev-eliminisao-federera/"/>
        <a href="https://www.sportskacentrala.com/2019/10/11/cicipas-zaustavio-novaka/"/>
        <a href="https://www.sportskacentrala.com/2019/10/10/poznat-je-novakov-naredni-rival-u-sangaju/"/>
        <a href="https://www.sportskacentrala.com/2019/10/01/lajovic-propustio-priliku/"/>
        <a href="https://www.sportskacentrala.com/2019/08/14/kecmanoviceva-pobeda-karijere/"/>
        <a href="https://www.sportskacentrala.com/2019/07/01/velika-iznenadjenja-na-startu-vimbldona/"/>
      </related>
    </article>
  </body>
</html>