<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903669/bayat-onthult-interesse-van-anderlecht-voorstel-lag-op-tafel-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Bayat onthult interesse van Anderlecht: &quot;Voorstel lag op tafel&quot;"/>
    <meta property="og:description" content="Mehdi Bayat wordt gezien als één van de beste bestuurders in het Belgische voetbal. Hij maakte van Charleroi een jaarlijkse uitdager voor Play-Off 1 in België en heeft het inmiddels ook al geschopt tot voorzitter van de KBVB. Dat was ook de Belgische topclubs niet ontgaan."/>
  </head>
  <body>
    <article>
      <h1>Bayat onthult interesse van Anderlecht: "Voorstel lag op tafel"</h1>
      <address>
        <time datetime="2019-11-13T22:00:00+00:00">13 Nov 2019, 22:00</time>
      </address>
      <p>
        <b>Mehdi Bayat wordt gezien als één van de beste bestuurders in het Belgische voetbal. Hij maakte van Charleroi een jaarlijkse uitdager voor Play-Off 1 in België en heeft het inmiddels ook al geschopt tot voorzitter van de KBVB. Dat was ook de Belgische topclubs niet ontgaan.</b>
      </p>
      <p>De zakenman onthult in <a href="https://sportmagazine.knack.be/sport/voetbal-nationaal/bondsvoorzitter-mehdi-bayat-voor-de-overname-door-coucke-werd-ik-voorgedragen-om-anderlecht-te-besturen/article-normal-1531109.html"><i>Sport/Voetbalmagazine</i></a> dat één club ook aan zijn mouw trok: RSC Anderlecht. "Voor de overname door Marc Coucke werd ik voorgedragen om Anderlecht te besturen. Het voorstel lag op tafel. Ik had gerust kunnen zeggen: ik verhuis naar wat op dat moment de grootste club van België is. Ik heb het niet gedaan vanwege mijn engagement bij Charleroi", aldus Bayat.</p>
      <p>Een vertrek bij Charleroi, daar denkt Bayat dan ook helemaal niet aan. "Charleroi is mijn baby, die club zit in mijn bloed. Als ik zo'n strever ben als iedereen beweert, dan zou ik geen carrière van 18 jaar achter de rug hebben bij Charleroi", vertelt hij.</p>
      <p>Bayat heeft dan ook grootse plannen met Charleroi. "Tegen 2024, wanneer het nieuwe stadion er zal staan, moet Charleroi het Gent van de toekomst worden. Daar zal ik veel voldoening uithalen, want ik zal kunnen zeggen dat ik mijn club naar de top heb gebracht. Ik zou het anders ervaren hebben, mocht ik gedropt zijn geweest bij een topclub", besluit hij.</p>
    </article>
  </body>
</html>