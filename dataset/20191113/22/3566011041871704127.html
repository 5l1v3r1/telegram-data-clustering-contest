<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547174.html/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%85%DB%8C%D9%84%DA%AF%D8%B1%D8%AF-%D9%88-%D9%82%D9%88%D8%B7%DB%8C-%D8%AC%D8%A7%D8%AA-%D8%AF%D8%B1-%D8%A8%D8%A7%D8%B2%D8%A7%D8%B1-%D8%A2%D9%87%D9%86-%D9%82%DB%8C%D9%85%D8%AA-%D8%A7%D9%86%D9%88%D8%A7%D8%B9-%D8%A2%D9%87%D9%86-%D8%A2%D9%84%D8%A7%D8%AA-%D8%AF%D8%B1-%D8%A8%D8%A7%D8%B2%D8%A7%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T22:18:00+00:00"/>
    <meta property="og:title" content="افزایش قیمت میلگرد و قوطی‌جات در بازار آهن/قیمت انواع آهن آلات در بازار"/>
    <meta property="og:description" content="یکی از فعالان بازار آهن در مازندران با بیان اینکه قیمت میلگرد طی روزهای اخیر با افزایش هر کیلو 300 تومان به کیلویی 4 هزار و 600 تومان رسید، گفت: البته این نشان از آغاز یک روند رو به بالا دارد."/>
  </head>
  <body>
    <article>
      <h1>افزایش قیمت میلگرد و قوطی‌جات در بازار آهن/قیمت انواع آهن آلات در بازار</h1>
      <h2>آیا موج تازه‌ای از گرانی در راه است؟</h2>
      <address>
        <time datetime="2019-11-13T22:18:00+00:00">13 Nov 2019, 22:18</time>
      </address>
      <p>یکی از فعالان بازار آهن در مازندران با بیان اینکه قیمت میلگرد طی روزهای اخیر با افزایش هر کیلو 300 تومان به کیلویی 4 هزار و 600 تومان رسید، گفت: البته این نشان از آغاز یک روند رو به بالا دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، در دو هفته اخیر رشد قیمت‌ها در بازار آهن آلات به نسبت متعادل بود، ولی در هفته جاری شاهد اوج گرفتن شتاب رشد قیمت‌ها هستیم و می‌توان گفت میلگرد پرچمدار این گرانی و افزایش قیمت است.<br/><br/>سیر شکل گرفته در بازار آهن با محوریت میلگرد نشان از افزایش شتاب رشد قیمت‌ها در یکی، دو روز اخیر دارد گویی آتش‌فشان بازار آهن تازه به غرش افتاده است اگرچه در مورد دورنمای این رشد قیمت‌ها نمی‌توان اظهارنظر صریحی داشت.<br/><br/>علیرضا عمادی یکی از فعالان بازار آهن در مازندران با تایید خبر افزایش قیمت برخی اقلام آهن آلات در بازار به خبرنگار ما می‌گوید: قیمت میلگرد طی روزهای اخیر با افزایش هر کیلو 300 تومان به کیلویی 4 هزار و 600 تومان رسید.<br/><br/>وی افزود: البته این نشان از آغاز یک روند رو به بالا که ممکن است تبعات سوء غیرقابل باور و تازه‌ای باشد، نیست چراکه قیمت میلگرد طی سال گذشته از مرز 5 هزار تومان در کیلو نیز فراتر رفته بود و بازار آهن این حجم از گرانی را نیز تجربه کرده بود.<br/><br/>این عرضه‌کننده آهن‌آلات در بازار استان خاطرنشان کرد: قیمت حال حاضر شمش به کیلویی 3 هزار و 900 تومان رسیده است و دستمزد و کرایه حمل قیمت تمام شده میلگرد را به کیلویی 4 هزار و 600 توما رسانده است.<br/><br/>عمادی بیان کرد: طی روزهای اخیر، قیمت پروفیل‌ها و قوطی‌جات نیز افزایش 150 تومانی در ازای هر کیلو را داشته است و اکنون قیمت این اقلام به کیلویی 6 هزار و 350 تومان در بازار رسیده است.<br/><br/>وی با اعلام ثبات قیمت تیر آهن در بازار طی یک هفته اخیر عنوان کرد: قیمت هر شاخه تیرآهن 14 اهواز 710 هزار تومان و برند اصفهان نیز 870 هزار تومان است.<br/><br/>به گفته این فعال صنفی بازار آهن، قیمت هر شاخه تیرآهن 16 فایکو 890 هزار تومان، 16 اصفهان یک میلیون و 50 هزار تومان است.<br/><br/>عمادی یادآور شد: بازار نسبت به گذشته کمی تکان خورده است اما خرید مردم مثل سابق نیست و آن‌ها کاری به افزایش و کاهش قیمت‌ها ندارند و بر اساس توان مالی‌شان، خرید می‌کنند.<br/><br/>انتهای پیام/</p>
    </article>
  </body>
</html>