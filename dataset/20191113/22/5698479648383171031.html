<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/student-poverty-the-22-year-old-man-set-himself-on-fire-in-lyon"/>
    <meta property="og:site_name" content="euronews"/>
    <meta property="article:published_time" content="2019-11-13T22:05:50+00:00"/>
    <meta property="og:title" content="نامه دانشجویی که در لیون خودسوزی کرد:«زنده باد سوسیالیسم و خودگردانی»"/>
    <meta property="og:description" content="بخشی از نامه دانشجویی که در لیون خودسوزی کرد: «من مکرون، اولاند، سارکوزی و اتحادیه اروپا را متهم می کنم که با ایجاد عدم اطمینان نسبت به آینده‌مان، مرا به قتل رساند‌ند.»"/>
  </head>
  <body>
    <article>
      <h1>نامه دانشجویی که در لیون خودسوزی کرد:«زنده باد سوسیالیسم و خودگردانی»</h1>
      <address><time datetime="2019-11-13T22:05:50+00:00">13 Nov 2019, 22:05</time> by <a rel="author">سعید شفیعی </a></address>
      <p>یک دانشجو روز جمعه ۸ نوامبر در مقابل «مرکز منطقه‌ای آثار علمی ودانشگاهی» (Crous) شهر لیون فرانسه که به درخواست‌هایی چون بورس دانشجویی رسیدگی می کند، دست به خودسوزی زد.</p>
      <p>به گفته دادستان لیون، این دانشجو ۲۲ ساله حدود ۹۰ درصد دچار سوختگی شده است و در حال حاضر در بیمارستان بستری است و در شرایط وخیمی به سر می برد.</p>
      <p>رسانه‌های فرانسوی نام این داشجوی دوره لیسانس علوم سیاسی را «انس.‌ک» اعلام کرده‌اند. «انس» اهل شهر «سنت اتین» در صدکیلومتری لیون است و به دلیل فقر و از دست دادن بورس و خوابگاه دانشجویی دست به خودسوزی زده است.</p>
      <p>وی پیش از اقدام به خودسوزی با انتشار نامه‌ای یک صفحه‌ای در صفحه فیسبوکش این اقدام را توضیح داد. نامه وی با این جمله آغازمی‌شود: «امروز، من دست به کاری غیرقابل جبران می زنم. اگر ساختمان Crous را در لیون انتخاب کرده‌ام، از روی اتفاق نیست. من مکانی سیاسی را، وزارت آموزش عالی و از آن طریق دولت را هدف گرفته‌ام.»</p>
      <figure>
        <iframe data-src="https://twitter.com/euronewses/status/1193232036338847749" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>او سپس در ادامه نامه‌اش به قطع شدن بورس تحصیلی اش اشاره می کند و می گوید: «در وضعیتی که بورس تحصیلی‌ام نیز قطع نشده بود به من ۴۵۰ یورو ماهیانه می دادند، آیا این مبلع برای زندگی کافی است؟‌»</p>
      <p>«انس.ک» در ادامه نامه به یاس و سرخوردگی‌اش از سیستم اقتصادی و بیکاری گسترده اشاره می کند و از سندیکای دانشجویی می خواهد که مطالبه «حقوق دانشجویی و بطور گسترده‌تر حقوق دائمی برای آنکه زندگی‌مان را برای پول درآوردن نابود نکنیم» را در دستور کارشان قرار دهند.</p>
      <p>وی همچنین در نامه‌اش از دانشجویان خواسته است که «علیه قدرت گرفتن فاشیسم» و همچنین «علیه لیبرالیسم که نابرابری تولید می کند» مبارزه کنند.</p>
      <p>وی در بخش دیگری از نامه‌اش عبارت امیل زولا «من متهم می کنم» را علیه روسای جمهوری فرانسه بکار می گیرد و می نویسد: «من مکرون، اولاند، سارکوزی و اتحادیه اروپا را متهم می کنم که با ایجاد عدم اطمینان نسبت به آینده‌مان، مرا به قتل رساند‌ه‌اند. من مارین لوپن (رهبر راست افراطی فرانسه) و سردبیران رسانه‌ها را متهم می کنم که ترس و هراسی خلق کرده‌اند که بیش از آن است که قابل چشم پوشی باشد.»</p>
      <p>او در پایان نامه‌اش، آخرین آرزویش را ادامه مبارزه از سوی دوستانش بیان کرده است تا این شرایط پایان پذیرد.</p>
      <figure>
        <iframe data-src="https://twitter.com/euronewses/status/1194194442070241280" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>این دانشجوی که دوستانش او را عاشق سیاست و جامعه‌شناسی و فعال سندیکای دانشجویی توصیف می کنند، آرزو داشت چیزی را در جامعه فرانسه تغییر دهد. او نامه‌اش را با این جملات به پایان برده است: «زنده باد سوسیالیسم، زنده باد خودگردانی، زنده باد بیمه اجتماعی».</p>
      <p>رسانه‌های فرانسوی به نقل از دوستانش نوشته‌اند که او هیچ گونه علامتی از افسردگی بروز نمی داد و در دو هفته اخیر معمولا در حال شوخی و خندیدن با دوستانش بود و هرگز از شرایط فقری که با آن درگیر بود به کسی شکایت نمی کرد. دوستانش می گویند که او همواره به مبارزه فکر می کرد و هیچ علاقه‌ای به دست کشیدن از مبارزه نداشت.</p>
      <p>در پی خودسوزی این دانشجوی، دانشجویان دانشگاها لیون۲ و همچنین دانشجویان در پاریس، لیل و دیگر شهرهای فرانسه روز سه شنبه دست به اعتراض خیابانی زدند.</p>
      <p>تجمع دانشجویان لیونی در برابر ساختمان Crous در حالی برگزار شد که دوست دختر این دانشجو نامه وی را در برابر معترضان و در حالی که اشک از چشمانش جاری می شد، خواند. دانشجویان در این تجمع شعار «آنتی کاپیتالیسم» سر دادند.</p>
      <figure>
        <iframe data-src="https://twitter.com/euronewses/status/1194322949307797507" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>در پاریس شب هنگام دانشجویان در تظاهراتی به سمت ساختمان وزارت آموزش عالی رفتند و با شکست در وزارتخانه به بخشی از ساختمان آسیب وارد کردند. از جمله شعارهای این دانشجویان نیز شعار «آنتی کاپیتالیسم بود.»</p>
      <p>همچنین روز چهارشنبه دانشجویان دانشگاه لیون۲ از رفتن به کلاس امتناع کردند و عملا این دانشگاه را به تعطیلی کشاند. دانشجویان اعتراض گسترده‌ای برای روز ۵ دسامبر در اعتراض به شرایط دشوار زندگی اقتصادی دانشجویان سازماندهی کرده‌اند.</p>
    </article>
  </body>
</html>