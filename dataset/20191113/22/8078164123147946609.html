<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_14/supercoppa-arabia-tv-spagnola-rinuncia-bando-diritti-donne-non-rispettati-09952f3a-06e7-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Supercoppa in Arabia, la tv spagnola rinuncia al bando: «Diritti delle donne non rispettati»"/>
    <meta property="og:description" content="Tve non partecipa al bando. La partita tra Juventus e Lazio del 22 dicembre andrà invece in onda su Rai1. La Federcalcio tedesca ha deciso di non giocare più le partite"/>
  </head>
  <body>
    <article>
      <h1>Supercoppa in Arabia, la tv spagnola rinuncia al bando: «Diritti delle donne non rispettati»</h1>
      <h2>Tve non partecipa al bando. La partita tra Juventus e Lazio del 22 dicembre andrà invece in onda su Rai1. La Federcalcio tedesca ha deciso di non giocare più le partite</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Arianna Ravelli</a></address>
      <p>Calcio, politica, diritti e discriminazioni. Tante polemiche aveva suscitato la disputa dell’ultima Supercoppa italiana, tra Milan e Juventus, a Gedda, in Arabia Saudita, dove alle donne erano stati sì aperti gli stadi, come frutto delle riforme volute dal principe, ma solo in alcuni settori dedicati alle famiglie. E non è difficile immaginare che ce ne saranno altre, quando Juventus e Lazio torneranno in Arabia, il 22 dicembre (questa volta a Riad), in diretta su Rai1. <b>La Lega calcio ha però ottenuto che quest’anno tutti i settori dello stadio siano aperti alle donne.</b></p>
      <p>Anche la Federazione spagnola ha deciso di disputare le prossime tre edizioni della Supercoppa di Spagna in Arabia Saudita ma queste — a differenza dell’Italia — non saranno trasmesse dalla tv pubblica: <b>Tve ha infatti deciso che non parteciperà al bando per l’assegnazione dei diritti.</b> «In Arabia non rispettano i diritti umani, in particolare quelli delle donne», ha spiegato un portavoce. La Supercoppa di Spagna ha una formula diversa rispetto all’Italia: prevede infatti una finale a quattro, con Valencia, Real Madrid, Barcellona e Atletico Madrid e si disputerà dall’8 al 12 gennaio.</p>
      <p>La Federcalcio tedesca ha invece deciso di risolvere il problema alla radice: non consentirà più alle proprie Nazionali di giocare partite in Paesi che non garantiscono parità di accesso agli stadi a uomini e donne. A spiegarlo è stato qualche giorno fa il presidente della Federazione, Fritz Keller il quale ha rilasciato un’intervista a «Die Welt».</p>
    </article>
  </body>
</html>