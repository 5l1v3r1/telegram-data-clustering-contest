<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_14/atp-finals-federer-batte-djokovic-si-qualifica-le-semifinali-31a324e6-0723-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Atp Finals, Federer batte Djokovic (6-4, 6-3) e si qualifica per le semifinali"/>
    <meta property="og:description" content="Lo svizzero si prende la rivincita di Wimbledon superando il serbo in due set"/>
  </head>
  <body>
    <article>
      <h1>Atp Finals, Federer batte Djokovic (6-4, 6-3) e si qualifica per le semifinali</h1>
      <h2>Lo svizzero si prende la rivincita di Wimbledon superando il serbo in due set</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Gaia Piccardi, inviata a Londra</a></address>
      <p>Primo. Non alle Atp Finals ma nel tennis italiano. Fuori tempo massimo per il torneo però non per la storia, Matteo Berrettini calpesta con il piedone numero 46 un territorio inesplorato, le sabbie mobili che avevano inghiottito gli antenati Panatta (Stoccolma ’75) e Barazzutti (New York ’78): batte Thiem nell’ultimo match del girone e diventa il primo azzurro a vincere un incontro al Master.</p>
      <p><b>Un’abitudine per Roger Federer (17 partecipazioni, 6 titoli),</b> uscito intonso dallo spareggio con Novak Djokovic, episodio n.49 di una rivalità che dopo un match sontuoso («Sono stato quasi perfetto!») spedisce in semifinale il maestro (contro Nadal, Tsitsipas o Zverev) alla strabiliante velocità di 38 anni e tre mesi. Federer, senza scorie di Wimbledon nella testa, torna fluido, leggero, speciale. E chirurgico. Break al terzo game, intoccabile al servizio (7 ace, 83% di prime palle e 100% di punti sulla seconda solo nel primo set), agile come un gatto, spesso a rete. 6-4, 6-3. Il serbo è eliminato e Nadal certo di chiudere l’anno in vetta. Non succedeva da quattro anni che Roger battesse il Djoker (Atp Finals 2015):«Wimbledon è passato, questa volta l’ultimo punto è stato mio».</p>
      <p><b>È un tennis esausto da saldi di fine stagione, conta il risultato</b>: Thiem non conserva nelle vene nemmeno una goccia della furibonda intensità riservata a Djokovic, e Berrettini ne approfitta. Con quattro vincenti strappa al n.5 del ranking il break del 5-4 nel primo set (incluso un raro passante di rovescio a una mano) e tiene alta la testa nel tie break, dove l’austriaco si trascina di mestiere: con un ace, il marchio di fabbrica, Matteo si annette set (7-3) e incontro, perché nel secondo (6-3) Robocop è palesemente troppo arrendevole per essere vero. Si chiudono così le nostre Atp Finals, fondamentale pietra miliare nel processo di crescita del romano che avanza a grandi passi verso il mestiere di campione: «La cosa più bella che porto via da Londra è un senso di sano rosicamento. Le due belle legnate prese da Djokovic e Federer mi aiuteranno a trovare nuovi stimoli».</p>
      <p><b>Tornano a Roma mamma Claudia e nonna Lucia.</b> Benché muoia dalla voglia di partire per le vacanze con Ajla («Al mare, lontano»), Matteo si prepara all’ultimo impegno della stagione: sarà leader dell’Italia nella nuova Coppa Davis, il format fast food (18 nazioni, tutto in una settimana) che scatta lunedì a Madrid.«Sono stanco ma troverò le energie. Questo è solo il mio secondo anno nel tour, a questi ritmi mi devo abituare. Come dice Nadal: le partite non si vincono con le idee, ma con quello che hai dentro». Matteo, tanto.</p>
    </article>
  </body>
</html>