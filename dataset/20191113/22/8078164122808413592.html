<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/la-lettura/19_novembre_14/serra-maestri-poesie-scale-mostra-diffusa-de-la-lettura-811ec596-0716-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Una Serra di maestri e le poesie sulle scale: la mostra diffusa de ‘la Lettura’"/>
    <meta property="og:description" content="Si inaugura il 15 novembre alla Triennale di Milano la mostra del supplemento: da Fabre a Pistoletto, a Mimmo Paladino. Alle 11.30 la conferenza stampa, alle 18.30 l’apertura"/>
  </head>
  <body>
    <article>
      <h1>Una Serra di maestri e le poesie sulle scale: la mostra diffusa de ‘la Lettura’</h1>
      <h2>Si inaugura il 15 novembre alla Triennale la mostra del supplemento: da Fabre a Pistoletto, a Mimmo Paladino. Alle 11.30 la conferenza stampa, alle 18.30 l’apertura</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">JESSICA CHIA</a></address>
      <p>Quante forme può avere la poesia? Può farsi illustrazione, dove le parole diventano colori e scorci, declinate dalla visione dell’artista. Può trapelare dal volto del suo autore, quando una fotografia mette in luce l’anima del poeta. Può essere corpo di una graphic novel, di una scultura... In ogni suo aspetto, la poesia può arrivare a tutti.</p>
      <figure>
        <img src="https://images2.corriereobjects.it/methode_image/2019/11/14/Cultura/Foto%20Cultura%20-%20Trattate/serra1-k71G-U3150943577039ZMF-593x443@Corriere-Web-Sezioni.jpg?v=201911142156"/>
        <figcaption>«La Serra dei Poeti» di Sandro Veronesi alla Triennale di Milano</figcaption>
      </figure>
      <p><b>Il linguaggio poetico inteso come un pensiero da declinare in forme diverse </b>è protagonista della mostra de «la Lettura», La Poesia è di tutti. Linguaggi, azioni e visioni poetiche nel supplemento culturale del Corriere della Sera (fino al 15 dicembre, ingresso gratuito), che inaugura il 15 novembre alle 18.30 alla Triennale di Milano, in concomitanza con BookCity. Saranno presenti Luciano Fontana, direttore del «Corriere della Sera» e Piergaetano Marchetti, presidente della Fondazione Corriere. Organizzata dall’inserto con la Fondazione e curata da Gianluigi Colin e Antonio Troiano (il progetto espositivo è di Franco Achilli), la mostra nasce da quello che è sempre stato il Dna del supplemento, dove la poesia appare fin dal suo primo numero, uscito otto anni fa (il 13 novembre 2011; e ancora prima su «La Lettura» storica, nata nel 1901 e pubblicata fino al 1945, e poi con formule diverse fino al 1952). Un interesse ereditato a sua volta dalla storia del «Corriere» che ha sempre ospitato tra le sue pagine i contribuiti dei più grandi poeti italiani: da d’Annunzio a Montale, a Pasolini. Il supplemento affida ogni settimana il linguaggio poetico alle contaminazioni, le incursioni, le interpretazioni: è così che la poesia può apparire in copertina, o disegnata, fotografata, trasformata in opera d’arte, o intatta nella sua forma pura. E ora anche in mostra.</p>
      <figure>
        <img src="https://images2.corriereobjects.it/methode_image/2019/11/14/Cultura/Foto%20Cultura%20-%20Trattate/sAdUw0zv_400x400-k71G-U31509435770399IG-140x180@Corriere-Web-Sezioni.jpg?v=201911142156"/>
        <figcaption>Il logo di BookCity Milano</figcaption>
      </figure>
      <p><b>Il 15 novembre alle 11.30 anticipa l’inaugurazione de </b><b>La poesia è di tutti</b>una conferenza stampa (nel Salone d’onore della Triennale) con Piergaetano Marchetti, Lorenza Baroncelli, direttore artistico Triennale, Antonio Troiano e Gianluigi Colin. Ci saranno anche Sandro Veronesi, Giuliano Gori, Stefania Gori (che annuncerà il vincitore del primo premio biennale di poesia «Celle Arte Natura») e i B.Livers, ragazzi reduci o ancora impegnati in battaglie con gravi malattie. Anche loro saranno in mostra con la video-installazione Closer, per raccontare la poesia come rivoluzione quotidiana. Il 15 novembre alle 21, sempre nel Salone d’onore, si tiene invece il monologo poetico Via!, del pluricampione di poetry slam Simone Savogin.</p>
      <figure>
        <img src="https://images2.corriereobjects.it/methode_image/2019/11/14/Cultura/Foto%20Cultura%20-%20Trattate/IMG_4347Sandro%20Veronesi%20@Marco%20Delogu-k71G-U3150943577039sRC-140x180@Corriere-Web-Sezioni.jpg?v=201911142156"/>
        <figcaption>Lo scrittore Sandro Veronesi (foto di Marco Delogu)</figcaption>
      </figure>
      <p><b>Espansa e diffusa, la poesia invaderà fisicamente la Triennale</b>, comparendo anche sui gradini che portano all’Impluvium, spazio dell’esposizione a cui si arriverà calpestando i versi di Giorgio Caproni, Ugo Foscolo, Ghiannis Ritsos... Oppure attraverso trentadue monitor (offerti da Sharp) in cui uno spettacolo video diffonderà un mosaico di volti e immagini. E poi la poesia sarà proposta come fosse un menù: durante l’inaugurazione sarà possibile «ordinare» poesie a quattro camerieri-attori professionisti che, nel format Il Menu della Poesia (con il contributo di Alluminio Agnelli) leggeranno versi scelti dai «clienti».</p>
      <figure>
        <img src="https://images2.corriereobjects.it/methode_image/2019/11/14/Cultura/Foto%20Cultura%20-%20Trattate/311.0.314442687-k71G-U3150943577039LVF-140x180@Corriere-Web-Sezioni.jpg?v=201911142156"/>
        <figcaption>Il poeta Simone Savogin (foto LaPresse / Stefano Porta)</figcaption>
      </figure>
      <p><b>In mostra sarà esposto il monumento alla poesia dello scrittore </b>(e qui architetto) Sandro Veronesi, concepito insieme al paesaggista-musicista Andrea M. N. Mati. Si chiama La Serra dei Poeti e a Milano apparirà in una nuova veste dell’installazione realizzata in legno riciclato grazie al sostegno del consorzio Rilegno (l’originale, in acciaio e vetro, si trova dal 2018 nella Fattoria di Celle a Santomato di Pistoia, ed è parte della collezione di arte ambientale di Giuliano Gori). E ci sarà anche il Manifesto della Lettura, l’opera di Marcello Jori realizzata in due tavole, come se fossero le tavole della Legge, che in dieci punti propongono un programma in cui l’artista difende la cultura, intesa come valore fondante per costruire un mondo migliore (il Manifesto è pubblicato su «la Lettura»#416 che sarà in edicola nel weekend).</p>
      <p><b>Non mancheranno le opere di artisti che hanno omaggiato i poeti </b>e che «la Lettura» l’estate scorsa ha proposto sulle sue pagine attraverso l’iniziativa Arte e poesia: Jan Fabre, Giosetta Fioroni, Mimmo Jodice, Anselm Kiefer, Joseph Kosuth, Mimmo Paladino, Michelangelo Pistoletto, Ettore Spalletti ed Ernesto Tatafiore. Ma ci saranno anche le «copertine poetiche» dell’inserto, che hanno ospitato «poesie visive» o che sono state realizzate da poeti e artisti (come Nanni Balestrini, Emilio Isgrò, Ai Weiwei, Yoko Ono), in dialoghi tra immagini e parole.</p>
      <p><b>Ci sarà poi quella poesia che negli anni è stata proposta attraverso le pagine</b>, le illustrazioni, le graphic novel e le fotografie. Ampio spazio, per esempio, è dedicato a Carlo Bavagnoli («Dove si trova, quindi la poesia? È dappertutto. Anche nelle fotografie, quindi. Basta cercarla», ha detto il fotografo) che tra gli anni Cinquanta e Settanta ha ritratto grandi poeti italiani (suoi, per esempio, gli scatti di Mario Luzi, Alfonso Gatto, Giuseppe Ungaretti, Vittorio Sereni). Ma anche le fotografie a poeti contemporanei (da John Berger a Pierluigi Cappello) scattate da altri grandi della fotografia. La sezione Milano.poesia (1984-1992), curata da Achilli e Francesco Dondina, è invece un omaggio a una memorabile stagione della lirica a Milano quando, in un clima di grande fermento intellettuale, Gianni Sassi e Mario Giusti, con Antonio Porta e Giovanni Raboni (entrambi storici collaboratori del «Corriere») danno vita alla manifestazione. Saranno esposte la grafica di Gianni Sassi e le fotografie di Emilio Fabio Simion e di Fabrizio Garghetti.</p>
      <p><b>La mostra è la settima tappa di un percorso che «la Lettura» e Fondazione Corriere </b>hanno intrapreso negli ultimi anni alla Triennale. Una serie di esposizioni dedicate ai diversi linguaggi de «la Lettura» avviata nel 2013 con le prime cento copertine e poi proseguita con le visual data (2014), le storie a fumetti (2015), la fotografia (2016), l’illustrazione (2017) e, di nuovo, le copertine (2018, con le prime 360). La mostra è accompagnata da un catalogo edito da Fondazione Corriere (pp. 304, euro 40) e introdotto da un testo del direttore del «Corriere», Luciano Fontana. Un evento che è anche un omaggio al lettore: se La Poesia è di tutti è perché «Il poeta sei tu che leggi» (Ivan Tresoldi, in arte ivan, per la copertina de «la Lettura» #98 del 6 ottobre 2013).</p>
      <figure>
        <img src="https://images2.corriereobjects.it/methode_image/2019/11/14/Cultura/Foto%20Cultura%20-%20Trattate/4330.0.811786673-k71G-U3150943577039JsE-140x180@Corriere-Web-Sezioni.jpg?v=201911142156"/>
        <figcaption>Lo scrittore olandese Cees Nooteboom</figcaption>
      </figure>
      <h4>L’appuntamento</h4>
      <p>La mostra La Poesia è di tutti è realizzata grazie al contributo e alla collaborazione di molti. Fondamentale è il sostegno del consorzio Rilegno che ha realizzato, in legno riciclato, la riproduzione della Serra dei Poeti di Sandro Veronesi (l’installazione originale è ospitata dal 2018 nella Fattoria di Celle-Collezione Gori a Santomato di Pistoia), e di Sharp che ha fornito monitor di ultima generazione che mostrano un mosaico composito di volti e immagine poetiche. Partner dell’iniziativa sono Salini Impregilo, Comieco, Pirelli, Alluminio Agnelli (che durante l’inaugurazione propone le incursioni poetiche dei camerieri/attori de Il Menu della Poesia), Lavazza, TeamSystem, Generali, Università Cattolica del Sacro Cuore, Seda, ArtsLife e WopArt. Come nelle precedenti mostre de «la Lettura e Fondazione Corriere, Canon è digital imaging partner. Un significativo contributo viene da Fondazione Cariplo e da Regione Lombardia. Si ringraziano: Villa Sandi, Parmigiano Reggiano, Zacapa, Burgo, Parma capitale italiana della cultura 2020, Promo PA Fondazione.</p>
      <figure>
        <img src="https://images2.corriereobjects.it/methode_image/2019/11/14/Cultura/Foto%20Cultura%20-%20Trattate/IMG_8429-2-k71G-U3150943577039OUC-140x180@Corriere-Web-Sezioni.jpg?v=201911142156"/>
        <figcaption>il pianista e compositore Stefano Bollani (foto Valentina Cenni)</figcaption>
      </figure>
      <h4>L’evento il 17 novembre</h4>
      <p>Domenica 17 novembre alle 16 «la Lettura» festeggia il suo ottavo compleanno (il primo numero è del 13 novembre 2011) con l’evento #lapoesiaèditutti, nell’ambito di BookCity Milano. Nella Sala Buzzati del «Corriere» intervengono Sandro Veronesi; Cees Nooteboom intervistato da Alessandra Iadicicco; i B.Livers (giovani che combattono con gravi malattie) guidati dal collettivo di poetry slam Generazione Disagio; e Stefano Bollani; conduce Alessia Rastelli (via Balzan 3, prenotazione obbligatoria su www.fondazionecorriere.it).</p>
    </article>
  </body>
</html>