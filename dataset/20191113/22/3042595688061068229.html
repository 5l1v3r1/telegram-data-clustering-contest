<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/svensk-stjerne-om-haaland---litt-overdrevet/71816969"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T22:39:44+00:00"/>
    <meta property="og:title" content="Svensk stjerne om Haaland: - Litt overdrevet"/>
    <meta property="og:description" content="Emil Forsberg utelukker ikke at de to kan bli lagkamerater i RB Leipzig i tyske Bundesliga. Men det er ikke alt ved Champions League-toppscoreren svensken helt forstår."/>
  </head>
  <body>
    <article>
      <h1>Svensk stjerne om Haaland: - Litt overdrevet</h1>
      <h2>Emil Forsberg utelukker ikke at de to kan bli lagkamerater i RB Leipzig i tyske Bundesliga. Men det er ikke alt ved Champions League-toppscoreren svensken helt forstår.</h2>
      <address><time datetime="2019-11-13T22:39:44+00:00">13 Nov 2019, 22:39</time> by <a rel="author">Daniel Nerli Gussiås</a></address>
      <p>Det er ikke bare i Norge Erling Braut Haaland er det store samtaleemnet. Champions League-toppscoreren har naturlig nok også fått svenskene til å sperre opp øynene.</p>
      <p>19-åringen fikk sin andre landskamp da han fikk en knapp halvtime mot svenskene på Friends Arena i Stockholm i september.</p>
      <p>På motsatt banehalvdel sto Emil Forsberg, som også spiller i Red Bull-systemet. 28-åringen spiller for RB Leipzig i Tyskland, og har vært i klubben siden januar 2015.</p>
      <p>
        <b>Under svenskenes pressetreff i forkant av møtene med Romania og Færøyene, hvor söta bror kan sikre EM-plassen, fikk Forsberg spørsmål om Haaland fra svenske <a href="https://www.expressen.se/tv/sport/fotboll/landslaget/emil-forsberg-om-haland-lite-overdrivet/">Expressen</a>.</b>
      </p>
      <p>Forsberg virket å være imponert av det lille han hadde sett av den brennhete spissen.</p>
      <p>- Jeg har faktisk ikke sett ham så altfor mye, men han virker å være en målscorer i alle fall. Han virker som en ordentlig bjørn, det merket man da han kom inn mot oss sist. Det er kult for Skandinavia å få fram et sånt talent. Det blir interessant å se hvor han havner nå, sier Forsberg til den svenske avisa.</p>
      <h3>- God historie</h3>
      <p>Klubbene i Red Bull-systemet jobber tett sammen, og går ofte på tvers av hverandre. Den vanligste veien er å gå fra Haalands Salzburg og til nettopp Leipzig.</p>
      <p>
        <b>Her kan Liverpool-stjernene Sadio Mané og Naby Keita nevnes. Begge gikk gradene i Red Bull-klubbene, før de ble snappet opp av storkanonene. Både Mané og Keita er nå Champions League-vinnere, turneringa Haaland nå er toppscorer i.</b>
      </p>
      <p>Med Haalands forrykende opphold hittil hos østerrikerne, er det bare naturlig at Leipzig nevnes som et mulig neste stoppested, til tross for at det ryktes at klubber som <a href="https://www.dagbladet.no/sport/pryder-italiensk-forside---jakter-ny-ronaldo/71747749">Juventus, Real Madrid og Manchester United vil slå kloa i unggutten.</a></p>
      <p>Forsberg mener en overgang hvor de to kan bli lagkamerater slett ikke er en umulighet.</p>
      <p>
        <b>- Altså, vi har en god historie med å lokke til oss spillere fra Salzburg, sier Forsberg mens han ler.</b>
      </p>
      <p>- Det er vel ikke umulig, legger han til.</p>
      <h3>- Litt overdrevet</h3>
      <p>Men det er noen sider som får Forsberg til å undre rundt Haaland. For eksempel det at han kjører rundt med Champions League-hymnen på i bilen.</p>
      <p>
        <b>- Det gjør i alle fall ikke jeg. Det virker litt overdrevet, kanskje. Men det får stå for hans regning. Om han liker det, skal han gjerne fortsette med det, sier Emil Forsberg.</b>
      </p>
      <p>
        <i>Sverige kan sikre EM-plassen med seier over Romania allerede fredag. Kampstart er klokka 20.45. Norge møter Færøyene klokka 18.00 på Ullevaal.</i>
      </p>
    </article>
  </body>
</html>