<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89542"/>
    <meta property="og:site_name" content="Denník politika"/>
    <meta property="article:published_time" content="2019-11-13T22:35:01+00:00"/>
    <meta property="og:title" content="Premiér Pellegrini zvoláva vládu, pre tragickú nehodu má vyhlásiť štátny smútok"/>
    <meta property="og:description" content="13.11.2019 (Webnoviny.sk) – Premiér Peter Pellegrini zvolá vo štvrtok dopoludnia rokovanie vlády, aby prerokovala vyhlásenie štátneho smútku v súvislosti s mimoriadne tragickou nehodou, ktorá sa stala v stredu popoludní v katastri obce Nitrianske Hrnčiarovce v okrese Nitra."/>
  </head>
  <body>
    <article>
      <h1>Premiér Pellegrini zvoláva vládu, pre tragickú nehodu má vyhlásiť štátny smútok</h1>
      <address><time datetime="2019-11-13T22:35:01+00:00">13 Nov 2019, 22:35</time> by <a rel="author">Webnoviny</a></address>
      <p>13.11.2019 (Webnoviny.sk) – Premiér Peter Pellegrini zvolá vo štvrtok dopoludnia rokovanie vlády, aby prerokovala vyhlásenie štátneho smútku v súvislosti s mimoriadne tragickou nehodou, ktorá sa stala v stredu popoludní v katastri obce Nitrianske Hrnčiarovce v okrese Nitra.</p>
      <h3>Zahynulo dvanásť ľudí a 20 sa zranilo</h3>
      <p>Pri zrážke autobusu s nákladným autom prišlo o život dvanásť ľudí, ďalších dvadsať skončilo v nemocniciach.</p>
      <p><i>„Táto dopravná nehoda patrí počtom obetí k tým najhorším v našej novodobej histórii. Preto vyhlásenie štátneho smútku na piatok je namieste, aby sme si uctili obete tejto dopravnej nehody. Je to to najmenej, keď celý slovenský národ bude súcitiť s ľuďmi, ktorí prišli o svoje deti, rodičov alebo starých rodičov,“</i> povedal Pellegrini na mieste tragédie.</p>
      <p>V stredu neskoro večer tam prišiel po tom, ako prerušil oficiálnu návštevu Cypru. Pozostalým všetkých obetí vyjadril úprimnú sústrasť, zraneným v nemocniciach odkázal, že im drží palce. Poďakoval všetkým záchranným zložkám, podľa jeho informácií fungovali veľmi profesionálne. O postupoch záchranárov ho informovali ministerka vnútra Denisa Saková a ministerka zdravotníctva Andrea Kalavská.</p>
      <h3>Nákladiak viezol kamennú zmes</h3>
      <p>K nehode nákladného auta s autobusom došlo v stredu popoludní. Auto bolo naložené kamennou zmesou, podľa ministerky Sakovej išlo smerom na Nitru. Keď schádzalo dolu kopcom, rozkývalo sa, pričom oprotiidúci autobus sa mu snažil vyhnúť. Následne sa prevrátil do priekopy.</p>
      <p><b>Zobraziť fotogalériu k článku:</b><br/>Zrážka autobusu a nákladiaka pri Nitrianskych Hrnčiarovciach (fotografie)</p>
      <p>Podľa ministerky ide o najhoršiu nehodu od roku 2009. Silný náraz mal pre osádku autobusu fatálne následky. Po zrážke zostal nákladiak prevrátený na ceste a autobus v priekope. Krízové centrum pre rodinných príslušníkov zriadili v kultúrnom dome v obci Jelenec.</p>
      <p>Viac k témam: <a href="https://www.webnoviny.sk/tag/dopravna-nehoda/"><u>dopravná nehoda</u></a>, <a href="https://www.webnoviny.sk/tag/premier-slovenskej-republiky/"><u>premiér Slovenskej republiky</u></a><br/>Zdroj: Webnoviny.sk – <a href="https://www.webnoviny.sk/premier-pellegrini-zvolava-vladu-pre-tragicku-nehodu-autobusu-ma-vyhlasit-statny-smutok/"><u>Premiér Pellegrini zvoláva vládu, pre tragickú nehodu má vyhlásiť štátny smútok</u></a> © SITA Všetky práva vyhradené.</p>
    </article>
  </body>
</html>