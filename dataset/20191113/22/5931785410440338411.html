<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/13/venecija-novi-lider-grupe-b-teodosic-komandovao-preokretom-u-izraelu/"/>
    <meta property="og:site_name" content="Sportska centrala"/>
    <meta property="article:published_time" content="2019-11-13T22:53:00+00:00"/>
    <meta property="og:title" content="Venecija novi lider grupe B, Teodosić komandovao preokretom u Izraelu"/>
    <meta property="og:description" content="Venecija je iskoristila novi poraz Partizana i posle pete uzastopne pobede preuzela čelnu poziciju u grupi B Evrokupa. U 7. kolu italijanski prvak je nadigrao Lokomotivu iz Kubanja, koja ostaje na dve pobede, a najefikasniji je bio Ostin Dej sa 17 poena. Venecija je u poslednjoj četvrtini serijom od 10:0 preuzela vođstvo koje nije ispuštala […]"/>
  </head>
  <body>
    <article>
      <h1>Venecija novi lider grupe B, Teodosić komandovao preokretom u Izraelu</h1>
      <address><time datetime="2019-11-13T22:53:00+00:00">13 Nov 2019, 22:53</time> by <a rel="author">Darko</a></address>
      <p>Venecija je iskoristila novi poraz Partizana i posle pete uzastopne pobede preuzela čelnu poziciju u grupi B Evrokupa. U 7. kolu italijanski prvak je nadigrao Lokomotivu iz Kubanja, koja ostaje na dve pobede, a najefikasniji je bio Ostin Dej sa 17 poena.</p>
      <p>Venecija je u poslednjoj četvrtini serijom od 10:0 preuzela vođstvo koje nije ispuštala do kraja utakmice. U ruskom timu „dvocifren“ je bio samo Vil Kamings sa 11 poena, dok je Dragan Apić meč završio sa devet poena.</p>
      <p>U igru se vratio Ritas, koji sledeće nedelje gostuje u Beogradu. Litvanski tim je pred svojim navijačima savladao Limož i posle 7. kola zauzima četvrto mesto u grupi B sa pobedom više od Francuza i Lokomotive. Pako Kruz je sa 22 poena predvodio Ritas, dok je u Limožu najefikasniji bio Vinsent Senford sa 20 poena.</p>
      <p>Plasman u Top 16 Evrokupa, tri kola pre kraja grupne faze, obezbedio je Virtus iz Bolonje, velikim preokretom u Izraelu. Makabi Rišon je u finišu treće četvrtine imao 17 poena prednosti (69:52), ali je onda Miloš Teodosić pokrenuo seriju italijanskog tima od 24:1, kojom je odlučen pobednik.</p>
      <p>Teodosić je meč završio sa 18 poena, uz šest asistencija, a od njega je u ekipi Saše Đorđevića efikasniji bio samo Džulijan Gembl sa 19 poena. Stefan Marković je postigao šest poena, uz isto toliko asistencija i čak pet ukradenih lopti. Vilijams i Hamilton su sa po 19 poena bili najefikasniji u izraelskom timu.</p>
      <p>U Top 16 je ušao i grčki Promiteas, uprkos ubedljivom porazu od Monaka, na čijoj klupi je Saša Obradović. „Kneževi“ su deklasirali tim iz Patre i napravili veliki korak ka sledećoj fazi takmičenja, pošto imaju četiri pobede, tri više od Ulma i Makabi Rišona koji su na začelju grupe A.</p>
      <p>Pored Virtusa i Promiteasa, plasman među 16 najboljih u 7. kolu je obezbedila i Unikaha, koja je u Malagi bila bolja od poljske Arke.</p>
      <p>Grupa A:<br/>Ulm – Andora 87:99<br/>Makabi Rišon – Virtus Bolonja 79:85<br/>Monako – Promiteas Patra 80:59</p>
      <p>Grupa B:<br/>Tofaš – Partizan 82:72<br/>Ritas – Limoš 92:78<br/>Venecija – Lokomotiva Kubanj 66:61</p>
      <p>Grupa C:<br/>Nanter – Darušafaka 68:82<br/>Cedevita – Uniks 81:76<br/>Breša – Huventud 87:83</p>
      <p>Grupa D:<br/>Trento – Budućnost 69:76<br/>Oldenburg – Galatasaraj 79:72<br/>Unikaha – Aseko Arka 91:69</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/13/partizanu-malo-jedan-mozli-crno-beli-nemocni-u-bursi/"/>
        <a href="https://www.sportskacentrala.com/2019/11/12/partizan-bez-voldena-i-parahovskog-u-turskoj/"/>
        <a href="https://www.sportskacentrala.com/2019/11/08/partizanov-rival-dobija-veliko-pojacanje-u-nastavku-sezone/"/>
        <a href="https://www.sportskacentrala.com/2019/11/07/partija-protiv-partizana-donela-mu-je-mvp-priznanje-video/"/>
        <a href="https://www.sportskacentrala.com/2019/11/06/srbi-odlicni-u-tesnoj-pobedi-virtusa-cedevita-dobila-buducnost-izgubila/"/>
        <a href="https://www.sportskacentrala.com/2019/11/05/gosti-se-gostili-u-evrokupu/"/>
        <a href="https://www.sportskacentrala.com/2019/11/05/venecija-prizemljila-partizan/"/>
        <a href="https://www.sportskacentrala.com/2019/11/05/live-partizan-venecija/"/>
        <a href="https://www.sportskacentrala.com/2019/11/05/litvanci-iznenadili-u-krasnodaru/"/>
      </related>
    </article>
  </body>
</html>