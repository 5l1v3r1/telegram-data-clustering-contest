<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639866/%D8%B3%D8%A7%D8%B9%D8%A7%D8%AA-%D8%A2%DB%8C%D9%86%D8%AF%D9%87-%D8%AC%D9%86%DA%AF-%D8%A8%D8%B3%DB%8C%D8%A7%D8%B1-%D8%B3%D8%B1%D9%86%D9%88%D8%B4%D8%AA-%D8%B3%D8%A7%D8%B2-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T22:25:00+00:00"/>
    <meta property="og:title" content="ساعات آینده جنگ بسیار سرنوشت ساز خواهد بود"/>
    <meta property="og:description" content="سخنگوی جنبش جهاد اسلامی فلسطین اعلام کرد: ساعات آتی درباره واکنش سرایا القدس بسیار سرنوشت ساز خواهد بود."/>
  </head>
  <body>
    <article>
      <h1>
        <a href="https://www.bultannews.com/fa/news/639866/%D8%B3%D8%A7%D8%B9%D8%A7%D8%AA-%D8%A2%DB%8C%D9%86%D8%AF%D9%87-%D8%AC%D9%86%DA%AF-%D8%A8%D8%B3%DB%8C%D8%A7%D8%B1-%D8%B3%D8%B1%D9%86%D9%88%D8%B4%D8%AA-%D8%B3%D8%A7%D8%B2-%D8%AE%D9%88%D8%A7%D9%87%D8%AF-%D8%A8%D9%88%D8%AF">ساعات آینده جنگ بسیار سرنوشت ساز خواهد بود</a>
      </h1>
      <h2>سخنگوی جنبش جهاد اسلامی فلسطین اعلام کرد: ساعات آتی درباره واکنش سرایا القدس بسیار سرنوشت ساز خواهد بود.</h2>
      <address><time datetime="2019-11-13T22:25:00+00:00">13 Nov 2019, 22:25</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، مصعب البریم سخنگوی جنبش جهاد اسلامی <b>فلسطین</b> اعلام کرد: ساعات آتی درباره واکنش سرایا القدس بسیار سرنوشت ساز خواهد بود.</p>
      <p>وی افزود: ما اطلاعاتی در اختیار داریم که بنیامین نتانیاهو نخست وزیر رژیم صهیونیستی به دنبال آتش بس است. تصمیم پایان این نبرد به دست مقاومت فلسطین به ویژه سرایا القدس و <b>جنبش جهاد اسلامی</b> فلسطین است.</p>
      <p>البریم تاکید کرد: گردانهای قدس به دشمن فرصت آتش بس نمی دهد زیرا ملت فلسطین تاوانش را پس می دهند.</p>
      <p>این در حالی است که رسانه های رژیم صهیونیستی اعلام کردند که تاکنون ۳۴۰ موشک به سوی شهرک‌های صهیونیست‌نشین شلیک شده است.</p>
      <p>خبرنگار المیادین از قطع آب شهرک صهیونیست نشین اشکول به دنبال حملات موشکی گردانهای قدس هم خبر داد.</p>
      <p>حملات موشکی رزمندگان مقاومت فلسطین هراس صهیونیستها را به دنبال داشته است به طوری که آلون بن داوید تحلیلگر صهیونیست به کانال ۱۳ تلویزیون رژیم صهیونیستی گفت: جنبش جهاد اسلامی فلسطین موشکهایی در اختیار دارد که به حیفا یعنی به فاصله ۱۲۰ کیلومتر از غزه می رسد.</p>
      <p>وی به نقل از منابع امنیتی رژیم صهیونیستی افزود: جنبش جهاد اسلامی فلسطین تاکنون از این موشکها استفاده نکرده است.</p>
      <p>از سوی دیگر تزوی یحزکیئیلی از تحلیلگران امور فلسطین هم به کانال ۱۳ رژیم صهیونیستی گفت: افسران ارشد و ژنرالهای اسرائیلی از تعداد موشکهای شلیک شده از سوی جنبش جهاد اسلامی غافلگیر شده اند زیرا بیش از ۲۰۰ موشک شلیک کرده اند که در مقایسه با موشکهای شلیک شده از سوی حماس پس از ترور احمد الجعبری فرمانده عزالدین قسام بسیار بیشتر است.</p>
      <p>وی افزود: اسرائیل به دنبال تشدید اوضاع نیست و به مصر روی آورده است تا جهاد اسلامی را به توقف حملات قانع کند که این نشان دهنده ترس و هراس از واکنش جهاد اسلامی است.</p>
      <p>گردانهای قدس، تیپ های ناصر صلاح الدین، گردانهای مجاهدین و شهدای الاقصی به شکل یکپارچه شهرک های صهیونیست را موشکباران می کنند.</p>
      <p>گردانهای قدس، تیپ های ناصر صلاح الدین، گردانهای شهدای الاقصی، تیپ العامری و گردانهای المجاهدین با صدور بیانیه مشترکی از حملات موشکی یکپارچه به شهرک های صهیونیست نشین خبر دادند.</p>
      <p>در این بیانیه آمده است: مقاومت عسقلان و سدیروت را با دهها موشک در دومین روز از نبرد صیحه الفجر هدف قرار دادند. حملات موشکی نشانده دهنده وحدت گروههای مقاومت در میدان رویارویی با دشمنی است که تلاش کرد که گردانهای قدس را منزوی و تنها گرداند.</p>
      <p>پنج گروه نظامی مقاومت فلسطین اعلام کردند: نبرد ادامه دارد و حساب با دشمن باز است.</p>
      <p>این رسانه ها بیان کردند که جنبش جهاد اسلامی فلسطین امروز طبق طرح آتش منظم حملات موشکی را شروع کرده است.</p>
      <p>خبرنگار المیادین گزارش داد: یکی از موشکهای شلیک شده از سوی رزمندگان فلسطینی به منزلی در شهرک صهیونیست نشین عسقلان اصابت کرده است.</p>
      <p>منابع صهیونیست از زخمی شدن دو اسرائیلی در حمله موشکی به عسقلان خبر داده اند.</p>
      <p>این در حالی است که موشکباران شهرک های صهیونیست نشین اطراف غزه از سوی رزمندگان مقاومت فلسطین ادامه دارد.</p>
      <p>از سوی دیگر خبرنگار المیادین از تعطیلی مدراس، کارخانه ها و شرکتهای اقتصادی اسرائیلی بر اثر حملات موشکی مقاومت خبر داد و گزارش داد: جبهه داخلی اسرائیل فروپاشیده است و جنوب این رژیم فلج شده است.</p>
    </article>
  </body>
</html>