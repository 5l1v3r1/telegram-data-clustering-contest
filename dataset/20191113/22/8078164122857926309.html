<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_14/sai-cantare-come-freddie-mercury-tool-google-lancia-sfida-7a89b292-06f6-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Sai cantare come Freddie Mercury? Un tool di Google lancia la sfida"/>
    <meta property="og:description" content="Il nuovo Freddie Meter calcola quanto la voce degli utenti corrisponda a quella dell'ex frontman dei Queen. Quattro i brani tra cui scegliere"/>
  </head>
  <body>
    <article>
      <h1>Sai cantare come Freddie Mercury? Un tool di Google lancia la sfida</h1>
      <h2>Nato a scopo benefico, il nuovo «Freddie Meter» calcola quanto la voce degli utenti corrisponda a quella dell'ex frontman dei Queen. Quattro i brani tra cui scegliere</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Redazione Online</a></address>
      <p>«Le persone amano cantare con Freddie Mercury, ma tu sai cantare come Freddie Mercury?» Da oggi, giovedì 14 novembre, sarà possibile scoprirlo grazie a un nuovo tool di Google, il <a href="https://freddiemeter.withyoutube.com/">Freddie Meter</a>, già disponibile su Android, iOS e desktop. <br/>Inutile negarlo: professionisti a parte, la risposta sarà senz'altro negativa. Tuttavia, attraverso l'elaborazione di un'apposita percentuale di somiglianza, il nuovo strumento potrà indicare agli utenti quanto effettivamente il loro stile si avvicini a quello del leggendario frontman dei Queen.</p>
      <figure>
        <img src="https://images2.corriereobjects.it/methode_image/2019/11/14/Tecnologia/Foto%20Tecnologia/Freddie%20Meter.PNG?v=201911141921"/>
        <figcaption>La homepage del Freddie Meter</figcaption>
      </figure>
      <h4>Lo scopo benefico</h4>
      <p>Neto dalla collaborazione tra Google Research, Google Creative Lab e YouTube, il Freddie Meter è stato rilasciato in onore del 44° anniversario della prima performance live di Bohemian Rhapsody, tenutasi all'Empire Theater di Liverpool il 14 novembre 1975, e ha scopo prettamente benefico. È stato infatti realizzato per incentivare le donazioni a favore del <a href="http://www.mercuryphoenixtrust.com/">Mercury Phoenix Trust</a>, la onlus anti-Aids fondata da Brian May, Roger Taylor e il manager Jim Beach in memoria del grande cantante.</p>
      <h4>Come funziona?</h4>
      <p>Come si legge sul blog ufficiale di YouTube, il tool «mostra agli utenti quanto la loro voce si avvicina alla leggendaria gamma di Freddie Mercury analizzando l'intonazione, il timbro e la melodia del cantante per assegnare loro un punteggio da 0 a 100». Questo tramite l'utilizzo di «nuovi modelli di machine learning calibrati sulla voce di Freddie, ma anche su campioni di persone che cercano di cantare come lui».<br/>Nella pratica, per scoprire quanto le proprie abilità siano paragonabili a quelle della rockstar è possibile interpretare quattro brani diversi: «Don't Stop Me Now», «We Are The Champions», «Bohemian Rhapsody» e «Somebody To Love». Una volta attivato il microfono, sarà necessario cantare fino a quando il sistema non avrà elaborato il punteggio finale.</p>
      <figure>
        <img src="https://images2.corriereobjects.it/methode_image/2019/11/14/Tecnologia/Foto%20Tecnologia/freddiemeter.jpg?v=201911141921"/>
        <figcaption>La schermata del 'karaoke'</figcaption>
      </figure>
      <p>Il risultato ottenuto sarà poi condivisibile sui social, dove si potranno sfidare gli amici utilizzando l'hashtag #FreddieChallenge. Infine, l'opzione «Donate» consentirà di supportare economicamente il Mercury Phoenix Trust. <br/>Un video-tutorial ufficiale è stato diffuso sul canale YouTube dei Queen. Chi riuscirà a totalizzare il 100%?</p>
    </article>
  </body>
</html>