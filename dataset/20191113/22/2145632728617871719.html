<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18579611-cum-au-schimbat-ultimele-tehnologii-prioritatile-turistilor-si-industria-de-profil"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Cum au schimbat ultimele tehnologii priorităţile turiştilor şi industria de profil"/>
    <meta property="og:description" content="Noile tehnologii şi schimbarea priorităţilor pentru turiştii tineri au modificat peisajul ofertelor turistice din toată lumea, taberele de vară pentru adulţi şi spaţiile de lucru pe plajo fiind numai câteva dintre cele mai căutate atracţii, arată Financial Times."/>
  </head>
  <body>
    <article>
      <h1>Cum au schimbat ultimele tehnologii priorităţile turiştilor şi industria de profil</h1>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18579611/1/roma-antica-123rf.jpg"/>
      </figure>
      <p>Noile tehnologii şi schimbarea priorităţilor pentru turiştii tineri au modificat peisajul ofertelor turistice din toată lumea, taberele de vară pentru adulţi şi spaţiile de lucru pe plajo fiind numai câteva dintre cele mai căutate atracţii, arată Financial Times.</p>
      <p>Persoanele care nu au împlinit încă 30 de ani, sunt de cele mai multe ori necăsătorite şi s-au format în plină expansiune a reţelelor sociale. Acestea resimt singurătatea în mai mare măsură decât generaţiile anterioare. Un songaj YouGov a arătat că o treime din mileniali recunosc faptul că se simt singuri ”mereu” sau ”adesea”. Astfel se explică numărul în creştere al celor care călătoresc nu pentru a evada ci pentru a stabili legături şi pentru a găsi în străinătate sentimentul de comunitate pe care nu îl au acasă, potrivit Mediafax.</p>
      <h3>Adulţii în tabără</h3>
      <p>Lodged Out este o companie tânără americană specializată în tabere de vară pentru tineri adulţi. Fondatorul companiei, Bobbilee Hartmann, un dezvoltator de software care tocmai a împlinit 30 de ani explică: “Cu cât suntem mai ocupaţi şi cu cât petrecem mai mult timp pe reţelele sociale, cu atât ajungem să ne simţim mai izolaţi de restul lumii iar viaţa noastră devine tot mai limitată. Cred că oamenii de vârsta mea îşi doresc foarte mult ocazii de a întâlni alte persoane în moduri autentice”.</p>
      <p>Oferta companiei sale include locuri de cazare în comun în tabere amplasate în locuri cu rezonanţă istorică, izolate, fără recepţie pentru telefoanele mobile sau WiFi. Oaspeţii participă la ateliere de fotografie ori de identificare a plantelor ce pot fi consumate, practică tirul cu arcul sau străbat apele în bărci şi se odihnesc la focuri de tabără. Locurile oferite se epuizează în numai câteva ore după ce sunt date publicităţii.</p>
      <p>Villa Lena este o fermă din Toscana care are un program de rezidenţă pentru artişti şi oferă locuri de cazare care asigură interacţiunea cu comunitatea locală. Lena Evstafieva, care este proprietarul fermei, susţine că a remarcat faptul că persoanele care apelează la serviciile lor sunt mai tinere. Cei care închiriază camerele Villei Lena sunt încurajaţi să ajute la lucrările din ferma organică, să mănânce împreună cu localnicii şi să participe la ateliere de scris.</p>
      <h3>Turismul în conversaţie</h3>
      <p>Nu doar ofertele pentru experienţe care durează mai multe zile se schimbă. Unele companii asigură spaţii de lucru în comunitate pentru cei care preferă să lucreze de la distanţă. Norn, un club internaţional, profită de nevoia de a cunoaşte persoane din locul în care călătoreşti programând discuţii de 60 sau 90 de minute cu persoane necunoscute dar alese pe baza intereselor comune în spaţii din Berlin, Londra şi San Francisco. “Le oferă participanţilor posibilitatea de a înţelege spiritul locului într-un mod care are mai mult sens şi creează legături autentice cu persoanele pe care le-au întâlnit altfel numai online”.</p>
      <p>Agenţia Intrepid Travel a lansat de curând o serie de trasee pentru persoane cu vârste cuprinse între 18 şi 29 de ani, concentrate asupra dezvoltării durabile, vorbind despre “un mod prin care clienţii pot să ia legătura cu persoane de aceeaşi vârstă cu ei şi cu valori asemănătoare”. Excursiile au avut succes încât vor fi lansate 15 noi trasee în 2020. Compania americană For The Love of Travel susţine că elementul cheie al excursiilor este unul social, iar grupurile sunt alcătuite în mod egal din bărbaţi şi femei. Vârsta medie a participanţilor este de 28 de ani şi 60% dintre aceştia nu au relaţii şi spun că vor să întâlnească persoane noi.</p>
      <h3>Munca pe buza plajei</h3>
      <p>Jurnaliştii americani descriu o scenă dintr-o cafenea în care mai mulţi atreprenori stau de vorbă la o masă gesticulând în faţa unui laptop în sunetul unui espressor. În boxele din local se aude muzică house iar un tânăr cu o şapcă întoarsă se dă cu un skateboard pe o mini-rampă. Imaginea, care ar putea să fie plasată într-n spaţiu comun de lucru din New York sau Londra, este surprinsă de fapt la Verse Collective, pe o plajă înţesată de copaci în care atârnă nuci de cocos în Hiriketiya, Sri Lanka. Spaţiul deschis în 2017 este mărturia noului tip de utilităţi cerute de cei care preferă să lucreze de la distanţă căutând să combine viteza rapidă a internetului cu un ritm mai lent al vieţii, făcând foarte neclară limita dintre muncă şi vacanţă.</p>
      <p>“În timpul unei singure generaţii, internetul a schimbat complet regulile”, arată fondatorul companiei Verse, sud-africanul Jeremy Klynsmith. “Acum sunt atât de multe moduri în care îţi poţi câştiga existenţa fără să fie nevoie să te afli într-un loc anume. Companiile economisesc bani pentru că nu mai sunt obligate să închirieze birouri şi freelancer poate să ţină legătura cu managerii de oriunde din lume”.</p>
      <p>Una dintre primele întreprinderi care au pregătit acest curent a fost CocoVivo, fondată în urmă cu 18 ani, de Ulrich Gall pe insula Cristóbal din Panama. “Nici măcar nu exista conceptul de spaţiu de lucru la distanţă în acel moment”, spune Gall. “Abia în urmă cu 10 ani am început să avem un acces la internet mai bun şi economia a pornit în trombă. Tinerii şi-au dat seama că se pot muta în locuri precum Chiang Mai sau Bocas del Toro, şi să-şi coordoneze afacerile online, şi să le mai şi rămână bani”. Proprietarul afacerii abordează cu umor problemele de infrastructură din zonă: ”Avem două companii care ne oferă legătură la internet, ca să fim siguri de legătură în caz că se găseşte vreun leneş prin tufişuri care să ronţăie cablurile”.</p>
      <h3>Munca de la distanţă, şansa micilor comunităţi rurale</h3>
      <p>Munca la distanţă s-a dovedit benefică şi pentru comunităţile rurale care sufereau de multă vreme de plecarea locuitorilor capabili. În satul Thingeyri (cu 260 de locuitori) aflat pe malul mării în Westfjords din Islanda, nu ajung decât 7% dintre turiştii care intră în ţară. Totuşi aici se află Blabankinn, un incubator de companii start-up înfiinţat de Arnar Sigurdsson în 2017 care a găzduit atât dezvoltatori de software din Japonia cât şi antreprenori din Brooklyn. ”E clar o ocazie pentru micile comunităţi îndepărtate să îşi revină şi să atragă tineri creativi, mai aled datorită creşterii interesului pentru lucrul de la distanţă”, spune Sigurdsson.</p>
      <p>Una intre cele mai influente companii din domeniu este Selina, înfiinţată în Panama de Rafi Museri and Daniel Rudasevski. De la lansarea companiei, care a avut loc în 2015, aceasta a ajuns să deţin 54 de proprietăţi în 13 ţări, anunţând că se va extinde în alte peste 400 de locuri până în 2023. Selina combină spaţiile de lucru în comun cu oportunităţile de cazare, oferind şi posibilitatea unor facilităţi pentru membri, care pot călători pentru a locui în comun pentru o taxă lunară fixă. Publicul lor ţintă sunt cei care alcătuiesc generaţia Z, “o nouă generaţie de două miliarde de consumatori, care acum intră pe o piaţă dominată de industria digitală”, potrivit lui Museri.</p>
      <h3>De specialitate localnic</h3>
      <p>Turiştii şi-au dorit întotdeauna să poată trăi ”ca un localnic”, chiar şi numai pentru câteva zile. Tehnologia actuală le oferă tinerilor turişti posibilitatea de a trăi acest vis în moduri surprinzătoare.</p>
      <p>Trippin, care a debutat ca un grup închis pe Facebook, unde membrii puteau să împărtăşească sfaturi de călătorie, s-a dezvoltat până a ajuns o serie de ghiduri de călătorie online scrise de tineri locuitori ai oraşelor preferate de vizitatori. “Călătorii de vârsta mea caută autenticitate”, spune co-fondatorul întreprinderii, Sam Blenkinsopp, în vârstă de 28 de ani. “Căutăm locuri care pot oferi perspective autentice asupra culturilor pe care le vizităm”.</p>
      <p>Blenkinsopp consideră că persoanele care nu au împlinit încă 30 de ani nu au încredere în companiile de turism consacrate, TripAdvisor şi alte publicaţii de profil.</p>
      <p>“Dacă nu ştii cine oferă informaţia, nu ai idee dacă au aceleaşi valori cu tine sau câtă realitate susţine experienţa pe care susţin că au avut-o. Mai e şi tendinţa de a fetişiza anumite aspecte ale culturii dintr-o ţară în care se călătoreşte. Conţinutul creat de localnici le oferă acestora posibilitatea de a prelua controlul propriei poveşti”.</p>
      <p>Pentru a asigura comunicarea între turişti şi localnici au apărut pe piaţă şi mai multe aplicaţii pentru telefoanele mobile. Aplicaţia franceză EatWith face legătura între călători şi gazde care oferă experienţe gastronomice inedite, cum ar fi masa într-un atelier al unui artist din Berlin. Potrivit companiei, 525 dintre utilizatori au vârste cuprinse între 18 şi 34 de ani. Aplicaţii similare sunt I Like Local, care oferă legătura cu un ghid local din tări din Asia şi Africa, ofertele lor incluzând tururi precum “plimbare pe străzile din Delhi împreună cu un fost copil al străzii”, şi Showaround, cu localnici din 212 ţări. Aproape 40% dintre cei care îşi oferă serviciile pe Showaround nici măcar nu cer bani pentru serviciile pe care le oferă, fiind dornici să ia legătura cu persoane care gândesc la fel ca ei şi să îşi prezinte propria cultură.</p>
      <p>Airbnb a lansat în 2016, seria “Experiences”, un portal care permite proprietarilor de apartamente să ofere şi tururi sau recomandări de evenimente locale. În această vară compania a lansat şi Adventures, unde sunt centralizate excursii care pot dura mai multe zile în coordonarea localnicilor. “Călătorii, mai ales cei care nu au împlinit încă 30 de an, caută să cunoască o destinaţie într-un mod autentic accesând diferite aspecte ale comunităţilor locale”, spune Joe Zadeh, care conduce Airbnb Experiences.</p>
      <p>Aplicaţiile de închiriere pentru biciclete sau pentru traducere automată dau senzaţia că turismul se pregăteşte să intre într-o epocă a accesibilităţii, desigur pentru cei care sunt în stare să folosească toate aceste instrumente.</p>
      <h3>Veganii schimbă lumea turismului</h3>
      <p>Şi faptul că tot mai multe persoane optează pentru o alimentaţie vegană a îmbogăţit ofertele turistice. În Marea Britanie nu mai puţin de 600.000 de persoane s-au declarat vegane. Sondajele YouGov/Agriculture şi Comisia de dezvoltare în horticultură au arătat că persoanele cu vârste cuprinse între 18 şi 34 de ani alcătuiesc 54% din numărul veganilor britanici. Preocuparea pentru impactul asupra mediului, dorinţa de a evita tratamentele crude la adresa animalelor ca şi impactul tot mai mare pe care îl au activişti precum Greta Thunberg, ea însăşi vegană, au adus modificări modului în care sunt pregătite acum călătoriile.</p>
      <p>Tot mai mulţi operatori din turism şi-au extins ofertele dincolo de meniurile alternative. Ski Beat a lansat săptămânile de schi vegane, iar operatorul german Vegan Travel oferă croaziere vegane în toată lumea, în timp ce VegVoyages organizează călătorii pentru grupuri în Asia.</p>
      <p>Hotelul Hilton London Bankside anunţă ”primul apartament vegan”, unde scaunele sunt îmbrăcate în imitaţie de piele, realizată din ananas (Piñate). Podeaua apartamentului este din bambus, cultivat fără pesticide şi reciclabil, iar mocheta este din bumbac organic. Chiar şi minibarul este utilat cu pudră proteică, fructe, seminţe şi batoane energizante. Până şi cartela de acces este realizată din plante.</p>
      <p>Primul hotel britanic în întregime vegan s-a deschis în luna iunie în Socoţia, la Pitlochry. Se numeşte Saorsa 1875 şi utilizează exclusiv produse eco, realizate fără comportamente crude faţă de animale, chiar şi pentru curăţenie, iar electricitatea le vine de la Ecotricity, o companie energetică utilată cu certigicare vegană. Co-foundatorul hotelului, Jack McClaren-Stewart, are 27 de ani, şi a observat legătura dintre ofertele de lux şi numărul de produse realizate pe baza exploatării animalelor utilizate. “Vezi mai multe produse din piele, lână, mătase, pentru că toate acestea au fost pentru un timp îndelungat mărcile luxului”, spune acesta, arătând cum încearcă să schimbe situaţia: “concepte precum compasiunea, confortul şi stilul sunt la fel de exclusiviste”.</p>
      <related>
        <a href="https://www.descopera.ro/dnews/18538171-destinatii-turistice-ideale-pentru-luna-noiembrie"/>
      </related>
      <related>
        <a href="https://www.descopera.ro/cultura/18502142-cinci-destinatii-turistice-care-iti-pot-starni-creativitatea"/>
      </related>
      <related>
        <a href="https://www.descopera.ro/dnews/18417518-sase-destinatii-turistice-ideale-pentru-luna-octombrie"/>
      </related>
      <related>
        <a href="https://www.descopera.ro/dnews/18410691-cinci-destinatii-turistice-feerice-pentru-cei-pasionati-de-arta-fotografica-si-de-pictura"/>
      </related>
      <related>
        <a href="https://www.descopera.ro/dnews/18399957-sase-destinatii-turistice-pentru-fanii-dedicati-ai-scriitorului-stephen-king-ce-capodopera-a-inspirat-hotelul-stanley"/>
      </related>
      <related>
        <a href="https://www.descopera.ro/dnews/18399957-sase-destinatii-turistice-pentru-fanii-dedicati-ai-scriitorului-stephen-king-ce-capodopera-a-inspirat-hotelul-stanley"/>
      </related>
      <related>
        <a href="https://www.descopera.ro/descopera-in-romania/18344250-transilvania-in-topul-destinatiilor-turistice-de-toamna-europene"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18538171-destinatii-turistice-ideale-pentru-luna-noiembrie"/>
        <a href="https://www.descopera.ro/cultura/18502142-cinci-destinatii-turistice-care-iti-pot-starni-creativitatea"/>
        <a href="https://www.descopera.ro/dnews/18417518-sase-destinatii-turistice-ideale-pentru-luna-octombrie"/>
        <a href="https://www.descopera.ro/dnews/18410691-cinci-destinatii-turistice-feerice-pentru-cei-pasionati-de-arta-fotografica-si-de-pictura"/>
      </related>
    </article>
  </body>
</html>