<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18578698-celebrul-asteroid-ultima-thule-a-fost-redenumit-dupa-controverse-legate-de-conotatii-naziste-ale-numelui"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Celebrul asteroid Ultima Thule a fost redenumit după controverse legate de conotaţii naziste ale numelui"/>
    <meta property="og:description" content="NASA a decis să redenumească Ultima Thule, cel mai îndepărtat corp ceresc explorat vreodată de oameni, după ce au apărut critici privind conotaţiile naziste ale numelui asteroidului."/>
  </head>
  <body>
    <article>
      <h1>Celebrul asteroid Ultima Thule a fost redenumit după controverse legate de conotaţii naziste ale numelui</h1>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18578698/1/ultima-thule-nasa2.jpg"/>
      </figure>
      <p>NASA a decis să redenumească Ultima Thule, cel mai îndepărtat corp ceresc explorat vreodată de oameni, după ce au apărut critici privind conotaţiile naziste ale numelui asteroidului.</p>
      <p>Noul nume al asteroidului aflat la aproximativ 6,6 miliarde de kilometri de Terra este Arrokoth, care în limba nativilor americani Powhatan înseamnă „cer", potrivit Mediafax.</p>
      <p>Numele „Ultima Thule" a fost adoptat de ocultiştii germani de extremă dreaptă la începutul secolului al XX-lea, pentru a desemna ţinutul ancestral mitic al „arienilor". Membrii Societăţii Thule au înfiinţat un partid politic care a evoluat în cel nazist, iar denumirea a rămas populară în cercurile de dreapta.</p>
      <p>Aflat la o distanţă de aproximativ 1,6 miliarde de kilometri dincolo de orbita lui Pluto, în Centura Kuiper, asteroidul binar de contact - care arată ca un om de zăpadă - a fost survolat de sonda spaţială New Horizons pe 1 ianuarie 2019.</p>
      <p>Denumirea tehnică a acestui corp ceresc este 2014 MU69, dar echipa care se ocupă de sonda New Horizon i-a dat numele neoficial Ultima Thule, după un tărâm nordic mitic din literatura clasică şi medievală europeană, aflat dincolo de graniţele lumii cunoscute.</p>
      <p>Ultima Thule este şi numele unui grup rock care promovează supremaţia albilor.</p>
      <h3>NASA nu a comentat controversa stârnită</h3>
      <p>Noul nume oficial al asteroidului a fost anunţat de International Astronomical Union într-o ceremonie care a avut loc marţi la sediul NASA.</p>
      <p>În comunicatul emis de NASA nu a fost făcută nicio menţiune despre controversa stârnită.</p>
      <p>NASA a menţionat că noul nume a fost ales pentru a asocia cultura nativilor din regiunea de unde a fost descoperit corpul ceresc.</p>
      <p>Telescopul spaţial Hubble, care a detectat obiectul în 2014, şi misiunea New Horizons, coordonată de specialiştii de la Johns Hopkins Applied Physics Laboratory, sunt operate din Maryland, care include regiunea Chesapeake Bay, locuită de nativii Powhatan.</p>
      <p>Sonda New Horizons se află în prezent la graniţele exterioare ale Centurii Kuiper şi se va alătura Voyager 1 şi Voyager 2 în spaţiul interstelar.</p>
      <related>
        <a href="https://www.descopera.ro/stiinta/17937673-formare-ultima-thule-nasa-new-horizons"/>
      </related>
      <related>
        <a href="https://www.descopera.ro/stiinta/17888839-ultima-thule-obiect-cosmic-bizar-conform-noilor-imagini"/>
      </related>
      <related>
        <a href="https://www.descopera.ro/stiinta/17870611-imaginile-la-revedere-ultima-thule"/>
      </related>
      <related>
        <a href="https://www.descopera.ro/stiinta/17854021-cea-mai-buna-imagine-ultima-thule"/>
      </related>
      <related>
        <a href="https://www.descopera.ro/stiinta/17842929-nasa-primul-videoclip-ultima-thule"/>
      </related>
      <related>
        <a href="https://www.descopera.ro/stiinta/17502427-foto-primele-imagini-cu-ultima-thule-cea-mai-indepartata-lume-care-va-fi-studiata-indeaproape-de-sonda-spatiala-new-horizons"/>
      </related>
      <related>
        <h4>Citeşte şi</h4>
        <a href="https://www.descopera.ro/stiinta/17937673-formare-ultima-thule-nasa-new-horizons"/>
        <a href="https://www.descopera.ro/stiinta/17888839-ultima-thule-obiect-cosmic-bizar-conform-noilor-imagini"/>
        <a href="https://www.descopera.ro/stiinta/17870611-imaginile-la-revedere-ultima-thule"/>
        <a href="https://www.descopera.ro/stiinta/17854021-cea-mai-buna-imagine-ultima-thule"/>
      </related>
    </article>
  </body>
</html>