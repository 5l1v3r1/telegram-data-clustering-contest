<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_14/california-spari-una-scuola-superiore-santa-clarita-diversi-feriti-9a8bd118-06f8-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="California, 16enne spara in una scuola superiore a Santa Clarita: morti due studenti. L'assalitore ha tentato il suicidio"/>
    <meta property="og:description" content="L'artefice della sparatoria è uno studente: ha estratto una pistola dallo zaino e ha colpito cinque compagni, poi si è sparato"/>
  </head>
  <body>
    <article>
      <h1>California, 16enne spara in una scuola superiore a Santa Clarita: morti due studenti. L'assalitore ha tentato il suicidio</h1>
      <h2>L'artefice della sparatoria è uno studente: ha estratto una pistola dallo zaino e ha colpito cinque compagni, poi si è sparato alla testa. Ora è in ospedale in condizioni critiche</h2>
      <address>
        <time datetime="2019-11-13T22:00:00+00:00">13 Nov 2019, 22:00</time>
      </address>
      <p>Sparatoria in una scuola superiore di Santa Clarita, in California, a circa 65 km da Los Angeles. Due studenti di 16 e 14 anni sono morti e altri quattro sono feriti. Anche l'artefice della sparatoria si trova in ospedale, in gravi condizioni: dopo aver colpito i suoi compagni di scuola, ha cercato di uccidersi sparandosi alla testa. Si tratta di uno studente di 16 anni.</p>
      <h4>La dinamica</h4>
      <p>La sparatoria è avvenuta intorno alle 7:45 del mattino nel campus della Saugus High School, che ha 2.300 studenti. Le lezioni non erano ancora iniziate. Stando alle prime ricostruzioni, uno studente di 16 anni ha estratto una pistola calibro 45 dallo zaino e ha colpito cinque compagni. Subito dopo si è sparato alla testa nel tentativo di suicidarsi. Dopo l'allarme, la scuola è stata evacuata, e per oltre un'ora la polizia ha cercato l'artefice della sparatoria, descritto in un identikit come un ragazzo di 15 anni vestito di nero. Durante la caccia all'uomo, le scuole elementari vicine sono state messe in isolamento e su numerose strade dell'area sono stati installati posti di blocco. Le autorità, inoltre, hanno invitato gli abitanti del quartiere a chiudersi in casa. Dopo circa un'ora e mezza, è stato reso noto che l'assalitore, un 16enne, era tra i feriti. Intanto, gli ospedali locali avevano diffuso alcune prime informazioni sulle persone ricoverate in seguito alla sparatoria, indicando in un primo momento che una femmina e due maschi erano in condizioni critiche. Nel corso delle ore successive, due degli studenti ricoverati sono morti: una 16enne e un 14enne. Attualmente ci sono altri quattro alunni della Saugus High in ospedale: si tratta di due ragazze di 15 e 14 anni e di due ragazzi di 14 anni.</p>
      <h4>Sparatorie negli Usa</h4>
      <p>Nel 2018, negli Stati Uniti ci sono stati <b>otto sparatorie fatali </b>avvenute in scuole: in totale le vittime sono state trenta. <br/>Nei primi otto mesi del 2019 negli Usa ci sono state 283 sparatorie di massa in totale (per “sparatoria di massa” o “mass shooting” si intendono quelle in cui ci sono stati almeno 4 feriti, esclusa la persone che ha aperto il fuoco).</p>
      <p>Notizia in aggiornamento</p>
    </article>
  </body>
</html>