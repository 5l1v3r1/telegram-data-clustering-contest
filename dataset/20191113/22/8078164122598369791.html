<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_14/atp-finals-berrettini-batte-thiem-7-6-6-3-nell-ultimo-incontro-londra-745a012c-06f3-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Atp Finals, Berrettini batte Thiem 7-6, 6-3 e diventa il primo italiano a vincere una partita al Master"/>
    <meta property="og:description" content="Già eliminato dal torneo il romano saluta con un bel successo contro l’austriaco"/>
  </head>
  <body>
    <article>
      <h1>Atp Finals, Berrettini batte Thiem 7-6, 6-3 e diventa il primo italiano a vincere una partita al Master</h1>
      <h2>Già eliminato dal torneo il romano saluta con un successo contro l’austriaco. «Le due legnate prese dai più forti mi aiuteranno a trovare nuovi stimoli». Lunedì la Davis</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Gaia Piccardi, inviata Londra</a></address>
      <p>Primo. Non alle Atp Finals ma nel tennis italiano. Fuori tempo massimo per il torneo però non per la storia, Matteo Berrettini calpesta con il piedone numero 46 un territorio inesplorato, le sabbie mobili che avevano inghiottito Panatta (Stoccolma ’75) e Barazzutti (New York ’78): batte Dominik Thiem nell’ultimo match del girone e diventa il primo azzurro a vincere un incontro al Master.</p>
      <p><b>La sorte è decisa (l’austriaco in semifinale, il romano eliminato), è un tennis esausto da saldi di fine stagione, però conta il risultato: due set (7-6, 6-3)</b> che fanno bene alle statistiche e all’umore. Tra molti errori, di fronte a un Thiem che non conserva nelle vene nemmeno una goccia della furibonda intensità riservata a Djokovic, rimangono il game con 4 vincenti con cui Matteo strappa al n. 5 del ranking il break del 5-4 nel primo set (incluso un raro passante di rovescio a una mano) e la reazione nel tie break, dove il Robocop austriaco si trascina di mestiere: con un ace, Berrettini si annette set (7-3) e incontro, perché nel secondo (6-3) Thiem è palesemente troppo arrendevole per essere vero.</p>
      <p><b>Così va il tennis, così vanno le Atp Finals, fondamentale pietra miliare nel processo di crescita del n. 8 del mondo che avanza a grandi passi verso il mestiere di campione. </b>«La cosa più bella che porto via da Londra, al di là delle sconfitte con Djokovic e Federer e della vittoria con Thiem — racconta — è un senso di sano rosicamento. Era un po’ che non lo sentivo. Le due belle legnate prese dai più forti del pianeta mi aiuteranno a trovare nuovi stimoli. Ho chiuso a testa alta, orgoglioso della mia stagione». Tornano a Roma mamma Claudia e nonna Lucia. Benché muoia dalla voglia di partire per le vacanze con Ajla («al mare, lontano»), Matteo si prepara all’ultimo impegno della stagione: sarà il leader dell’Italia nella nuova Coppa Davis, il format fast food (18 nazioni, tutto in una settimana) che scatta lunedì a Madrid. «Sono stanco ma troverò le energie. Questo è solo il mio secondo anno nel tour, a questi ritmi mi devo abituare. Come dice Nadal: le partite non si vincono con le idee, ma con quello che hai. L’anno prossimo non penserò alla classifica ma a crescere per diventare costante a questo livello».</p>
      <p><b>Il Master è ancora un Everest impervio da scalare per il gladiatore gentile</b>, l’esperienza della settimana a Londra — una volta metabolizzata — sarà l’architrave su cui edificare il futuro. «Mi farò trovare pronto per le Atp Finals a Torino, nel 2021. Questo torneo ha un’atmosfera speciale. E io mi sento all’altezza».</p>
    </article>
  </body>
</html>