<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547179.html/%D8%AF%D8%B3%D8%AA%DA%AF%DB%8C%D8%B1%DB%8C-%D9%87%D8%A7-%D8%AF%D8%B1-%D8%B3%D8%A7%D8%B2%D9%85%D8%A7%D9%86-%D8%AB%D8%A8%D8%AA-%D8%A7%D8%B3%D9%86%D8%A7%D8%AF-%D8%A7%D8%AF%D8%A7%D9%85%D9%87--%D8%AF%D8%A7%D8%B1%D8%AF--%D9%85%D8%AA%D8%AE%D9%84%D9%81%D8%A7%D9%86-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T22:24:00+00:00"/>
    <meta property="og:title" content="دستگیری‌ها در سازمان ثبت اسناد ادامه‌ دارد/ متخلفان شناسایی شدند"/>
    <meta property="og:description" content="رئیس سازمان ثبت اسناد و املاک کشور گفت: افراد متخلفی که امروز از بدنه سازمان ثبت دستگیر شدند با همکاری حفاظت اطلاعات قوه قضائیه شناسایی شدند."/>
  </head>
  <body>
    <article>
      <h1>دستگیری‌ها در سازمان ثبت اسناد ادامه‌ دارد/ متخلفان شناسایی شدند</h1>
      <address>
        <time datetime="2019-11-13T22:24:00+00:00">13 Nov 2019, 22:24</time>
      </address>
      <p>رئیس سازمان ثبت اسناد و املاک کشور گفت: افراد متخلفی که امروز از بدنه سازمان ثبت دستگیر شدند با همکاری حفاظت اطلاعات قوه قضائیه شناسایی شدند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ذبیح الله خدائیان رئیس سازمان ثبت اسناد و املاک کشور درباره دستگیری تعدادی از کارمندان متخلف این سازمان بیان کرد: سازمان ثبت اسناد و املاک کشور از جمله سازمان‌های خدمت‌گذاری است که ارتباط تنگاتنگ با مردم دارد و سالانه بیش از یکصد میلیون خدمت در بخش‌های مختلف املاک، شرکت‌ها، مالکیت معنوی و اجرای اسناد به مردم ارائه می‌دهد.</p>
      <p>وی ادامه داد: علی‌رغم کمبود‌هایی که در بعد نیروی انسانی است، اما همکاران با تلاش شبانه روزی و طاقت‌فرسای خود سعی می‌کنند در نهایت دقت، سرعت و سلامت به مردم خدمت‌رسانی کنند.</p>
      <p>خداییان ادامه داد: خواسته‌ای که اکثر همکاران از ما دارند و در جلسات عمومی و خصوصی مطرح می‌کنند این است که با معدود افرادی که با ارتکاب به حیثیت آن‌ها لطمه وارد می‌کنند برخورد شود.</p>
      <p>رئیس سازمان ثبت اسناد املاک کشور بیان کرد: لذا ما با کمک مرکز حفاظت و اطلاعات قوه قضاییه و حفاظت و اطلاعات سازمان ثبت اسناد و املاک کشور نسبت به شناسایی تعدادی از متخلفین درون و برون سازمانی اقدام کردیم که امروز تعدادی از این افراد دستگیر شدند.</p>
      <p>وی ادامه داد: ما سعی کردیم نظارت را هم درون سازمان و هم برون سازمان گسترش بدهیم و با کسانی که با ارتکاب تخلف به حیثیت سازمان و همکاران ما لطمه می‌زنند، که برخی در درون و بیرون دستگاه هستند، برخورد خواهیم کرد.</p>
      <p>خداییان افزود: معمولا در بیرون دستگاه و سازمان افرادی هستند که مرتب بدون داشتن کار شخصی به واحدهای ثبتی ما مراجعه می‌کنند و اطراف این واحدها پرسه می‌زنند و بعضا به نام همکاران ما سواستفاده و بعضی همکاران را وسوسه می‌کنند.</p>
      <p>رئیس سازمان ثبت اسناد و املاک کشور تصریح کرد: تعدادی از این افراد را دستگیر کردیم و قطعا این برخوردها ادامه خواهد داشت، دسته‌ای دیگر افرادی هستند که دفاتری را تحت عناوین مختلف مثل ثبت شرکت‌ها، اختراعات، طرح‌های صنعتی و علائم تجاری ایجاد کرده‌اند یا تبلیغ‌هایی تحت عنوان ثبت تضمینی و علائم تجاری در فضای مجازی و حقیقی دارند.</p>
      <p>وی افزود: این افراد بعضا تخلفاتی که مرتکب می‌شوند به نام سازمان ثبت نوشته می‌شود ما سعی کردیم در این قسمت نظارت‌ها را افزایش بدهیم.</p>
      <p>خداییان بیان کرد: بعضی از دستگاه‌ها با ما همکار هستند و در اجرای سیاست‌های برون‌سپاری برخی کارها را به اداراتی مثل ثبت و نظام مهندسی واگذار کرده‌اند تا کارهای ثبتی را مانند نقشه‌برداری و ... انجام بدهند، تخلفاتی هم در این اصناف صورت می‌گیرد که به حساب ما گذاشته می‌شود و تلاش کردیم نظارت را در این بخش‌ها هم گسترش بدهیم.</p>
      <p>رئیس سازمان ثبت اسناد و املاک کشور تاکید کرد: چنانچه این افراد متخلف باشند با آنها هم برخورد لازم صورت خواهد گرفت و برخوردهای با آن مقطعی نیست و استمرار خواهد داشت و سعی می‌کنیم در کنار اقدامات پیشگیرانه اقدامات برخوردی را در دستور کار داشته باشیم.</p>
      <p>وی با بیان اینکه پیگیری این بازداشت‌ها به عهده سازمان حفاظت و اطلاعات قوه قضاییه و با کمک دستگاه‌های حفاظتی و نظارتی سازمان ثبت انجام شده است، گفت: برخی از افراد دستگیر شدند و برخی هم در دستور کار قرار دارند و تحت تعقیب هستند.</p>
      <p>خداییان با اشاره به عمده تخلفات انجام شده توسط این افراد گفت: عمده این تخلفات دادن رشوه، جعل و همکاری با افراد سودجو برای تصرف اراضی ملی، منابع طبیعی و یا افراد حقیقی است.</p>
      <p>رئیس سازمان ثبت اسناد و املاک کشور ادامه داد: معمولا افراد سودجو در سطح شهر وقتی مشاهده می‌کنند ملکی مدتی بلاصاحب رها شده یا مالک آن در خارج از کشور است آن را شناسایی کرده و با جعل اسناد سعی می‌کنند آن را تملک کنند و یا به فروش برسانند.</p>
      <p>وی افزود: برخی همکاران با این افراد همراهی و همکاری داشتند و عمده تخلفات از این دست بوده است، البته علاوه بر آن تخلفات انتظامی نیز وجود دارد که به صورت جداگانه بررسی می‌شود.</p>
      <p>انتهای پیام/</p>
    </article>
  </body>
</html>