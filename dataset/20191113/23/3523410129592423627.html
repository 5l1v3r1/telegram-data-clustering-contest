<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639883/%D9%85%D8%A7%D9%84%DB%8C%D8%A7%D8%AA-%D8%A8%D8%B1-%D9%85%D8%B3%DA%A9%D9%86%E2%80%8C%D9%87%D8%A7%DB%8C-%D8%AE%D8%A7%D9%84%DB%8C-%D8%A8%D8%B3%D8%AA%D9%87-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T23:50:00+00:00"/>
    <meta property="og:title" content="مالیات بر مسکن‌های خالی بسته شود"/>
    <meta property="og:description" content="یک عضو کمیسیون اقتصادی مجلس شورای اسلامی گفت: اگر مالیات بر مسکن‌های خالی بسته شود شاید مالکان مجبور به فروش یا دادن رهن شوند."/>
  </head>
  <body>
    <article>
      <h1>
        <a href="https://www.bultannews.com/fa/news/639883/%D9%85%D8%A7%D9%84%DB%8C%D8%A7%D8%AA-%D8%A8%D8%B1-%D9%85%D8%B3%DA%A9%D9%86%E2%80%8C%D9%87%D8%A7%DB%8C-%D8%AE%D8%A7%D9%84%DB%8C-%D8%A8%D8%B3%D8%AA%D9%87-%D8%B4%D9%88%D8%AF">مالیات بر مسکن‌های خالی بسته شود</a>
      </h1>
      <h2>یک عضو کمیسیون اقتصادی مجلس شورای اسلامی گفت: اگر مالیات بر مسکن‌های خالی بسته شود شاید مالکان مجبور به فروش یا دادن رهن شوند.</h2>
      <address><time datetime="2019-11-13T23:50:00+00:00">13 Nov 2019, 23:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سید ناصر موسوی لارگانی در خصوص قیمت <b>مسکن</b> و راهکارهای واقعی سازی قیمت آن، اظهار کرد: بحث مسکن سال‌ها است در کشور و در دولت‌های مختلف مطرح بوده است، چراکه یکی از نیازهای ضروری جامعه مسکن است و دولت‌ها باید برنامه‌ریزی جامعی برای رفع نیاز مسکن و به خصوص مسکن جوانان داشته باشند. در دولت‌های گذشته شعارهایی را برای مسکن می‌دادند و زمانی به انبوه‌سازان کمک‌های قابل توجهی شد تا مسکن ارزان قیمت تولید کنند.</p>
      <p>وی افزود: در دولت نهم و دهم بحث مسکن مهر مطرح شد که در زمان خودش باعث شد قیمت مسکن افزایش شدید پیدا نکند و حتی در برخی از شهرستان‌ها شاهد کاهش قیمت مسکن بودیم، چون تعداد مسکن‌هایی که به عنوان مسکن مهر ساخته شد بیش از تقاضا و نیاز مردم به مسکن در این شهرستان‌ها بود.</p>
      <p>این عضو کمیسیون اقتصادی مجلس، گفت: در دولت یازدهم و دوازدهم بیشتر بحث انتقاد از مسکن مهر مطرح بود که البته نمی‌توانیم ادعا کنیم که به طرح مسکن مهر هیچ انتقادی وارد نیست. مسکن مهر ایراداتی داشت و شاید هنوز هم ایراد داشته باشد. برای مثال در بسیاری از موارد جانمایی مسکن مهر صحیح نبود و این خانه‌ها را در جاهایی ساخته‌اند که فاصله آن با مرکز شهر و زیرساخت‌های آموزشی و بهداشتی زیاد است.   </p>
      <p>موسوی لارگانی تصریح کرد: اما اینکه بخواهیم طرح مسکن مهر را که بخشی از مردم را به خانه‌دار شدن امیدوار کرده بود به کل زیر سؤال ببریم، درست نیست. جدا از بحث انتقاد، دولت یازدهم بحث مسکن اجتماعی را مطرح کرد که بر طبق آن در بافت فرسوده شهرها ساختمان‌هایی را بسازند که مقداری از آن را در اختیار مالک و افراد کم بضاعت قرار بدهند که این طرح هم موفق نبود.</p>
      <p>وی ادامه داد: هم‌اکنون دولت بحث مسکن ملی را مطرح کرده که شبیه همان مسکن مهر است. اگر بخواهیم مشکل مسکن را حل کنیم باید دولت ورود کند که این ورود می‌تواند دادن تسهیلات ارزان قیمت به خودِ مالکان باشد و یا به انبوه‌سازان کمک کند. البته یکی از این راه‌ها بستن مالیات بر عایدی سرمایه و مسکن است. اعتقاد دارم این مالیات باید بر مسکن‌های خالی وضع شود چرا که تعداد قابل توجهی مسکن خالی در کلان‌شهرها داریم که همین امر سبب مشکلات زیادی شده است.</p>
      <p>نماینده مردم فلاورجان در مجلس افزود: اگر مالیات بر مسکن‌های خالی بسته شود شاید مالکان مجبور به فروش یا دادن رهن شوند. اما برای کاهش قیمت مسکن اگر عرضه و تقاضا در جامعه با یکدیگر تطابق نداشته باشد قطعاً راه حل سریعی برای کاهش قیمت مسکن نمی‌توان ارائه داد. اگر تقاضا داریم باید به همان اندازه عرضه هم داشته باشیم. در سال گذشته نابسامانی‌های بازار ارز و کاهش ارزش پول ملی سبب شد قیمت مسکن سه برابر شود.</p>
      <p>موسوی لارگانی خاطرنشان کرد: طرح مسکن ملی اگر محقق شود التهاب بازار مسکن تا حد زیادی رفع می‌شود. هم‌اکنون حتی در مرکز شهر تهران برای اجاره یک خانه معمولی باید ماهیانه ۳ میلیون تومان پرداخت کرد.</p>
    </article>
  </body>
</html>