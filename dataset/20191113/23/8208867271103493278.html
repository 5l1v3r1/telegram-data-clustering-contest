<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/13/news/l_iva_sugli_assorbenti_resta_al_22_bocciato_l_emendamento_boldrini-241047692/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T23:25:00+00:00"/>
    <meta property="og:title" content="Tampon tax, nessuno sconto in manovra. Bocciato l’emendamento Boldrini"/>
    <meta property="og:description" content="L’ex presidente della Camera prima firmataria della proposta bipartisan per ridurre l’Iva della tassa sugli assorbenti dal 22% al 10%. No della Commissione Finanza: non può essere inserita nel decreto fiscale. Basterebbero 97 milioni"/>
  </head>
  <body>
    <article>
      <h1>Tampon tax, nessuno sconto in manovra. Bocciato l’emendamento Boldrini</h1>
      <h2>L’ex presidente della Camera prima firmataria della proposta bipartisan per ridurre l’Iva della tassa sugli assorbenti dal 22% al 10%. No della Commissione Finanza: non può essere inserita nel decreto fiscale. Basterebbero 97 milioni</h2>
      <address><time datetime="2019-11-13T23:25:00+00:00">13 Nov 2019, 23:25</time> by <a rel="author">Valentina Conte</a></address>
      <p><b>Roma - </b> Assorbenti preziosi. E non è una battuta, visto che i prodotti dell'igiene femminile in Italia sono tassati al 22%, come i diamanti. Migliori amici delle donne, senz'altro. Non indispensabili come i tamponi, però. Eppure, nonostante la direttiva europea numero 112 del 2006 consenta di scendere sino al 5%, da noi la Tampon tax resiste. Ecco il paradosso: assorbenti con Iva al 22% al pari di sigarette, birra e vino, ma tartufo al 10%, rasoio al 4% come pane e latte, beni primari.<br/><br/>Discriminazione? Di sicuro sbilanciamento. Accade anche ai pannolini per i bebè: 22% di Iva e non ci si schioda da lì, nonostante le promesse elettorali. E in Europa siamo tra gli ultimi 6 Paesi con Iva sopra al 21% sui prodotti per donne. Già in 13 sono sotto al 10%, altri 8 viaggiano tra 10 e 21%. Si va dall'Irlanda a tasse zero, fino al 27% dell'Ungheria, passando per Spagna al 10%, Francia al 5,5%, Germania al 19%.<br/><br/>Ieri, l'ennesimo emendamento per cambiare rotta e passare dal 22 al 10% - almeno su "tamponi, assorbenti, coppe e spugne" - è stato bocciato, come un anno fa quando lo depositò Francesco Boccia (Pd). Firmato da Laura Boldrini (Pd) e altre 31 deputate bipartisan, è stato dichiarato inammissibile dalla commissione Finanze della Camera per "estraneità alla materia" trattata dal decreto fiscale, che appunto dovrebbe essere il fisco. "Ad essere bocciate sono milioni di donne e ragazze, costrette a pagare caro beni di prima necessità", twitta Boldrini che ha presentato subito un ricorso per l'ammissibilità, si vedrà oggi. "Se la battaglia va spostata sulla legge di Bilancio, chiederò alle colleghe del Senato di farsene carico".<br/><br/>L'emendamento all'articolo 45 non presenta coperture. Ma la spesa per lo sgravio non pare impossibile: 97 milioni. Considerato che una donna spende in media 70 euro all'anno in assorbenti - stima Altroconsumo, che sul tema ha lanciato una campagna - e che le donne in età fertile tra 12 e 50 anni sono poco meno di 14 milioni. Se poi si aggiungessero anche i pannolini, servirebbero altri 186 milioni per i bebè tra 0 e 3 anni - circa 1,9 milioni secondo gli ultimi dati Istat - e una spesa media di 1.000 euro all'anno. In totale, 283 milioni: meno della metà di quanto stanziato per la famiglia nel 2020.<br/><br/>Assieme alla Tampon tax, sono stati bocciati 320 emendamenti al decreto fiscale, costola della manovra. Dai mille iniziali - e dopo le riammissioni a seguito di ricorsi - si dovrebbe arrivare a 600-700 da votare a partire da lunedì. Non passano le proposte M5S di sospendere nel 2020 il pagamento dei canoni per le concessioni delle spiagge e di destinare una detrazione fino a 250 euro per i motociclisti che si dotano di airbag.<br/><br/>I Cinque Stelle poi accusano Italia Viva di aver presentato un emendamento per cancellare il carcere ai grandi evasori, "la stessa forza politica che ha partecipato ai vertici di maggioranza, poi chiusi con l'accordo sul decreto fiscale". "Sì, abbiamo presentato noi l'emendamento, come annunciato in tutte le riunioni", ammette Luigi Marattin, vicepresidente dei deputati di Iv. "Per combattere l'evasione servono nuovi strumenti, come l'incrocio delle banche dati, e non rischiare che un imprenditore si ritrovi in carcere o con l'azienda sequestrata dopo un accertamento"</p>
    </article>
  </body>
</html>