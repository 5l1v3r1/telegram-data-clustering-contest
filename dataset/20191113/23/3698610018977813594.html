<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rostovskiy-gubernator-nazvav-kilkist-zhiteliv-ordlo-oformili-gromadyanstvo-rf-329579_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T23:34:00+00:00"/>
    <meta property="og:title" content="Ростовський губернатор назвав кількість жителів ОРДЛО, які оформили громадянство РФ"/>
    <meta property="og:description" content="Згідно зі слів російського чиновника, більшість жителів окупованого Донбасу з російськими паспортами не затрималися в Ростовській області."/>
  </head>
  <body>
    <article>
      <h1>Ростовський губернатор назвав кількість жителів ОРДЛО, які оформили громадянство РФ</h1>
      <h2>Згідно зі слів російського чиновника, більшість жителів окупованого Донбасу з російськими паспортами не затрималися в Ростовській області.</h2>
      <address>
        <time datetime="2019-11-13T23:34:00+00:00">13 Nov 2019, 23:34</time>
      </address>
      <p>Міграційні органи РФ надали <b><a href="https://zn.ua/UKRAINE/zhiteli-okkupirovannogo-donbassa-ne-speshat-poluchat-rossiyskie-pasporta-331646_.html">російське громадянство більш ніж 170 тисячам жителів окупованих районів Донецької та Луганської областей</a></b>, стверджує губернатор Ростовської області РФ Василь Голубєв.</p>
      <p>"Якщо говорити про кількість людей, які отримали громадянство - на сьогодні їх більше 170 тисяч осіб", - заявив чиновник в ефірі регіонального пропагандистського телеканалу "Дон 24" в середу, 13 листопада.</p>
      <p>Судячи з заяв Голубєва, більшість жителів ОРДЛО з російськими паспортами в Ростовській області не затрималися. Губернатор запевнив, що роздача російських паспортів ніяк не відбилася на місцевому ринку праці та соціальної інфраструктури, навантаженні на школи і дитсадки і т. д.</p>
      <p>24 квітня президент РФ Володимир <b><a href="https://dt.ua/POLITICS/putin-sprostiv-otrimannya-rosiyskogo-gromadyanstva-dlya-zhiteliv-okupovanogo-donbasu-309543_.html">Путін підписав указ</a></b> про спрощене надання російського громадянства жителям ОРДЛО. Пізніше він заявив про те, що розглядає можливість надання російського громадянства за спрощеною процедурою <b><a href="https://dt.ua/POLITICS/putin-dumaye-vidavati-rosiyski-pasporti-za-sproschenoyu-proceduroyu-vsim-ukrayincyam-309859_.html">не лише мешканцям ОРДЛО, але й усім громадянам України</a>. </b>Указом від 17 липня <b><a href="https://dt.ua/UKRAINE/putin-pidpisav-ukaz-pro-sproschene-otrimannya-gromadyanstva-rosiyi-dlya-zhiteliv-usiyeyi-teritoriyi-donbasu-317751_.html">Путін затвердив спрощений порядок оформлення російського громадянства </a></b>мешканцям не лише тимчасово окупованої частини українського Донбасу, але й усієї території Донецької і Луганської областей.</p>
      <p>3 серпня президент РФ підписав федеральний закон, який <b><a href="https://dt.ua/WORLD/putin-sprostiv-ukrayincyam-otrimannya-posvidki-na-prozhivannya-v-rosiyi-319446_.html">спрощує оформлення виду на проживання в Росії всім громадянам України</a></b>.</p>
      <p>В ЄС заявили про те, що надання російських паспортів мешканцям ОРДЛО є ще одним <b><a href="https://dt.ua/POLITICS/yes-vidreaguvav-na-ukaz-putina-pro-sproschennya-otrimannya-rosiyskogo-gromadyanstva-dlya-zhiteliv-okupovanogo-donbasu-309657_.html">посяганням на суверенітет України</a></b> з боку Росії. Власники таких паспортів можуть потрапити під санкції і заборону на в'їзд до країн Європи. У США і ЄС також повідомили про наміри не визнавати паспорти РФ, видані громадянам України з ОРДЛО.</p>
      <p>За даними дослідження "Українського інституту майбутнього" і DT.UA, проведеного за допомогою компанії "Нью Імідж Маркетинг Груп", <b><a href="https://dt.ua/POLITICS/41-6-zhiteliv-okupovanogo-donbasu-otrimali-pasporti-dnr-lnr-abo-rf-socopituvannya-329074_.html">понад 40% мешканців ОРДЛО офрормили паспорта РФ і так званих "ДНР" і "ЛНР"</a></b>. При цьому майже 60% мешканців окупованого Донбасу вважають себе громадянами України, а 42% не планували оформляти російське громадянство.</p>
      <p>Детальніше про настрої в ОРДЛО читайте в матеріалі Інни Ведернікової, Володимира Кравченка, Юлії Мостової і Тетяни Сіліної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>