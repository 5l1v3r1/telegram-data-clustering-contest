<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639882/%D8%B1%D8%A7%DB%8C%D8%B2%D9%86%DB%8C-%D9%88%D8%B2%DB%8C%D8%B1%D8%A7%D9%86-%D8%AE%D8%A7%D8%B1%D8%AC%D9%87-%D8%B1%D9%88%D8%B3%DB%8C%D9%87-%D9%88-%D9%81%D8%B1%D8%A7%D9%86%D8%B3%D9%87-%D8%A8%D8%A7%D9%85%D8%AD%D9%88%D8%B1%DB%8C%D8%AA-%D8%A8%D8%B1%D8%AC%D8%A7%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T23:48:00+00:00"/>
    <meta property="og:title" content="رایزنی وزیران خارجه روسیه و فرانسه بامحوریت برجام"/>
    <meta property="og:description" content="«سرگئی لاوروف» و «ژان ایو لودریان» وزیران امور خارجه روسیه و فرانسه در باره برنامه جامع اقدام مشترک (برجام) گفت‌وگو کردند."/>
  </head>
  <body>
    <article>
      <h1>
        <a href="https://www.bultannews.com/fa/news/639882/%D8%B1%D8%A7%DB%8C%D8%B2%D9%86%DB%8C-%D9%88%D8%B2%DB%8C%D8%B1%D8%A7%D9%86-%D8%AE%D8%A7%D8%B1%D8%AC%D9%87-%D8%B1%D9%88%D8%B3%DB%8C%D9%87-%D9%88-%D9%81%D8%B1%D8%A7%D9%86%D8%B3%D9%87-%D8%A8%D8%A7%D9%85%D8%AD%D9%88%D8%B1%DB%8C%D8%AA-%D8%A8%D8%B1%D8%AC%D8%A7%D9%85">رایزنی وزیران خارجه روسیه و فرانسه بامحوریت برجام</a>
      </h1>
      <h2>«سرگئی لاوروف» و «ژان ایو لودریان» وزیران امور خارجه روسیه و فرانسه در باره برنامه جامع اقدام مشترک (برجام) گفت‌وگو کردند.</h2>
      <address><time datetime="2019-11-13T23:48:00+00:00">13 Nov 2019, 23:48</time> by <a rel="author">بولتن نیوز | bultannews.com</a></address>
      <p>به گزارش بولتن ، لاوروف در حاشیه همایش پاریس با وزیر خارجه فرانسه دیدار کرد و دو طرف به تبادل نظر درخصوص مسائل مهم دوجانبه و دستور کاربین المللی از جمله <b>برجام </b>پرداختند.<br/>لاوروف و ایو لودریان وضعیت سوریه ازجمله باتوجه به آغاز کار کمیته قانون اساسی سوریه در روز 30 ماه اکتبر گذشته را مورد بررسی قرار دادند.<br/>وزارت خارجه روسیه می‌گوید: در این دیدار به مسائل ثبات راهبردی و حفظ برجام درباره برنامه هسته‌ای ایران توجه خاص شد.<br/>ایران تاکنون با توجه به غیرفعالی و عدم اقدام موثر طرف های اروپایی برجام پس از خروج آمریکا از این توافق بین‌المللی چهار گام خود برای کاهش تعهدات هسته‌ای خود را برداشته است.<br/>چهارمین گام ایران روز چهارشنبه هفته گذشته با گازدهی به ۱۰۴۴ سانتریفیوژ به اجرا درآمد.<br/>حجت الاسلام والمسلمین حسن روحانی رئیس جمهوری اسلامی ایران در حساب کاربری خود در توییتر نیز با اعلام این گام ایران نوشت: به جهت سیاست‌های آمریکا و متحدانش فوردو به زودی کاملا فعال خواهد شد. <br/>لاوروف در دیدار با همتای فرانسوی با وی همچنین درخصوص بحران اوکراین و حل مسائل این کشور گفت‌وگو کرد. <br/>اردیبهشت ماه سال ۹۷ و بعد از خروج یکجانبه‌ آمریکا از برجام، اروپایی‌ها نخستین واکنش را به اقدام‌ آمریکا داشتند. بارها در دیدارها و موضع گیریها از لزوم تامین و تضمین منافع پیش بینی شده ایران در برجام - که با خروج آمریکا و اعاده تحریم‌های هسته‌ای علیه ایران- از بین رفته بود- سخن گفتند. <br/>با این حال تمام وعده‌ها و تعهدات اروپایی‌ها در حد گفتاردرمانی و وعده‌ و وعید باقی ماند.</p>
      <p>کشورهای اروپایی ابتدا اعلام کردند از طریق مکانیسم اس پی وی امکان مبادلات مالی با ایران و شرکت‌های خریدار نفت و صادرکننده کالا به ایران را فراهم خواهند کرد.</p>
      <p>آن طور که اداره خدمات خارجی اتحادیه اروپا اعلام کرده بود، این مکانیزم قرار بود با هدف اجرای کامل و موثر برجام ایجاد شود. اما پس از مدتی اعلام کردند که نمی‌توانند این مکانیسم را اجرایی کنند.<br/>پس از اس پی وی نوبت به ساز و کار اینستکس رسید و اروپا حتی اعلام کرد از طریق این کانال کشورهای ثالثی که تمایل دارند می‌توانند با ایران تعاملات تجاری داشته باشند، اما مقامات کشورمان بارها تاکید کردند که با وجود ثبت این سازوکار مالی، هیچ اقدام موثر و عملی در زمینه روابط تجاری ایران و اروپا انجام نشده است. اینکه علت بی عملی اروپایی‌ها در اجرای تعهداتشان انشقاق درونی، ساختار سیاسی اقتصادی مبتنی بر بازار و محوریت بخش خصوصی و یا کارشکنیهای ترامپ بوده به ایران ارتباطی ندارد به لحاظ حقوقی این کشورها تعهداتی داده اند که باید به‌آن عمل می کردند و وقتی یک طرف توافق به تعهداتش عمل نکند بدیهی است که طرف دیگر هم به صورت یکجانبه به‌آن عمل نخواهد کرد بنابراین تصمیم اخیر اروپا برای سایه انداختن بر تعهد ایران در برجام به هیچ وجه با اظهارات قبلی و تعهدات آنها سازگار نیست. <br/>جمهوری اسلامی ایران با عملکرد خود تا به امروز به جامعه جهانی نشان داده است که اهل گفت‌وگو و تعامل است و حسن نیت خود را به اثبات رسانده است اما ابتدا آمریکا و سپس اروپاییها در اجرای تعهدات برجامی خود بدعهدی کردند. اکنون هم ایران اعلام کرده است که هروقت اروپاییها به تعهداتشان برگردند ایران هم از کاهش تعهدات برجامی خود را متوقف کرده و به تعهدات خود باز می‌گردد اما همه اینها منوط به این است که اروپا از گفتار درمانی به اقدام عملی عاجل برای حفظ برجام گام بردارد.</p>
    </article>
  </body>
</html>