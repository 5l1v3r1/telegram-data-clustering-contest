<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/hun-var-min-dronning-og-jeg-var-farao/71817268"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T23:06:33+00:00"/>
    <meta property="og:title" content="- Hun var min dronning og jeg var farao"/>
    <meta property="og:description" content="Durek Verrett og Märtha Louise i nytt intervju."/>
  </head>
  <body>
    <article>
      <h1>- Hun var min dronning og jeg var farao</h1>
      <h2>Durek Verrett og Märtha Louise i nytt intervju.</h2>
      <address><time datetime="2019-11-13T23:06:33+00:00">13 Nov 2019, 23:06</time> by <a rel="author">Marthe Ihle</a></address>
      <p>Prinsesse Märtha Louise (48) og den selverklærte sjamanen Durek Verrett har vært mye omtalt siden de <a href="https://www.dagbladet.no/kjendis/bekrefter-kjaereste/71070876">bekreftet at de var et par</a> i mai i år. Sist på grunn av at Cappelen Damm valgte å <a href="https://www.dagbladet.no/kultur/stopper-durek-verrett-bok/71740178">stoppe utgivelsen</a> sistnevntes bok i Norge.</p>
      <p>Nå snakker Verrett og Märtha om forholdet overfor det amerikanske magasinet <a href="https://people.com/royals/shaman-durek-on-his-romance-with-princess-martha-louise-she-was-my-queen-and-i-was-a-pharaoh/?fbclid=IwAR1X4VOu_Q3GAzYNrYSgO9U01i5xizVPgpmWBA4nrf5mL4OSStv7xyvhdX8">People</a>. Der forteller de blant annet at de møttes gjennom felles venner.</p>
      <p>Og åpner opp om det første møtet.</p>
      <p>- Jeg kom inn døra, og jeg kjente ham igjen umiddelbart. «Jeg kjenner deg». Det var det første jeg sa til ham, sier Märtha i intervjuet.</p>
      <h3>- Dronning og farao</h3>
      <p>Ifølge Durek Verrett har de to angivelig vært sammen i Egypt i et tidligere liv.</p>
      <p>
        <b>- Noen ganger, når jeg ser på henne, ser jeg et annet ansikt. Og hun ser det i meg, også. Hun var dronning, og jeg var farao, sier Verrett.</b>
      </p>
      <p>Videre snakker han om deres spesielle bånd.</p>
      <p>- Jeg ser meg selv i henne, og hun ser mye av seg selv i meg: Godheten, kjærligheten, lekenheten og tullingen. Hun er en prinsesse og vokste opp i et kongehus, men hun er ekte. Hun klemmer folk slik jeg gjør. Hun spiller tv-spill og gjør morsomme ting med meg, sier Verrett.</p>
      <p>Det var altså i mai at Märtha Louise <a href="https://www.dagbladet.no/kjendis/bekrefter-kjaereste/71070876">delte kjærestenyheten</a> på Instagram.</p>
      <h3>Jobbet sammen</h3>
      <p>Paret jobbet sammen med et foredrag med fokus på selvrealisering, et foredrag de blant annet holdt i Norge.</p>
      <p>
        <b>- Når du møter din tvillingsjel, så vet du det. Jeg har vært heldig nok til å ha møtt min. Sjaman Durek har forandret livet mitt, som han gjør med så mange. Han har fått meg til å innse at betingelsesløs kjærlighet faktisk eksisterer på denne planeten, skrev Märtha da.</b>
      </p>
      <p>Verrett livnærer seg som selverklært sjaman. På sin egen <a href="https://shamandurek.com/about/">hjemmeside</a> beskrives Durek som en «bro», mellom det spirituelle og fysiske, og det skrives at han bruker gammel åndelig visdom kombinert med tiår med dedikert studie og praksis for å bidra til å bringe suksess, lykke og helbredelse inn i folks liv.</p>
      <p>
        <b>44-åringen ble født i nord-California. Faren hans er afrikansk/haitisk, og moren hans er av både østindisk og norsk opphav. Ifølge <a href="http://www.marandapleasantmedia.com/2012/05/05/shaman-durek-origin-lifestyle-columnist/">Maranda Pleasant Media</a> begynte han sine spirituelle studier i en alder av 12, og allerede som 16-åring hadde han bygget opp et en stor kundebase i California.</b>
      </p>
    </article>
  </body>
</html>