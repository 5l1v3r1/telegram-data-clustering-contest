<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119273-tramp-negira-da-je-americkog-ambasadora-u-eu-pitao-o-istragama-u-ukrajini?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T23:10:03+00:00"/>
    <meta property="og:title" content="Tramp negira da je američkog ambasadora u EU pitao o istragama u Ukrajini"/>
    <meta property="og:description" content="Predsednik SAD Donald Tramp negirao je da je američkog ambasadora u EU Gordona Sondlenda pitao o istragama u Ukrajini, dan pošto je 25. jula razgovorao telefonom s ukrajinskim predsednikom.O razgovoru Trampa sa Sondlendom 26. jula, javnost je danas upoznao najviši diplomatski predstavnik SAD u Ukrajini Vilijem Tejlor, tokom prvog dana javnih saslušanja svedoka u procesu opoziva Trampa u Predstavničkom domu Kongresa SAD.Tejlor je svedočio da je jedan od njegovih podredjenih čuo Sondlenda kako telefonom priča s Trampom 26. jula.Sondlend je pozvao Trampa sa svog mobilnog telefona, a diplomata je čuo da je predsednik SAD pitao o &quot;istragama&quot;.Tramp je negirao da zna za taj razgovor, rekavši da je &quot;prvi put čuo za to&quot;.Zvaničnik upoznat sa dešavanjima rekao je da je službenik o kojem Tejlor govori politički savetnik u Ambasadi SAD u Kijevu Dejvid Holms.Holms je pozvan da svedoči pred Kongresom u petak.Proces opoziva Trampa pokrenule su demokrate u Predstavničkom domu kada se saznalo da je predsednik SAD u telefonskom…"/>
  </head>
  <body>
    <article>
      <h1>Tramp negira da je američkog ambasadora u EU pitao o istragama u Ukrajini</h1>
      <address>
        <time datetime="2019-11-13T23:10:03+00:00">13 Nov 2019, 23:10</time>
      </address>
      <slideshow>
        <figure>
          <img src="https://static.beta.rs/thumbs/2b6cffce.556x371.jpg"/>
        </figure>
        <figure>
          <img src="https://static.beta.rs/thumbs/72901402.556x371.jpg"/>
        </figure>
      </slideshow>
      <p>Predsednik SAD Donald Tramp negirao je da je američkog ambasadora u EU Gordona Sondlenda pitao o istragama u Ukrajini, dan pošto je 25. jula razgovorao telefonom s ukrajinskim predsednikom.<br/><br/>O razgovoru Trampa sa Sondlendom 26. jula, javnost je danas upoznao najviši diplomatski predstavnik SAD u Ukrajini Vilijem Tejlor, tokom prvog dana javnih saslušanja svedoka u procesu opoziva Trampa u Predstavničkom domu Kongresa SAD.<br/><br/>Tejlor je svedočio da je jedan od njegovih podredjenih čuo Sondlenda kako telefonom priča s Trampom 26. jula.<br/><br/>Sondlend je pozvao Trampa sa svog mobilnog telefona, a diplomata je čuo da je predsednik SAD pitao o "istragama".<br/><br/>Tramp je negirao da zna za taj razgovor, rekavši da je "prvi put čuo za to".<br/><br/>Zvaničnik upoznat sa dešavanjima rekao je da je službenik o kojem Tejlor govori politički savetnik u Ambasadi SAD u Kijevu Dejvid Holms.<br/><br/>Holms je pozvan da svedoči pred Kongresom u petak.<br/><br/>Proces opoziva Trampa pokrenule su demokrate u Predstavničkom domu kada se saznalo da je predsednik SAD u telefonskom razgovoru 25. jula vršio pritisak na predsednika Ukrajine Volodimira Zelenskog da istraži Trampovog rivala Džozefa Bajdena, mogućeg kandidata demokrata na predsedničkim izborima 2020. godine.<br/><br/>Tramp je od Zelenskog tražio da istraži da li je Bajden kao potpredsednik SAD prekinuo istragu ukrajinskog tužioca o gasnoj kompaniji "Burisma" u čijem je Upravnom odboru bio njegov sin Hanter, kao i istragu o poslovanju Hantera Bajdena u toj firmi i o ukrajinskom mešanju u američke izbore 2016. godine.</p>
    </article>
  </body>
</html>