<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639884/%D9%82%D9%88%D8%A7%D9%86%DB%8C%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%A8%D8%A7%DB%8C%D8%AF-%D8%A7%D8%B5%D9%84%D8%A7%D8%AD-%D9%88-%D8%A8%D9%87%E2%80%8C%D8%B1%D9%88%D8%B2-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T23:52:00+00:00"/>
    <meta property="og:title" content="قوانین اقتصادی باید اصلاح و به‌روز شود"/>
    <meta property="og:description" content="مدیرکل سازمان تعزیرات حکومتی استان تهران گفت: باید قوانین مربوط به صادرات و اقتصاد اصلاح و طبق شرایط کشور به‌روز شود."/>
  </head>
  <body>
    <article>
      <h1>
        <a href="https://www.bultannews.com/fa/news/639884/%D9%82%D9%88%D8%A7%D9%86%DB%8C%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%A8%D8%A7%DB%8C%D8%AF-%D8%A7%D8%B5%D9%84%D8%A7%D8%AD-%D9%88-%D8%A8%D9%87%E2%80%8C%D8%B1%D9%88%D8%B2-%D8%B4%D9%88%D8%AF">قوانین اقتصادی باید اصلاح و به‌روز شود</a>
      </h1>
      <h2>مدیرکل سازمان تعزیرات حکومتی استان تهران گفت: باید قوانین مربوط به صادرات و اقتصاد اصلاح و طبق شرایط کشور به‌روز شود.</h2>
      <address><time datetime="2019-11-13T23:52:00+00:00">13 Nov 2019, 23:52</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمدعلی اسفنانی ظهر امروز در سمینار تخصصی فرصت‌های<b> صادرات و سرمایه‌گذاری</b> استان قم عنوان کرد: یکی از معضلات و مشکلات اصلی اقتصاد کشور، وابستگی شدید به<b> نفت و فراورده‌های نفتی</b> است.</p>
      <p>وی افزود: روند خوبی در جهت کاهش وابستگی به صادرات نفت آغاز شده است ولی با نقطه ایده‌آل بسیار فاصله دارد و باید این روند سرعت بیشتری پیدا کند تا در آینده با مشکلات مواجه نشویم.</p>
      <p>معاون سازمان تعزیرات حکومتی کشور بیان کرد: وجود قوانین دست‌وپاگیر و سخت‌گیرانه سیستم اقتصاد کشور در روند صادرات مشکلات زیادی را ایجاد کرده و مانع بزرگی در بهبود وضعیت اقتصادی کشور است.</p>
      <p>وی ادامه داد: باید قوانین مربوط به صادرات و اقتصاد اصلاح شود و طبق شرایط کشور به‌روز شود؛ اگر به دنبال بهبود شرایط اقتصادی هستیم، باید این قوانین به‌روز شود تا کارآمدی خود را داشته باشند، در خصوص مالیات حدود ۷۰۰قانون مستقیم و مرتبط با مالیات در کشور وجود دارد که با یکدیگر تعارض دارند و مشکلات زیادی را ایجاد کرده است.</p>
      <p>اسفنانی تصریح کرد: بی‌ثباتی بازار ارز و ایجاد مشکلاتی که سال قبل شاهد آن بودیم، نشان از خلاءهای قانونی و کارآمد نبودن قوانین در کشور است که باید در این خصوص اقدام جدی صورت گیرد.</p>
      <p>وی اضافه کرد: معضل بعدی اقتصاد کشور، مسئله قاچاق است که ضررهای جبران ناپذیری به اقتصاد وارد می‌کند و اگر این مسئله کنترل نشود، باعث از دست رفتن بازارهای صادراتی کشور خواهد شد که این موضوع نکته بسیار منفی برای اقتصاد به شمار می‌رود.</p>
    </article>
  </body>
</html>