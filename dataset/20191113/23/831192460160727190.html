<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/synantisi-tramp-erntogan-ti-egine-mprosta-kai-piso-apo-tis-kameres-ti-eipan-piso-apo-tis-kleistes-portes-toy-oval-grafeioy-deite-tin-koini-synenteyxi-typoy-meta-to-skliro-pazari-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-13T23:48:18+00:00"/>
    <meta property="og:title" content="Συνάντηση Τραμπ – Ερντογάν: Τι έγινε μπροστά και πίσω από τις κάμερες! Τι είπαν πίσω από τις κλειστές πόρτες του οβάλ γραφείου – Δείτε την κοινή συνέντευξη Τύπου μετά το σκληρό… παζάρι! (Βίντεο)"/>
    <meta property="og:description" content="Ο πρόεδρος των ΗΠΑ Ντόναλντ Τραμπ υποδέχθηκε τον Τούρκο ομόλογό του Ρετζέπ Ταγίπ Ερντογάν στον Λευκό Οίκο, προτάσσοντας την παλιά “φιλία” τους και πλέκοντας το εγκώμιο της σχέσης τους, καθώς οι δύο ηγέτες ξεκινούσαν τη"/>
  </head>
  <body>
    <article>
      <h1>Συνάντηση Τραμπ – Ερντογάν: Τι έγινε μπροστά και πίσω από τις κάμερες! Τι είπαν πίσω από τις κλειστές πόρτες του οβάλ γραφείου – Δείτε την κοινή συνέντευξη Τύπου μετά το σκληρό… παζάρι! (Βίντεο)</h1>
      <address>
        <time datetime="2019-11-13T23:48:18+00:00">13 Nov 2019, 23:48</time>
      </address>
      <p>Ο πρόεδρος των ΗΠΑ Ντόναλντ Τραμπ υποδέχθηκε τον Τούρκο ομόλογό του Ρετζέπ Ταγίπ Ερντογάν στον Λευκό Οίκο, προτάσσοντας την παλιά “φιλία” τους και πλέκοντας το εγκώμιο της σχέσης τους, καθώς οι δύο ηγέτες ξεκινούσαν τη συνάντησή τους με στόχο να ξεπεράσουν τις διαφορές τους, από την πολιτική στο συριακό μέχρι την αγορά του ρωσικού αμυντικού συστήματος S-400 από την Άγκυρα.</p>
      <p>Μετά την σύντομη παρουσία τους μπροστά στους δημοσιογράφους -και συνοδεία των συζύγων τους- οι δύο ηγέτες συζήτησαν κατ’ ιδίαν, πριν προσέλθουν ξανά ενώπιον των ΜΜΕ για την κοινή συνέντευξη Τύπου.</p>
      <p>Δείτε την κοινή συνέντευξη Τύπου Τραμπ – Ερντογάν ζωντανά</p>
      <figure>
        <iframe src="https://www.youtube.com/embed/rHy18wBg5nI" width="696" height="392" data-service="Youtube" scrolling="no"/>
      </figure>
      <p>Στα… μέλια Τραμπ και Ερντογάν με έντονο στρατιωτικό “άρωμα”<br/>Ο πρόεδρος των ΗΠΑ Ντόναλντ Τραμπ ανακοίνωσε απόψε ότι είχε μια «θαυμάσια, παραγωγική συνάντηση» με τον Τούρκο ομόλογό του, Ρετζέπ Ταγίπ Ερντογάν, δηλώνοντας «μεγάλος οπαδός» του και χαρακτηρίζοντας «ειλικρινείς» τις συνομιλίες που είχαν οι δύο ηγέτες στον Λευκό Οίκο.</p>
      <p>Ο Ρεπουμπλικάνος πρόεδρος δήλωσε ικανοποιημένος για τη συνεργασία των ΗΠΑ με την Τουρκία σε ό,τι αφορά την αντιμετώπιση της τρομοκρατίας. Τόνισε ότι η Άγκυρα είναι ένας «μεγάλος σύμμαχος» στο ΝΑΤΟ και εξέφρασε την ικανοποίησή του γιατί βρίσκεται κοντά στο στόχο να αυξήσει τη συμβολή της στη Βορειοατλαντική Συμμαχία στο 2% του ΑΕΠ της.</p>
      <p>Ωστόσο, σχολιάζοντας την αγορά του ρωσικού αμυντικού συστήματος S-400 από την Τουρκία, πρόσθεσε ότι δημιουργεί μια «πολύ σοβαρή πρόκληση» για τις ΗΠΑ. Εμφανίστηκε όμως αισιόδοξος ότι οι δύο χώρες θα καταφέρουν να επιλύσουν την κατάσταση.</p>
      <p>Για την οικονομική συνεργασία τους, είπε ότι οι οικονομικές σχέσεις των δύο χωρών έχουν «τεράστιες δυνατότητες».</p>
      <p>Αναφερόμενος εξάλλου στο θέμα της Συρίας, σχολίασε ότι η εκεχειρία, αν και «περίπλοκη», κρατάει και ευχαρίστησε την Τουρκία για τις προσπάθειές της.</p>
      <p>Ο Ερντογάν από την πλευρά του χαρακτήρισε «πολύ ειλικρινείς» τις συζητήσεις που είχε στον Λευκό Οίκο με τον Αμερικανό ομόλογό του. Όπως είπε, του δήλωσε ότι η Τουρκία μπορεί να αγοράσει αμερικανικούς πυραύλους Patriot, στη σωστή τιμή.</p>
      <p>Η Τουρκία, είπε ο Ερντογάν, κρατά αυτή τη στιγμή σε φυλακές περισσότερους από 200 μαχητές του Ισλαμικού Κράτους και τόνισε ότι είναι πολύ σημαντικό οι χώρες από τις οποίες προέρχονται να πάρουν πίσω τους πολίτες τους.</p>
      <p>Σχολιάζοντας τις τουρκικές επιχειρήσεις στη Συρία, είπε ότι επέφεραν πλήγμα στην «αποσχιστική ατζέντα του PKK».</p>
      <p>Ο Τραμπ, ο Ερντογάν και το… αντι-ρωσικό “ψηστήρι”<br/>Νωρίτερα, όπως έγινε γνωστό, οι πρόεδροι Τραμπ και Ερντογάν, μαζί με Ρεπουμπλικάνους γερουσιαστές συζητούν “εναλλακτικές” λύσεις για το πρόγραμμα των F-35 με την συνάντηση να παίρνει χαρακτήρα… ανατολίτικου παζαριού!</p>
      <p>Ο πρόεδρος των ΗΠΑ Ντόναλντ Τραμπ δήλωσε ότι συζητά με τον Τούρκο ομόλογό του, Ρετζέπ Ταγίπ Ερντογάν, και με Ρεπουμπλικάνους γερουσιαστές το πρόγραμμα των μαχητικών αεροσκαφών νέας γενιάς F-35, από το οποίο η Ουάσινγκτον απομάκρυνε την Τουρκία με αφορμή την αγορά από την Άγκυρα του ρωσικού αμυντικού συστήματος S-400.</p>
      <p>Πρόκειται για μια… διαπραγμάτευση που γίνεται στην “έδρα” του και για την οποία το newsit.gr σας έχει ενημερώσει από την πρώτη στιγμή.</p>
      <p>Στη συνάντηση που είχαν οι δύο πρόεδροι, στην οποία παραβρέθηκαν επίσης πέντε Ρεπουμπλικάνοι γερουσιαστές και οι υπουργοί Εξωτερικών και Εμπορίου των ΗΠΑ, Μάικ Πομπέο και Γουίλμπουρ Ρος, ένας δημοσιογράφος ρώτησε τον Τραμπ για το πρόγραμμα των F-35.</p>
      <p>«Για αυτό είμαστε εδώ, το συζητάμε με τους θαυμάσιους γερουσιαστές μας. Υπάρχουν πολλές εναλλακτικές λύσεις. Κάτι θα βρούμε. Προβλέπω ότι κάτι θα βρούμε», είπε ο Τραμπ.</p>
      <p>Click4more:Εκθαμβωτική Μελάνια στην υποδοχή Tραμπ σε Ερντογάν! Στα λευκά η Εμινέ – video</p>
      <p>Από την πλευρά του, ο Ερντογάν επέκρινε τις δηλώσεις που έκανε πρόσφατα για το ΝΑΤΟ ο Γάλλος πρόεδρος Εμανουέλ Μακρόν. Ο Αμερικανός πρόεδρος είπε ότι η Τουρκία είναι «πολύ απογοητευμένη» ενώ ο Ερντογάν χαρακτήρισε «απαράδεκτη» τη δήλωση του Μακρόν ότι το ΝΑΤΟ είναι «κλινικά νεκρό», επικαλούμενος την έλλειψη συντονισμού και την απρόβλεπτη συμπεριφορά των ΗΠΑ υπό τον Τραμπ.</p>
      <p>Ο Μακρόν διερωτήθηκε ανοιχτά αν έχει μέλλον το Άρθρο 5 του ΝΑΤΟ που αναφέρεται στη στρατιωτική αλληλεγγύη μεταξύ των μελών της Συμμαχίας, αν κάποιο από αυτά δεχτεί επίθεση. «Αν το καθεστώς του Μπασάρ αλ Άσαντ αποφασίσει να ανταπαντήσει στην Τουρκία, εμείς θα εμπλακούμε; Είναι ένα εύλογο ερώτημα», είχε δηλώσει σε συνέντευξη που παραχώρησε στον Economist.</p>
      <p>Λίγο νωρίτερα, έξω από τον Λευκό Οίκο είχαν συγκεντρωθεί διαδηλωτές που φώναζαν συνθήματα κατά του Ερντογάν. Οι συγκεντρωμένοι κάλεσαν τον Τραμπ να προστατεύσει τους Κούρδους που απειλούνται από τις τουρκικές επιχειρήσεις στη βόρεια Συρία. Κάποιοι κρατούσαν κουρδικές σημαίες ενώ σε ένα πλακάτ είχαν γράψει: «Η Αμερική στέκει στο πλευρό σας, Κούρδοι σύμμαχοι».</p>
      <p>Όλα… καλά με Μελάνια και Εμινέ<br/>Η θερμή υποδοχή του Τραμπ στον Ερντογάν έρχεται σε αντίθεση με την οργή που εκφράστηκε στο Κογκρέσο πρόσφατα με αφορμή τις τουρκικές επιχειρήσεις εναντίον των Κούρδων της Συρίας, του κυριότερου εταίρου των ΗΠΑ στον πόλεμο εναντίον του Ισλαμικού Κράτους.</p>
      <p>“Είμαστε φίλοι εδώ και πολύ καιρό, σχεδόν από την πρώτη μέρα. Κατανοούμε ο ένας τη χώρα του άλλου. Καταλαβαίνουμε από πού προερχόμαστε”, είπε ο Τραμπ στον Ερντογάν, καθώς οι δύο πρόεδροι κάθονταν ο ένας δίπλα στον άλλον στο Οβάλ Γραφείο.</p>
      <p>“Είναι πολύ σεβαστοί στη χώρα τους και στην περιοχή”, συνέχισε, αναφερόμενος στον Ερντογάν και τη σύζυγό του, την Εμινέ.</p>
      <p>Ο Τραμπ είπε ότι θα συζητήσουν την αγορά των S-400 καθώς και μια πιθανή εμπορική συμφωνία ύψους 100 δισεκατομμυρίων δολαρίων.</p>
      <p>Παρουσία του Ερντογάν, ο Αμερικανός πρόεδρος ρωτήθηκε από δημοσιογράφους για τις ακροάσεις που ξεκίνησαν στη Βουλή των Αντιπροσώπων σήμερα και απάντησε ότι είναι “πολύ απασχολημένος” για να τις παρακολουθήσει. Κατήγγειλε όμως για άλλη μια φορά ένα “κυνήγι μαγισσών” σε βάρος του.</p>
      <p>“Γύρνα στο μαντρί” λέει στον Ερντογάν ο υπουργός Άμυνας του Τραμπ!<br/>Εν τω μεταξύ, ο υπουργός Άμυνας των ΗΠΑ Μαρκ Έσπερ δήλωσε απόψε ότι είναι σημαντικό να επιστρέψει η Τουρκία «πίσω στο μαντρί», προειδοποιώντας και πάλι ότι η Άγκυρα φαίνεται ότι απομακρύνεται από το ΝΑΤΟ, με την αγορά οπλικών συστημάτων από τη Ρωσία και την εισβολή της στη Συρία. «Χρειαζόμαστε την Τουρκία πίσω στο μαντρί. Ήταν καλοί σύμμαχοι για πολλά χρόνια, από τότε που πολεμούσαν μαζί με τις Ηνωμένες Πολιτείες στον Πόλεμο της Κορέας μέχρι το Αφγανιστάν», είπε ο Έσπερ σε μια μικρή ομάδα δημοσιογράφων.</p>
      <p>«Για αυτό χρειάζεται να συνεχίσουμε να οικοδομούμε τους δεσμούς μας, ιδίως σε στρατιωτικό επίπεδο, για να διασφαλίσουμε ότι μπορούμε να έχουμε μια μακρόχρονη σχέση που θα αντέξει σε αυτή τη δύσκολη περίοδο», πρόσθεσε.</p>
      <p>Την ίδια ώρα, η τουρκική αντιπροσωπεία που συνοδεύει τον πρόεδρο Ρετζέπ Ταγίπ Ερντογάν στο ταξίδι του στην Ουάσινγκτον είχε καρποφόρες συνομιλίες με Αμερικανούς αξιωματούχους, όπως δήλωσε ο Τούρκος υπουργός Οικονομικών Μπεράτ Αλμπαϊράκ.</p>
      <p>«Συνοδεύσαμε τον πρόεδρό μας στην επίσκεψή του στην Ουάσινγκτον, που είναι πολύ σημαντική για τους δεσμούς Τουρκίας-ΗΠΑ. Συμμετείχαμε στις συναντήσεις των αντιπροσωπειών που ήταν πολύ γόνιμες για τη συνεργασία μας», ανέφερε σε ανάρτησή του στο Twitter.</p>
    </article>
  </body>
</html>