<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639879/%D8%AC%D9%87%D8%A7%D9%86%DA%AF%DB%8C%D8%B1%DB%8C-%D8%A7%DB%8C%D8%B1%D8%A7%D9%86-%DA%AF%D8%B1%D8%AF%D9%86%D9%87-%D8%B3%D8%AE%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D8%B1%D8%A7-%D9%BE%D8%B4%D8%AA-%D8%B3%D8%B1-%DA%AF%D8%B0%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T23:31:00+00:00"/>
    <meta property="og:title" content="جهانگیری: ایران گردنه سخت اقتصادی را پشت سر گذاشت"/>
    <meta property="og:description" content="معاون اول رییس‌جمهوری گفت که ایران اسلامی با وجود توطئه‌های دشمنان پیچ سخت و گردنه خطرناک اقتصادی را پشت سر گذاشته و بسیاری از محدودیت‌ها..."/>
  </head>
  <body>
    <article>
      <h1>
        <a href="https://www.bultannews.com/fa/news/639879/%D8%AC%D9%87%D8%A7%D9%86%DA%AF%DB%8C%D8%B1%DB%8C-%D8%A7%DB%8C%D8%B1%D8%A7%D9%86-%DA%AF%D8%B1%D8%AF%D9%86%D9%87-%D8%B3%D8%AE%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D8%B1%D8%A7-%D9%BE%D8%B4%D8%AA-%D8%B3%D8%B1-%DA%AF%D8%B0%D8%A7%D8%B4%D8%AA">جهانگیری: ایران گردنه سخت اقتصادی را پشت سر گذاشت</a>
      </h1>
      <h2>معاون اول رییس‌جمهوری گفت که ایران اسلامی با وجود توطئه‌های دشمنان پیچ سخت و گردنه خطرناک اقتصادی را پشت سر گذاشته و بسیاری از محدودیت‌ها...</h2>
      <address><time datetime="2019-11-13T23:31:00+00:00">13 Nov 2019, 23:31</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>اسحاق جهانگیری</b> شامگاه چهارشنبه در آیین افتتاح فاز دوم بیمارستان هوشمند میلاد ارومیه افزود: آمریکایی‌ها تصور داشتند با این تحریم‌ها ایران را دچار<b> تنش</b> جدی خواهند کرد ولی همت و یکپارچگی مردم، صبر و تحمل اقشار مختلف و تلاش خدمتگزاران، آنان را از رسیدن به اهداف خود بازداشت.</p>
      <p>وی با اشاره به اینکه اخلال آمریکایی‌ها در برخی از امور نمی‌تواند مستمر باشد، اظهار داشت: این سیاست خصمانه به زودی پایان می‌یابد و روزهای روشن پیش‌روی ملت ایران قرار می‌گیرد.</p>
      <p>وی سلامت را یکی از بخش‌های مهم مدنظر دولت دانست و اضافه کرد: دولت و فعالان بخش سلامت باید کاری کنند که مردم دغدغه پزشکی نداشته باشند و دولت تدبیر و امید در این خصوص اقدامات بی‌دریغی انجام داده است.</p>
      <p>معاون اول رییس‌جمهوری با تاکید بر اینکه سیاست دولت تدبیر و امید استفاده حداکثری از ظرفیت بخش خصوصی است، ادامه داد: تا پیش از ابلاغ سیاست‌های کلی اصل ۴۴ قانون اساسی توسط مقام معظم رهبری، بی‌توجهی به بخش خصوصی از اشکالات عمده کشور بود ولی با تدبیر رهبر معظم انقلاب این مانع از سر راه پیشرفت کشور برداشته شد.</p>
      <p>وی با انتقاد از برخی تنگ‌نظری‌ها و چوب لای چرخ گذاشتن‌ها در مسیر استفاده از ظرفیت بخش خصوصی، گفت: با توجه به اینکه امکانات دولت برای سرمایه‌گذاری محدود است، باید از ظرفیت بخش خصوصی در حوزه‌های مختلف بهره ببریم.</p>
      <p>جهانگیری افزود: معجزه توسعه توسط بخش خصوصی صورت می‌گیرد و باید فرهنگ استفاده از توان سرمایه‌گذاران در جامعه تسری یابد.</p>
      <p>وی آذربایجان‌غربی را استانی مستعد در تمامی زمینه‌ها عنوان کرد و اظهار داشت: این استان با توجه به ظرفیت‌های قابل توجه از جمله موقعیت مرزی و گردشگرپذیری به ویژه در حوزه توریسم درمانی می‌تواند به استانی پیشرفته تبدیل شود.</p>
      <p>اسحاق جهانگیری، معاون اول رئیس‌جمهوری برای افتتاح طرح‌های درمانی ورزشی و همچنین بررسی آخرین وضعیت دریاچه ارومیه به آذربایجان‌غربی سفر کرده است و وزیر نیرو، وزیر بهداشت، درمان و آموزش پزشکی، وزیر ورزش و جوانان، رییس سازمان حفاظت محیط زیست و تعدادی از معاونان برخی از وزارتخانه‌ها در این سفر «جهانگیری» را همراهی می‌کنند.</p>
      <p>صبح فردا (پنجشنبه) نیز معاون اول رییس‌جمهوری فاز دوم بیمارستان فاطمه‌الزهرا (س) میاندوآب را افتتاح و پس از آن از تونل انتقال آب به دریاچه ارومیه بازدید می‌کند و بازدید از وضعیت دریاچه ارومیه و حضور در جلسه ستاد احیای دریاچه نیز از دیگر برنامه‌های وی در سفر ۲ روزه‌اش به آذربایجان‌غربی است.</p>
      <p>افتتاح ورزشگاه ۱۵ هزار نفری شهید باکری ارومیه آخرین برنامه سفر معاون اول رییس‌جمهوری در عصر فردا(پنجشنبه) است؛ ورزشگاهی که عملیات ساخت آن طی سال ۱۳۸۳ در زمینی به مساحت ۱۰ هزار مترمربع آغاز شد و اکنون ۱۵ سال از آغاز ساخت آن می‌گذرد.</p>
      <p>اعضای کابینه دولت دکتر روحانی از ابتدای آغاز به کار دولت تدبیر و امید تاکنون بارها به این استان مرزی سفر کرده‌اند و همواره در این سفرها گرهی از مشکلات آذربایجان‌غربی گشوده شده‌است.</p>
      <p>جهانگیری رییس ستاد احیای دریاچه ارومیه است و سفر ایشان به آذربایجان‌غربی که سهم مهمی در تامین آب این حوضه آبریز دارد، هم از لحاظ پیگیری پیشرفت طرح‌های این ستاد و هم تقویت امیدواری مردم منطقه نسبت به احیای نگین آبی آذربایجان مهم به نظر می‌رسد.</p>
    </article>
  </body>
</html>