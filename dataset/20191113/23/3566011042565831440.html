<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547181.html/%D8%A2%D8%BA%D8%A7%D8%B2-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B2--%D8%B3%D9%84%D8%B7%D8%A7%D9%86-%D9%81%D9%88%D9%84%D8%A7%D8%AF---%D9%87%D8%B1-%D9%85%D8%AA%D9%87%D9%85%DB%8C-%D8%AE%D9%88%D8%AF%D8%B4-%D8%A8%D9%87-%DA%A9%D8%B4%D9%88%D8%B1-%D8%A8%D8%B1%DA%AF%D8%B1%D8%AF%D8%AF-%D9%85%D8%B4%D9%85%D9%88%D9%84-%D8%A7%D8%B1%D9%81%D8%A7%D9%82-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T23:00:00+00:00"/>
    <meta property="og:title" content="آغاز تحقیقات از «سلطان فولاد»/ هر متهمی خودش به کشور برگردد مشمول ارفاق می شود"/>
    <meta property="og:description" content="سخنگوی قوه قضاییه با اشاره به این مطلب که تحقیقات از سلطان فولاد آغاز شده و ادامه دارد گفت: هر متهمی که خودش به کشور بازگردد از ارفاق برخوردار خواهد شد."/>
  </head>
  <body>
    <article>
      <h1>آغاز تحقیقات از «سلطان فولاد»/ هر متهمی خودش به کشور برگردد مشمول ارفاق می شود</h1>
      <h2>سخنگوی قوه قضائیه:</h2>
      <address>
        <time datetime="2019-11-13T23:00:00+00:00">13 Nov 2019, 23:00</time>
      </address>
      <p>سخنگوی قوه قضاییه با اشاره به این مطلب که تحقیقات از سلطان فولاد آغاز شده و ادامه دارد گفت: هر متهمی که خودش به کشور بازگردد از ارفاق برخوردار خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ غلامحسین اسماعیلی در گفت‌وگویی تلویزیونی درخصوص بازداشت رسول دانیال زاده مشهور به سلطان فولاد گفت: وی یکی از محکومان پرونده‌های کیفری بود که قصد مراجعت به کشور را نداشت؛ اما با پیگیری‌های اطلاعاتی و رصدهای مختلف و اقداماتی که سربازان گمنام امام زمان (عج) در سپاه پاسداران انجام دادند، پذیرفت که طی یک مسیر هدایت شده به کشور بازگردد.</p>
      <p>وی افزود: در رابطه با این فرد، دستگیری در خارج از کشور انجام نشد و هدایت شد که خودش به کشور بازگردد و مراجعت به کشور انجام شد.</p>
      <p>اسماعیلی خاطرنشان کرد: بعد از بازگشت به کشور، تحقیقات در بخش‌های مختلف از وی در حال انجام است.</p>
      <p>وی تصریح کرد: به لحاظ اینکه این فرد قبول کرد به کشور بازگردد و در فرآیند تحقیقات هم همکاری‌های لازم را انجام داده، این فرد و هر یک از متهمان و‌ محکومانی که به دستگاه قضا و‌ جامعه اطلاعاتی کشور اعتماد کنند و به کشور برگردند حتما از ارفاقات و مساعدت‌های قانونی در رسیدگی به پرونده برخوردار خواهند بود.</p>
      <p>پیش از این از سوی سخنگوی قوه قضاییه مطرح شد که رسول دانیال زاده از مرتبطین با حسین فریدون و اکبر طبری بوده است.</p>
      <p>همچنین گفته شده است که احتمال دارد با توجه به انجام بازجویی از رسول دانیال زاده اطلاعات جدیدی در خصوص پرونده حسین فریدون به دست آید.</p>
      <p>انتهای پیام/</p>
    </article>
  </body>
</html>