<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741475"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T23:35:00+00:00"/>
    <meta property="og:title" content="มท.1โต้&quot;ยุทธพงศ์&quot;ไม่ใช้ภาษีปชช.มาอุ้มสัมปทานบีทีเอส"/>
    <meta property="og:description" content="“ยุทธพงศ์”จวกรัฐปล่อยต่อสัมปทานบีทีเอส ขู่ยื่นศาลฎีกาแผนกคดีอาญาของผู้ดำรงตำแหน่งทางการเมือง ด้าน“บิ๊กป๊อก”สวน กทม.แบกภาระหนี้ นำเงินภาษีของประชาชนทั้งประเทศมาชดใช้สมควรหรือไม่"/>
  </head>
  <body>
    <article>
      <h1>มท.1โต้"ยุทธพงศ์"ไม่ใช้ภาษีปชช.มาอุ้มสัมปทานบีทีเอส</h1>
      <address>
        <time datetime="2019-11-13T23:35:00+00:00">13 Nov 2019, 23:35</time>
      </address>
      <p>
        <b>“ยุทธพงศ์”จวกรัฐปล่อยต่อสัมปทานบีทีเอส ขู่ยื่นศาลฎีกาแผนกคดีอาญาของผู้ดำรงตำแหน่งทางการเมือง ด้าน“บิ๊กป๊อก”สวน กทม.แบกภาระหนี้ นำเงินภาษีของประชาชนทั้งประเทศมาชดใช้สมควรหรือไม่</b>
      </p>
      <p>เมื่อวันที่ 13 พ.ย. ที่รัฐสภา เกียกกาย มีการประชุมสภาผู้แทนราษฎร โดยมีนายชวน หลีกภัย ประธานสภาผู้แทนราษฎร เป็นประธานการประชุม ทั้งนี้ ในวาระพิจารณากระทู้ถามสดนั้น นายยุทธพงศ์ จรัสเสถียร ส.ส.มหาสารคาม พรรคเพื่อไทย ตั้งกระทู้ถามพล.อ.ประยุทธ์ จันทร์โอชา นายกรัฐมนตรี และรัฐมนตรีว่าการทรวงกลาโหม กรณีหัวหน้าคสช.ออกคำสั่งที่ 3/2562 ยกเว้น พ.ร.บ.ร่วมลงทุนระหว่างรัฐกับเอกชน พ.ศ.2562 ในการขยายสัมปทานรถไฟฟ้าสายสีเขียว โดยนายกรัฐมนตรีมอบหมายให้พล.อ.อนุพงษ์ เผ่าจินดา รมว.มหาดไทย เป็นผู้ชี้แจงแทน <br/><br/>นายยุทธพงศ์ กล่าวว่า ตนต้องการให้พล.อ.ประยุทธ์มาตอบ เพราะการให้รมว.มหาดไทยมาตอบแทนนั้น ท่านจะสามารถรับผิดชอบทางกฏหมายได้หรือไม่ เพราะกรณีนี้เป็นปัญหาเรื่องความไม่โปร่งใส และส่อไปในทางทุจริต ซึ่งตนจะนำเรื่องนี้ไปสู่ศาลฎีกา แผนกคดีอาญาของผู้ดำรงตำแหน่งทางการเมืองด้วย ดังนั้น รมว.มหาดไทยไม่ได้เป็นผู้ออกคำสั่งหัวหน้าคสช.ฉบับนี้ แล้วจะรู้ถึงเหตุผลหรือไม่ว่า ท่านมีคำสั่งฉบับนี้ออกมาเพื่ออะไร  ขณะนี้พ.ร.บ.ร่วมลงทุนฯ มีรายละเอียดรัดกุมมาก แต่พล.อ.ประยุทธ์กลับออกคำสั่งหัวหน้าคสช.มายกเว้น จึงอยากถามว่า พล.อ.ประยุทธ์ในฐานะหัวหน้าคสช. ออกคำสั่งที่ 3/2562 มายกเว้นกฏหมายที่ออกมาในรัฐบาลพล.อ.ประยุทธ์เองทำไม<br/><br/>นอกจากนี้ การอ้างเรื่องหนี้มาเป็นเหตุในการต่อสัมปทานนั้น ตรงนี้ถือเป็นหนี้ระหว่างรฟม.กับกทม. ซึ่งถือเป็นหนี้ของรัฐเหมือนกัน เปรียบเสมือนกระเป๋าซ้ายกับกระเป๋าขวาของรัฐทั้งหมด จึงส่อให้เห็นว่ามีความเร่งรีบต่อสัญญาสัมปทานให้บีทีเอสอีก 30 ปี ทั้งๆ ที่สัมปทานเดิมยังคงเหลืออีก 10 ปี ซึ่งกรณีดังกล่าวสภาฯได้ส่งความเห็นของกรรมาธิการวิสามัญฯ ที่มีส.ส.หลายพรรคการเมืองเพื่อยับยั้งการต่อขยายสัมปทานให้กับรัฐบาลด้วย รัฐบาลได้ศึกษารายละเอียดหรือไม่ แล้วได้รับจดหมายของตนที่ส่งถึงครม.เพื่อขอให้ยับยั้งการต่อสัมปทานหรือไม่ อย่างไรก็ตาม หากรัฐบาลมั่นใจว่าตรวจสอบได้ ตนขอท้าให้ไปออกทีวีดวลกับตนตัวต่อตัว ทำไมถึงไม่รอให้สัมปทานหมดก่อนแล้วจึงเปิดประมูลใหม่เพื่อให้บริษัทอื่นที่สนใจเข้ามาร่วมประมูล ซึ่งประชาชนจะได้ประโยชน์สูงสุด</p>
      <figure>
        <img src="https://www.dailynews.co.th/admin/upload/20191113/news_qcAgQJCOjm170524_533.jpg?v=20191114075?v=8641"/>
      </figure>
      <p>ด้านพล.อ.อนุพงษ์ ชี้แจงว่า เหตุจำเป็นที่รัฐบาลต้องออกคำสั่งหัวหน้าคสช.ออกมานั้น เนื่องจากปัญหาในระยะเวลาที่จะต้องดำเนินการทั้งหมด โดยคาดว่าจะใช้เวลาไม่น้อยกว่า 18 เดือน ซึ่งจะกระทบต่อการให้บริการประชาชน และการบริหารหนี้ด้วย หากมองว่าการต่อสัมปทานครั้งนี้ส่อมีการทุจริตนั้นก็เป็นธรรมดาที่จะมองได้ แต่ทั้งหมดนี้เป็นเจตนาเพื่อประโยชน์แก่พี่น้องประชาชนที่จะต้องแบกรับค่าบริการและเป็นการอำนวยความสะดวกในการเดินทางให้กับประชาชน ไม่ได้มีเจตนาเป็นอย่างอื่น อย่างไรก็ตาม แม้จะออกคำสั่งหัวหน้าคสช.มายกเว้นกฏหมายร่วมลงทุนฯ แต่ตนยืนยันว่า รัฐบาลจะดำเนินการให้เป็นไปตามพ.ร.บ.ร่วมลงทุนฯ เพราะเมื่อพิจารณาดูตามองค์ประกอบนั้น มีการแต่งตั้งครบทุกคน และมีเพิ่มเติมมากกว่าที่กฏหมายกำหนดด้วย อาจะพูดได้ว่า คณะกรรมการชุดนี้อาจเป็นไปด้วยนัยยะที่จะให้ประโยชน์ให้กับรัฐเพื่อจะแก้ปัญหาแล้ว ส่วนจดหมายที่ท่านได้ส่งมานั้นตนได้รับแล้ว รวมถึงข้อคิดเห็นของสภาฯ ด้วย ซึ่งจะตนรับไว้ และจะนำเรียนนายกฯ เพื่อพิจารณา ยืนยันวาสรัฐบาลไม่ได้นิ่งเฉย<br/><br/>พล.อ.อนุพงษ์ กล่าวอีกว่า ยืนยันอีกครั้งว่า ที่จำเป็นต้องขยายนั้นเป็นเพราะเรื่องหนี้ที่กทม.ต้องรับมาจากรฟม. ซึ่งมีดอกเบี้ยสูงถึงปีละ1พันล้านบาท และกทม.ต้องชดใช้เงินต้น ดังนั้น ตนถามว่ารัฐบาลจะนำเงินภาษีของประชาชนทั้งประเทศมาชดใช้ให้กับคนกทม.นั้นสมควรหรือไม่ ซึ่งขณะนี้ครม.ยังต้องหารายละเอียดก่อนจะพิจารณาเรื่องนี้ต่อไป ส่วนเวทีที่จะสร้างความเข้าใจกับประชาชนนั้น ส.ส.ก็มีรัฐสภา มีกลไกที่จะใช้วิธีการยื่นกระทู้ ญัตติอภิปรายไม่ไว้วางใจ ซึ่งท่านมีทุกอย่าง ก็น่าจะเป็นแนวทางของประเทศที่จะเดินหน้าทุกอย่างอยู่แล้ว.<br/><br/> </p>
    </article>
  </body>
</html>