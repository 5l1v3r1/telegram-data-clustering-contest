<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425691/askhseis-etoimothtas-xekinoyn-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T17:30:01+00:00"/>
    <meta property="og:title" content="Ασκήσεις ετοιμότητας ξεκινούν στη Ρόδο"/>
    <meta property="og:description" content="Για πέμπτη συνεχή χρονιά, πραγματοποιείται στη Ρόδο, από τις 13 έως και τις 18 Νοεμβρίου, τετραήμερο ασκήσεων έκτακτης ανάγκης καθώς και εντατικό σεμινάριο πεδίου, με τίτλο «Rhodes Protect 2019», που διοργανώνει το ειδικό μεταπτυχιακό πρόγραμμα «Στρατηγικές διαχείρισης περιβάλλοντος, καταστροφών και κρίσεων», του Καποδιστριακού Πανεπιστημίου Αθηνών, σε συνεργασία με τον Δήμο Ρόδου και την Περιφέρεια, ενώ τελεί υπό την αιγίδα του Υπουργείου Υποδομών και Μεταφορών και του Οργανισμού Αντισεισμικού Σχεδιασμού και Προστασίας."/>
  </head>
  <body>
    <article>
      <h1>Ασκήσεις ετοιμότητας ξεκινούν στη Ρόδο</h1>
      <h2>Θα διαρκέσουν μέχρι τις 18 Νοεμβρίου</h2>
      <address>
        <time datetime="2019-11-13T17:30:01+00:00">13 Nov 2019, 17:30</time>
      </address>
      <p>
        <b>Για πέμπτη συνεχή χρονιά, πραγματοποιείται στη Ρόδο, από τις 13 έως και τις 18 Νοεμβρίου, τετραήμερο ασκήσεων έκτακτης ανάγκης καθώς και εντατικό σεμινάριο πεδίου, με τίτλο «Rhodes Protect 2019», που διοργανώνει το ειδικό μεταπτυχιακό πρόγραμμα «Στρατηγικές διαχείρισης περιβάλλοντος, καταστροφών και κρίσεων», του Καποδιστριακού Πανεπιστημίου Αθηνών, σε συνεργασία με τον Δήμο Ρόδου και την Περιφέρεια, ενώ τελεί υπό την αιγίδα του Υπουργείου Υποδομών και Μεταφορών και του Οργανισμού Αντισεισμικού Σχεδιασμού και Προστασίας.</b>
      </p>
      <p>Το Σεμινάριο περιλαμβάνει: Εσπερίδα με ομιλίες από κορυφαίους επιστήμονες, ευρείας κλίμακας άσκηση επί χάρτου, ασκήσεις πεδίου και τέλος την αποτίμησή τους.</p>
      <p>Όπως αναφέρεται στη σχετική ανακοίνωση: «Βασιζόμενες σε ρεαλιστικά σενάρια έκτακτης ανάγκης από εκδήλωση κινδύνου, προσαρμοσμένα στις ιδιαιτερότητες του φυσικού περιβάλλοντος, της πολιτιστικής κληρονομιάς και του κοινωνικοοικονομικού ιστού της Ρόδου, οι ασκήσεις θα επικεντρωθούν σε δοκιμή στην πράξη τεχνολογιών αιχμής, μεθοδολογιών, βέλτιστων πρακτικών και πρωτοκόλλων».</p>
      <p>Για τις ασκήσεις και το σεμινάριο, μίλησαν χθες ο Προϊστάμενος του Γραφείου Πολιτικής Προστασίας του Δήμου της Ρόδου, κ. Ηλίας Αργύρης, καθώς και ο Πρόεδρος της Α’ βάθμιας Σχολικής Επιτροπής, κ. Θανάσης Βυρίνης.</p>
      <p>Σήμερα, λοιπόν, Τετάρτη 13 Νοεμβρίου, πραγματοποιήθηκε η πρώτη άσκηση, την οποία συντόνισε ο ΟΑΣΠ σε συνδιοργάνωση με τον Δήμο και τη συμμετοχή όλων των φορέων της Α’ βάθμιας και της Β’ βάθμιας Εκπαίδευσης και των νηπιαγωγείων και παιδικών σταθμών του. Πρόκειται για μία μεγάλη άσκηση εκκένωσης του σχολικού συγκροτήματος του Βενετοκλείου.</p>
      <figure>
        <img src="https://www.rodiaki.gr/medias/2019/11/13/fb32c32d929f3380453e4db1dc1ca73f.jpg"/>
      </figure>
      <p>Εκεί, όπως είπε ο κ. Αργύρης, παρατηρήθηκαν συμπεριφορές και ο τρόπος εκκένωσης για πρώτη φορά σε όλα τα σχολεία που στεγάζονται στο συγκρότημα.</p>
      <p>Στη συνέχεια,ακολούθησαν οι ομιλίες στο κλειστό γυμναστήριο του Βενετοκλείου από τον Πρόεδρο του ΟΑΣΠ κ. Ευθύμιο Λέκκα και η εισήγηση της κας Ασημίνας Κούρου η οποία είναι προϊσταμένη του Τμήματος εκπαίδευσης και ενημέρωσης του ΟΑΣΠ για τη διαχείριση του σεισμικού κινδύνου στις σχολικές μονάδες.</p>
      <p>Την Πέμπτη 14 Νοεμβρίου, στις 6:00 το απόγευμα, στο Ισπανικό Κατάλυμα (σ.σ. οδός Ιπποτών) θα γίνει η έναρξη του εντατικού σεμιναρίου και σ’ αυτή την εκδήλωση θα γίνουν και σύντομες διαλέξεις από τον κ. Λέκκα, τον σεισμολόγο κ. Γεράσιμο Παπαδόπουλο σε θέματα αντιμετώπισης τσουνάμι κ.α.</p>
      <p>Την Παρασκευή 15 Νοεμβρίου, από τις 9:00 το πρωί μέχρι τις 3:00 το απόγευμα, στην ίδια αίθουσα, θα γίνει, μόνο για τους φορείς αυτή τη φορά, άσκηση επί χάρτου με την κωδική ονομασία «ΑΤΛΑΝΤΙΣ 2019» και θέμα «ισχυρή σεισμική δόνηση μεγάλης έντασης και διαχείριση της έκτακτης ανάγκης στο νησί της Ρόδου».</p>
      <p>Το Σάββατο 16 Νοεμβρίου η άσκηση θα γίνει σε δύο φάσεις: Η πρώτη θα αφορά μία πραγματική εκκένωση περιοχής της Μεσαιωνικής Πόλης, στην οποία εκτός από τους φοιτητές θα συμμετάσχουν και μαθητές σχολείων της Ρόδου εθελοντικά. Το απόγευμα από τις 2:00-7:00 μ.μ., στην έκταση απέναντι από τις εγκαταστάσεις του ΟΑΕΔ θα λάβει χώρα μία άσκηση ίδρυσης καταυλισμού σε περίπτωση έκτακτης ανάγκης. Η άσκηση πεδίου θα κλείσει την επόμενη ημέρα με μία άσκηση διαχείρισης σεισμού και διαχείρισης τσουνάμι στην παράκτια ζώνη της Λίνδου.</p>
      <p>Τέλος, τη Δευτέρα στις 18 του μηνός, από τις 10:00 το πρωί, στην αίθουσα του δ.σ. θα γίνει η αξιολόγηση του σεμιναρίου και θα δοθούν οι βεβαιώσεις παρακολούθησης στους συμμετέχοντες.</p>
      <p>Από την πλευρά του, ο κ. Βυρίνης, θέλησε να τονίσει ότι οι δράσεις αυτές δεν είναι αποκομμένες αλλά υπάρχει μία συνεργασία με το Γραφείο Πολιτικής Προστασίας όλα αυτά τα χρόνια. Φέτος, θέλουν να δρομολογήσουν μία σειρά ενημερώσεων, τόσο στα παιδιά του δημοτικού όσο και του γυμνασίου. Γνώμονας είναι πάντα η ευαισθησία που χαρακτηρίζει την περιοχή μας. Οι δράσεις αυτές θα συνεχιστούν και στόχος είναι η ενεργή συμμετοχή των μαθητών και να συμφιλιωθούν με το φόβο του σεισμού από μικρές ηλικίες επειδή είμαστε μία σεισμογενής περιοχή, κατέληξε ο κ. Βυρίνης.</p>
    </article>
  </body>
</html>