<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597191/apopeiras-fonouegkomi-alles-8-meres-kratisi-ston-feromeno-drasti"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T17:21:00+00:00"/>
    <meta property="og:title" content="Απόπειρας φόνου-Έγκωμη: Άλλες 8 μέρες κράτηση στον φερόμενο δράστη"/>
    <meta property="og:description" content="Το Επαρχιακό Δικαστήριο Λευκωσίας ανανέωσε σήμερα για άλλες οκτώ ημέρες, το διάταγμα κράτησης εναντίον του 44χρονου φερόμενου ως δράστη της απόπειρας φόνου..."/>
  </head>
  <body>
    <article>
      <h1>Απόπειρας φόνου-Έγκωμη: Άλλες 8 μέρες κράτηση στον φερόμενο δράστη</h1>
      <address><time datetime="2019-11-13T17:21:00+00:00">13 Nov 2019, 17:21</time> by <a rel="author">SigmaLive</a></address>
      <p><b>Το Επαρχιακό Δικαστήριο Λευκωσίας ανανέωσε σήμερα για άλλες οκτώ ημέρες, το διάταγμα κράτησης εναντίον του 44χρονου φερόμενου ως δράστη της απόπειρας φόνου που διαπράχθηκε τα ξημερώματα της 3ης Νοεμβρίου έξω από νυκτερινό κέντρο στην Έγκωμη.  <br/></b> <br/>Για την ίδια υπόθεση τελούν υπό κράτηση άλλα τρία πρόσωπα, εναντίον των οποίων διερευνώνται τα αδικήματα της απόπειρας φόνου, της συνωμοσίας για φόνο, της παράνομης κατοχής και μεταφοράς πυροβόλου όπλου και εκρηκτικών υλών και της συμμετοχής σε εγκληματική οργάνωση.<br/> <br/>Σύμφωνα με το αίτημα προσωποκράτησης της Αστυνομίας, οι εξετάσεις για εξιχνίαση της υπόθεσης βρίσκονται σε συνεχή εξέλιξη και μέχρι στιγμής λήφθηκαν γύρω στις 115 καταθέσεις και αναμένεται να ληφθούν άλλες 50 περίπου καταθέσεις.<br/> <br/>Έγιναν επίσης γύρω στις 20 έρευνες σε υποστατικά και οχήματα προσώπων που συνδέονται με την υπόθεση, 3 ιατροδικαστικές εξετάσεις και παραλήφθηκε μεγάλος αριθμός τεκμηρίων τα οποία στάλθηκαν για επιστημονικές εξετάσεις και αναμένονται τα αποτελέσματα τους. Θα διενεργηθούν επίσης δυο αναγνωριστικές παρατάξεις.<br/> <br/>Αναμένονται επίσης τα αποτελέσματα των τηλεπικοινωνιακών δεδομένων τα οποία αναμένεται να αυξήσουν κατακόρυφα τον όγκο του ανακριτικού έργου και επιθεωρούνται όλα τα κλειστά κυκλώματα παρακολούθησης που βρίσκονται εγκατεστημένα στην περιοχή.<br/> <br/>Η Αστυνομία αναζητεί τα πρόσωπα που μετέφεραν το όχημα που χρησιμοποιούσε ο 44χρονος ύποπτος μαζί με 2ο ύποπτο και εγκατέλειψαν τη σκηνή σε τοποθεσία στη Λευκωσία, ως επίσης και για το 2ο όχημα του φερόμενου ως δράστη.  <br/> <br/>Αναζητείται επίσης το πιστόλι που κρατούσε ο ύποπτος, ως επίσης και οι κάλυκες και βολίδες οι οποίες δεν ανευρέθηκαν στην σκηνή.<br/> <br/>Όπως αναφέρθηκε στο δικαστήριο κατά την εξέταση του αιτήματος της Αστυνομίας για έκδοση διατάγματος κράτησης, σύμφωνα με μαρτυρίες που εξασφάλισε η Αστυνομία οι τέσσερεις ύποπτοι, μαζί άλλα πρόσωπα, το τελευταίο χρονικό διάστημα ασκούσαν πίεση στους ιδιοκτήτες και διαχειριστές του εν λόγω νυχτερινού κέντρου με σκοπό να αναλάβουν την προστασία και την διαχείριση του κέντρου. Μάλιστα, όπως αναφέρεται στο αίτημα, την τελευταία εβδομάδα απειλούσαν τα μέλη του προσωπικού του κέντρου ότι θα απολύονταν από την εργασία τους για να αναλάβουν την διαχείριση μέλη προσκείμενα στους υπόπτους.<br/> <br/>Σε συνέχεια των απειλών, σύμφωνα με την Αστυνομία, το βράδυ της 2ης και 3ης Νοεμβρίου ο φερόμενος ως δράστης μαζί με τους άλλους τρεις συλληφθέντες μετέβηκαν στο εν λόγω κέντρο, όπου ανέφεραν στους υπαλλήλους επιτακτικά ότι από απόψε θα αναλάμβαναν εκείνοι την προστασία του κέντρου και περίμεναν στο μέρος, με αποτέλεσμα οι υπάλληλοι να υποκύψουν στις πιέσεις και απειλές και να αποχωρήσουν.<br/> <br/>Για την υπόθεση είχαν συλληφθεί άλλα δυο πρόσωπα τα οποία την περασμένη Δευτέρα κατηγορήθηκαν γραπτώς και αφέθηκαν ελεύθερα. Σύμφωνα με αστυνομικές πηγές, οι δύο ύποπτοι κατηγορήθηκαν για τα αδικήματα της συνωμοσίας προς διάπραξη κακουργήματος, συνέργειας μετά την διάπραξη του κακουργήματος και παρέμβασης σε δικαστική διαδικασία.<br/> <br/>Θύμα της απόπειρας είναι 30χρονος, ο οποίος εντοπίστηκε τα ξημερώματα της 3ης Νοεμβρίου αιμόφυρτος έξω από νυχτερινό κέντρο στην Έγκωμη μετά από πυροβολισμό στο κεφάλι.<br/> <br/>Πηγή: ΚΥΠΕ </p>
    </article>
  </body>
</html>