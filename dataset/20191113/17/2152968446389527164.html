<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/13/kinomaniia-s-klasiki-volniiat-ezdach-bych-kasidi-i-syndans-kid.429475"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T17:22:00+00:00"/>
    <meta property="og:title" content="Киномания с класики: &quot;Волният ездач&quot;, &quot;Бъч Касиди и Сънданс Кид&quot;"/>
    <meta property="og:description" content="Прожекциите - част от рубриката &quot;50 години от премиерата&quot; | Dnes.bg"/>
  </head>
  <body>
    <article>
      <h1>Киномания с класики: "Волният ездач", "Бъч Касиди и Сънданс Кид"</h1>
      <h2>Прожекциите - част от рубриката "50 години от премиерата"</h2>
      <address><time datetime="2019-11-13T17:22:00+00:00">13 Nov 2019, 17:22</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Киномания представя едни от най-запомнящите се класики – "Волният ездач" и "Бъч Касиди и Сънданс Кид" в рубриката "50 години от премиерата". Прожекциите на филмите ще бъдат в кино „Люмиер Лидл“ съответно на 16 ноември от 20.30 часа и 29 ноември от 18.30 часа.</p>
      <p>Сред звездния актьорски състав са забележителните Пол Нюман, Робърт Редфорд и Джак Никълсън, които ще предложат истинско забавление за зрителите. </p>
      <p>Дебютният емблематичен филм на режисьора и актьор Денис Хопър – „Волният ездач“, представя хипи културата и бунтарските движения през 60-те и 70-те години на XXв. Именно с него Хопър поставя начало на изцяло нова епоха в американското кино.</p>
      <p>"Волният ездач" акцентира върху свободата и неспособността да бъде постигната в страна, в която хората се страхуват да са свободни. Превръщайки се в един от култовите филми на 60-те години, лентата събира на едно място знакови актьори, сред които Питър Фонда, Денис Хопър, Джак Никълсън и др. Филмът успява да пресъздаде възгледите за живота на цяло едно поколение – "по пътя" за младостта, наркотиците и мечтата за революция, със саундтрак, не по-малко успешен от самия филм.</p>
      <p>“Born to Be Wild” – химнът на свободата, изпят от "Степънулф”, е паметно въвеждане в духа на филма, а кавърът на Роджър Макгуин на “It’s Alright Ma (I’m Only Bleeding)” на Боб Дилън отвежда към отрезвяващия и меланхоличен финал.</p>
      <p>Какъв е животът от другата страна на закона? На този въпрос ще отговорят прочутите бандити Бъч Касиди и Сънданс Кид. Играейки ролите си с по момчешки неустоимо очарование, главните актьори, в чиито роли ще влязат Пол Нюман и Робърт Редфорд, са най-голямото съкровище на филма.</p>
      <p>Двамата и за момент не се виждат като престъпници, макар че останалите ги считат за заплаха за обществото. Винаги в търсене на забавлението, те се впускат безстрашно в опасни каскади, надигравайки се при всяка възможност. Носейки повече забавление, отколкото страх, ироничните герои в "Бъч Касиди и Сънданс  Кид" печелят на своя страна почти всеки, когото срещнат, най-вече филмовите зрители. </p>
      <p> </p>
    </article>
  </body>
</html>