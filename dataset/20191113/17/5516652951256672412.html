<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425707/sta-malaka-epese-italos-diakinhths"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T17:55:01+00:00"/>
    <meta property="og:title" content="Στα «μαλακά» έπεσε Ιταλός διακινητής"/>
    <meta property="og:description" content="Με την υπόθεση ενός 55χρονου από την Ιταλία, ο οποίος φέρονταν να είναι μέλος «κυκλώματος» διακίνησης μεταναστών στα νησιά μας ασχολήθηκε προχθές το Πενταμελές Εφετείο Δωδεκανήσου."/>
  </head>
  <body>
    <article>
      <h1>Στα «μαλακά» έπεσε Ιταλός διακινητής</h1>
      <h2>Μειώθηκε κατά 6 χρόνια η ποινή του</h2>
      <address>
        <time datetime="2019-11-13T17:55:01+00:00">13 Nov 2019, 17:55</time>
      </address>
      <p>
        <b>Με την υπόθεση ενός 55χρονου από την Ιταλία, ο οποίος φέρονταν να είναι μέλος «κυκλώματος» διακίνησης μεταναστών στα νησιά μας ασχολήθηκε προχθές το Πενταμελές Εφετείο Δωδεκανήσου.</b>
      </p>
      <p>Η υπόθεση εκδικάστηκε μετά από αναίρεση που έκανε στον Άρειο Πάγο ο 55χρονος Ιταλός, η έφεση του οποίου είχε απορριφθεί ως ανυποστήρικτη πριν από δύο χρόνια από το Πενταμελές Εφετείο Δωδεκανήσου.</p>
      <p>Έτσι ο 55χρονος Ιταλός μετά την ολοκλήρωση της ακροαματικής διαδικασίας προχθές κρίθηκε ένοχος από το δικαστήριο και του επιβλήθηκε συνολική ποινή φυλάκισης 5 ετών μετατρεπόμενη προς 5 ευρώ την ημέρα.</p>
      <p>Υπενθυμίζεται πως το πρωτόδικο δικαστήριο είχε επιβάλει συνολική ποινή φυλάκισης 11 ετών και χρηματικό πρόστιμο 50.000 ευρώ μετατρεπόμενη προς 10 ευρώ την ημέρα και την έφεση να έχει αναστέλλουσα δύναμη στον 55χρονο Ιταλό.</p>
      <p>Στην ίδια υπόθεση κατηγορούνταν άλλα πέντε άτομα, τρία εκ των οποίων είχαν αθωωθεί στο πρωτόδικο δικαστήριο και ο τέταρτος αθωώθηκε στο Εφετείο, όπως έγινε προχθές και με τον 55χρονο Ιταλό.</p>
      <p>Το «κουβάρι» της υπόθεσης άρχισε να ξετυλίγεται στο τέλος Σεπτεμβρίου 2013 με τη σύλληψη από το προσωπικό του Λιμεναρχείου Κω των τεσσάρων εμπλεκομένων (των δύο Ιταλών ηλικίας 55 ετών, του 37χρονου Έλληνα και του 56χρονου Ιταλού) οι οποίοι εντοπίστηκαν να μεταφέρουν με πολυτελή θαλαμηγό μήκους 19 μέτρων ονόματι «Yani» και σημαίας Μάλτας 9 αλλοδαπούς, επτά εκ των οποίων από τη Συρία και δύο από το Ιράν.</p>
      <p>Σύμφωνα δε με ίδιες πληροφορίες, από τα στοιχεία που προέκυψαν από τις έρευνες, η «δράση» του κυκλώματος φέρεται να χρονολογείται ένα χρόνο πριν τη σύλληψη των εμπλεκομένων, ενώ μόνο στα τελευταία δύο ταξίδια φέρεται να μεταφέρθηκαν περισσότεροι από 30 παράνομοι μετανάστες.</p>
      <p>Συγκεκριμένα, οι συλληφθέντες κατηγορούνταν ότι ακόμη και μερικές ημέρες πριν τη σύλληψή τους είχαν μεταφέρει και πάλι με την ίδια θαλαμηγό 20 παράνομους μετανάστες τους οποίους και αποβίβασαν στην περιοχή Κέφαλος της Κω.</p>
    </article>
  </body>
</html>