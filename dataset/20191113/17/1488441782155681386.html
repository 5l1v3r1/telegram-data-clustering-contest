<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/13/honor-v30-appare-due-teaser-si-parla-5g-si-vede-la-tripla-fotocamera-posteriore-rettangolare-video-681445/"/>
    <meta property="og:site_name" content="AndroidWorld"/>
    <meta property="article:published_time" content="2019-11-13T17:14:02+00:00"/>
    <meta property="og:title" content="Honor V30 appare in due teaser: si parla di 5G e si vede la tripla fotocamera posteriore rettangolare (video)"/>
    <meta property="og:description" content="Honor, il marchio di proprietà Huawei, si sta preparando a lanciare quello che con tutta probabilità sarà il suo ultimo..."/>
  </head>
  <body>
    <article>
      <h1>Honor V30 appare in due teaser: si parla di 5G e si vede la tripla fotocamera posteriore rettangolare (video)</h1>
      <h2>Ci sarà anche una variante Pro?</h2>
      <address><time datetime="2019-11-13T17:14:02+00:00">13 Nov 2019, 17:14</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p><a href="https://www.androidworld.it/tag/honor/">Honor</a>, il marchio di proprietà <a href="https://www.androidworld.it/tag/huawei/">Huawei</a>, si sta preparando a lanciare quello che con tutta probabilità sarà <b>il suo ultimo top di gamma per questo 2019: <a href="https://www.androidworld.it/tag/honor-v30/">Honor V30</a></b>. La presentazione ufficiale è prevista per fine mese – per la precisione il 26 novembre – e l’azienda prova a stuzzicare l’attenzione pubblicando un paio di teaser che mostrano il prossimo telefono. A dire il vero <b>le immagini sono molto astratte e non si capisce molto</b>, ma ci sono almeno un paio di momenti brevi ma rivelatori.</p>
      <p>Il primo arriva dopo 3 secondi del primo filmato qui sotto e mostra inequivocabilmente il <b>comparto fotografico posteriore</b> di Honor V30. Come si vede chiaramente ci sono <b>tre sensori in verticale affiancati dal flash LED</b> e racchiusi in una cornice rettangolare (diversamente da <a href="https://www.androidworld.it/2019/11/09/honor-v30-europa-rumor-680012/">come era apparso qualche giorno fa</a>). I più attenti non si faranno sfuggire una certa somiglianza con <a href="https://www.androidworld.it/tag/samsung-galaxy-m30s/">Samsung Galaxy M30s</a>.</p>
      <p>Il secondo filmato aggiunge praticamente nulla, pur rimarcando la presenza del <a href="https://www.androidworld.it/tag/5g/">5G</a> e delle sue potenzialità abbinate alla potenza del telefono. Forse proprio questo aspetto potrebbe preludere al <b>lancio di una variante Pro</b>, che, stando alle voci che circolano in Rete, potrebbe essere <b>equipaggiata con ben 4 fotocamere sul retro</b>. In attesa di saperne di più vi lasciamo con un dettaglio (evidente a 0:06 del primo video): lo smartwatch che si vede potrebbe essere proprio l’atteso <b>Honor Watch Magic 2</b>, che venga presentato anche lui a fine mese?</p>
      <figure>
        <iframe src="https://www.youtube.com/embed/j4HjGgKVCD4" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/LFaUrHVx890" width="640" height="360" data-service="Youtube" scrolling="no"/>
      </figure>
      <p>Via: <a href="https://www.gizchina.com/2019/11/13/honor-v30-teased-in-two-short-videos-triple-camera-array-confirmed/">GizChina</a></p>
    </article>
  </body>
</html>