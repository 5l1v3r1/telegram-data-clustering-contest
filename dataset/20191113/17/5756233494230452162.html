<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621398/%D8%B1%D8%B3%D9%88%D9%84-%D8%AF%D8%A7%D9%86%DB%8C%D8%A7%D9%84%E2%80%8C%D8%B2%D8%A7%D8%AF%D9%87-%D8%B3%D9%84%D8%B7%D8%A7%D9%86-%D9%81%D9%88%D9%84%D8%A7%D8%AF-%D9%88-%D8%A7%D8%A8%D8%B1%D8%A8%D8%AF%D9%87%DA%A9%D8%A7%D8%B1-%D8%A8%D8%A7%D9%86%DA%A9%DB%8C-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T17:53:00+00:00"/>
    <meta property="og:title" content="رسول دانیال‌زاده، &quot;سلطان فولاد&quot; و ابربدهکار بانکی دستگیر شد"/>
    <meta property="og:description" content="یک عضو هیات رئیسه مجلس شورای اسلامی از بازداشت یکی از متهمین بزرگ مفاسد اقتصادی⁩ توسط سربازان گمنام امام زمان (عج) و برگرداندن او به کشور خبر داد."/>
  </head>
  <body>
    <article>
      <h1>رسول دانیال‌زاده، "سلطان فولاد" و ابربدهکار بانکی دستگیر شد</h1>
      <h2>سخنگوی قوه قضاییه اعلام کرد:</h2>
      <address>
        <time datetime="2019-11-13T17:53:00+00:00">13 Nov 2019, 17:53</time>
      </address>
      <p>
        <i>یک عضو هیات رئیسه مجلس شورای اسلامی از بازداشت یکی از متهمین بزرگ مفاسد اقتصادی توسط سربازان گمنام امام زمان (عج) و برگرداندن او به کشور خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رسول دانیال زاده مشهور به «سلطان فولاد» که از کشور فرار کرده بود دستگیر و به کشور بازگردانده شد.</p>
      <p>به گزارش <b>آفتاب‎نیوز</b>؛ خبرگزاری فارس با انتشار این خبر نوشته است: اواخر آذر ماه و اوایل دی ماه سال 95 بود که خبر دستگیری یک ابر بدهکار بر سر زبان‌ها افتاد. در ابتدا نام این فرد «ر.د» مطرح شده بود اما با کمی بررسی دقیق‌تر مشخص شد نام دقیق وی رسول دانیال زاده است.</p>
      <figure>
        <img src="https://aftabnews.ir/files/fa/news/1398/8/22/358986_648.jpg"/>
      </figure>
      <p>خبرگزاری صدا و سیما نیز به نقل از یک منبع آگاه نوشته است: این فرد که معروف به سلطان فولاد است، چند ماه پیش در جریان رسیدگی به یکی از پرونده‌های فساد مالی،​ از کشور متواری شده بود که بازداشت و به کشور بازگردانده شد. در ردیابی‌های پرونده این فرد، بدهی کلان بانکی دیده می‌شود.</p>
      <p>
        <b>سخنگوی قوه قضاییه: "رسول دانیال‌زاده" بدهکار کلان بانکی بازداشت شد</b>
      </p>
      <p>غلامحسین اسماعیلی، سخنگوی قوه قضاییه نیز در این باره گفت: رسول دانیال‌زاده، یکی از بدهکاران کلان بانکی کشور که در پرونده حسین فریدون به اتهام پرداخت رشوه محکوم شده و پس از دستگیری اکبر طبری به خارج از کشور گریخته بود، با طراحی و هدایت پاسداران گمنام امام زمان (عج) در سپاه به کشور بازگردانده شد. این فرد بیش از چهار هزار میلیارد تومان بدهی بانکی داشته است.</p>
      <p>خبرگزاری فارس نوشته است: با گذشت مدت اندکی از زمان رسیدگی به این پرونده مسئولان دستگاه قضایی بازداشت این فرد را تایید کرده و سخنگوی دستگاه قضا نیز عنوان کرد بررسی پرونده وی آغاز شده است. در همین راستا مشخص شد که دانیال زاده در پرونده خود بدهی کلان بانکی را دارد که برخی رقم آن را بیش از 2600 میلیارد تومان برآورد کرده بودند.</p>
      <p>پس از آن محسنی اژه‌ای سخنگوی وقت دستگاه قضایی کشور در نشستی خبری و در تاریخ 4 بهمن همان سال در خصوص دستگیری رسول دانیال‌زاده و اتهاماتش و ادعاهای برخی نمایندگان مجلس گفت: من شخصاً موافق بوده و هستم که برخی متهمین به صورت علنی محاکمه شوند و رسانه‌ها هم اجازه انتشار عکس، اتهامات وی و جزئیات دادگاه باشند. چرا وقتی سارقی که چند سابقه دارد نباید چهره او را نشان دهیم و یا فردی که چند هزار میلیارد تومان بدهی دارد چهره‌اش به جامعه نشان داده نشود ولی ما براساس قانون موظف به انجام این کار نیستیم و خود را تابع قانون می‌دانیم. شخصی که شما نام بردید دستگیر شده و تحقیقات از وی در مرحله انجام است.</p>
      <p>
        <b>فرار یکی از متهمان پرونده</b>
      </p>
      <p>پس از بازداشت دانیال زاده و آغاز رسیدگی به پرونده وی و پس از گذشت قریب به 4 ماه از دستگیری وی و برگزاری جلسات بازپرسی و تحقیق مشخص شده است یکی از متهمان کلان این پرونده قضایی که در چرخه فساد دانیال زاده نقش ایفا می‌کرده به خارج از کشور گریخت.</p>
      <p>
        <b>فرار دانیال‌زاده به بهانه درمان</b>
      </p>
      <p>در ابتدای مهرماه امسال بود که خبرهایی درخصوص فراری شدن رسول دانیال زاده از کشور گوش به گوش می‌شد.</p>
      <p>بررسی ها حکایت از آن داشت دانیال زاده که با قید وثیقه از زندان آزاد شده است به بهانه درمان بیماری اش از کشور خارج شده و بعد از گذشت بیش از سه ماه به کشور باز نگشته است.</p>
      <p>همین امر فرار رسول دانیال زاده را قطعی کرده و باعث شد موضوع فرار وی صحت پیدا کند.</p>
      <p>
        <b>بازداشت دانیال‌زاده و بازگشت به ایران</b>
      </p>
      <p>حالا پس از گذشت یک ماه از علنی شدن موضوع فرار دانیال زاده اخباری به گوش می‌رسد که این فرد در یکی از کشورها شناسایی شده و پس از دستگیری به ایران بازگردانده شده است.</p>
      <p>یک عضو هیات رئیسه مجلس شورای اسلامی از بازداشت یکی از متهمین بزرگ مفاسد اقتصادی توسط سربازان گمنام امام زمان (عج)و برگرداندن او به کشور خبر داد.</p>
      <p>احمد امیرآبادی فراهانی در صفحه شخصی خود در توییتر نوشت: «شنیده شده یکی از متهمین بزرگ <span dir="rtl"> مفاسد اقتصادی</span> که پس از چپاول اموال ملت به خارج از کشور گریخته بود، توسط سربازان گمنام امام زمان(عج) به کشور برگردانده شده، قطعا بعداز خبر دستگیری <span dir="rtl"> روح‌الله زم</span> این خبر نیز برای مردم امید آفرین و برای مفسدین نگران کننده است.»</p>
    </article>
  </body>
</html>