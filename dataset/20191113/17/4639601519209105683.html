<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/vimatv/g-mpampiniotis-sto-one-channel-ta-panepistimia-den-kindyneyoun-apo-foitites/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T17:05:36+00:00"/>
    <meta property="og:title" content="Γ. Μπαμπινιώτης στο One Channel: Τα πανεπιστήμια δεν κινδυνεύουν από φοιτητές"/>
    <meta property="og:description" content="Μιλώντας στο One Channel, ο κ. Μπαμπινιώτης χαρακτήρισε σωστή την άρση του πανεπιστημιακού ασύλου, ωστόσο εξέφρασε την επιφύλαξή του για το πώς μπορεί να εφαρμοστεί χωρίς να παρατηρηθούν ακραία φαινόμενα"/>
  </head>
  <body>
    <article>
      <h1>Γ. Μπαμπινιώτης στο One Channel: Τα πανεπιστήμια δεν κινδυνεύουν από φοιτητές</h1>
      <h2>Μιλώντας στο One Channel, ο κ. Μπαμπινιώτης χαρακτήρισε σωστή την άρση του πανεπιστημιακού ασύλου, ωστόσο εξέφρασε την επιφύλαξή του για το πώς μπορεί να εφαρμοστεί χωρίς να παρατηρηθούν ακραία φαινόμενα</h2>
      <address><time datetime="2019-11-13T17:05:36+00:00">13 Nov 2019, 17:05</time> by <a rel="author">ΤοΒΗΜΑ Team</a></address>
      <p>Την ανομία στα πανεπιστήμια, το καθεστώς ασύλου, καθώς και όσα διαδραματίστηκαν στην ΑΣΟΕΕ σχολίασε ο καθηγητής Γλωσσολογίας και πρώην Πρύτανης του Πανεπιστημίου Αθηνών, Γιώργος Μπαμπινιώτης.</p>
      <p>Μιλώντας στο One Channel, ο κ. Μπαμπινιώτης χαρακτήρισε σωστή την άρση του πανεπιστημιακού ασύλου, ωστόσο εξέφρασε την επιφύλαξή του για το πώς μπορεί να εφαρμοστεί χωρίς να παρατηρηθούν ακραία φαινόμενα.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>«Η άρση του ασύλου είναι μια τολμηρή και σωστή ενέργεια στο βαθμό που στοιχεί σε ό,τι ισχύει σε όλο τον κόσμο. Το θέμα είναι όμως πώς μπορεί αυτό να εφαρμοστεί χωρίς ακρότητες, οξύτητες και συγκρούσεις» είπε χαρακτηριστικά.</p>
      <p>Στο πλαίσιο αυτό υποστήριξε πως «πρέπει και στην Ελλάδα να ισχύσει αυτό που ισχύει σε όλα τα πανεπιστήμια, δηλαδή μια ηλεκτρονική κάρτα εισόδου σε όλους τους φοιτητές, καθηγητές και διοικητικούς».</p>
      <h3>Το πανεπιστήμιο δεν κινδυνεύει από τους φοιτητές</h3>
      <p>Σύμφωνα με τον κ. Μπαμπινιώτη, το πανεπιστήμιο δεν κινδυνεύει από τους φοιτητές, αλλά από τα εξωπανεπιστημιακά άτομα την πρόσβαση των οποίων -όπως είπε- πρέπει να αποκλείσουμε.</p>
      <p>Παράλληλα, χαρακτήρισε την ανάμειξη της πολιτικής με τα θέματα των πανεπιστημίων ζημιογόνα για τα πανεπιστήμια. «Όλα αυτά που παρακολουθούμε τώρα είναι εις βάρος της πανεπιστημιακής κανονικότητας και ομαλότητας. Δεν θα ήθελα οι πολιτικοί να έχουν ανάμειξη γιατί κομματικοποιούν την όλη διαδικασία» υπογράμμισε.</p>
      <p>Κληθείς να σχολιάσει δε τα όσα διαδραματίστηκαν στην ΑΣΟΕΕ, ο πρώην Πρύτανης του Πανεπιστημίου Αθηνών τόνισε πως τον ενόχλησε η εικόνα και διευκρίνισε πως δεν χρειαζόταν η επέμβαση της αστυνομίας, ενώ δεν ήταν και ορθή η ενέργεια των φοιτητών να σπάσουν τις αλυσίδες αφού είχε ληφθεί μια απόφαση από τη Σύγκλητο του Πανεπιστημίου.</p>
      <p>«Αυτά είναι όλα δυσάρεστα, απαράδεκτα και επικίνδυνα» είπε χαρακτηριστικά.</p>
      <figure>
        <iframe src="https://www.youtube.com/embed/5V36k8B_pbA" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.onetv.gr/ellada/g-mpampiniotis-sto-one-channel-sosti-i-arsi-tou-asylou-ta-panepistimia-den-kindyneyoun-apo-tous-foitites/">onetv.gr</a></p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>