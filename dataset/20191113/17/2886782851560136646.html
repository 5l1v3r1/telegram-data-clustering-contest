<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/13/negy-eve-tortent-a-parizsi-terrortamadas"/>
    <meta property="og:site_name" content="euronews"/>
    <meta property="article:published_time" content="2019-11-13T17:03:48+00:00"/>
    <meta property="og:title" content="Négy éve történt a párizsi terrortámadás"/>
    <meta property="og:description" content="A merényletekben összesen 130-an haltak meg. Fanciaország 4 év elteltével sem tud szabadulni a merényletek okozta sokktól."/>
  </head>
  <body>
    <article>
      <h1>Négy éve történt a párizsi terrortámadás</h1>
      <address><time datetime="2019-11-13T17:03:48+00:00">13 Nov 2019, 17:03</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/29/72/92/773x435_cmsv2_36c16623-1d5d-589e-8634-4548b9a79fb4-4297292.jpg"/>
      </figure>
      <p>A 2015. november 13-i párizsi terrortámadás 130 áldozatára emlékeztek a merényletek egyik helyszíne, a Bataclan nevű szórakozóhely előtt - ott haltak meg a legtöbben - egyenként olvasták fel az áldozatok neveit.</p>
      <p>A vérfürdő mind a hat helyszínén, a bároknál, éttermeknél és a labdarúgó-arénánál is koszorút helyeztek el, és egy perces csenddel tisztelegnek az elhunytak emléke előtt.</p>
      <p>"Emlékezzünk vissza, hol voltunk, mit csináltunk azokban a percekben. Emlékezzünk arra, mit ígértünk magunknak, hogy egységben maradunk, és sosem hagyjuk, hogy azok, akik ezt tették, győzzenek. Emlékezzünk ma november 13-ra és az áldozatokra" - írta a twitteren a francia elnök.</p>
      <p>A támadás a magát Iszlám Államnak nevező terrorszervezet összehangolt akciója volt.</p>
      <p>„A veszély, a fenyegetés mára változott, de a veszély szintje nem csökkent. Továbbra is nagyon ébernek kell lennünk. 2015-ben távolról tervelték ki a támadást, Szíriából és Irakból érkeztek a tettesek, akik végrehajtották a támadásokat. Most pedig már egy itteni fenyegetettséggel kell szembenéznünk, olyan szélsőségesekkel, akik nem feltétlenül köthetők az Iszlám Államhoz" - mondta Laurent Nunez belügyminisztériumi államtitkár.</p>
      <p>A 2015-ös támadás után François Hollande akkori francia elnök rendkívüli állapotot, és "könyörtelen háborút" hirdetett a terroristák ellen. Bejelentette, hogy újra bevezetik a határellenőrzést.</p>
    </article>
  </body>
</html>