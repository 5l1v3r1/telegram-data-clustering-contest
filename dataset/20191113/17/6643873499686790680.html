<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/wPkzMG/disse-fire-nordmennene-kan-bli-klare-for-em-denne-uken-men-de-spille"/>
    <meta property="og:site_name" content="Bergens Tidende"/>
    <meta property="article:published_time" content="2019-11-13T17:21:01+00:00"/>
    <meta property="og:title" content="Disse fire nordmennene kan bli klare for EM – men de spiller ikke for Norge"/>
    <meta property="og:description" content="Mens Norge skal spille to ganske så ubetydelige kamper, skal fire nordmenn ut i sin viktigste fotballuke noensinne."/>
  </head>
  <body>
    <article>
      <h1>Disse fire nordmennene kan bli klare for EM – men de spiller ikke for Norge</h1>
      <h2>Mens Norge skal spille to ganske så ubetydelige kamper, skal fire nordmenn ut i sin viktigste fotballuke noensinne.</h2>
      <address><time datetime="2019-11-13T17:21:01+00:00">13 Nov 2019, 17:21</time> by <a rel="author">Sebastian Backe Eriksen</a></address>
      <p>Både Herolind Shala, Bersant Celina, Elba Rashani og Valon Berisha har vokst opp i Norge og gått gradene i norske klubber.</p>
      <p>De tre førstnevnte har også aldersbestemte landskamper for Norge, mens Berisha i tillegg har 20 kamper for Norges A-landslag.</p>
      <p>De siste årene har de derimot vært viktige brikker for Kosovo, og denne uken er alle fire med når nasjonen har mulighet til å gå til et internasjonalt mesterskap for første gang.</p>
      <p>
        <a href="https://www.bt.no/sport/i/y3J21r/oekende-interesse-for-landslaget-vi-ser-en-gjeng-som-elsker-aa-spille">Les også<br/>Økende interesse for landslaget: – Vi ser en gjeng som elsker å spille for Norge</a>
      </p>
      <details>
        <summary>Fakta<br/>EM-kvalifisering gruppe A</summary>
        <p><b>1</b>. England, 15 poeng</p>
        <p><b>2.</b> Tsjekkia, 12 poeng</p>
        <p><b>3. </b>Kosovo, 11 poeng</p>
        <p><b>4.</b> Montenegro, 3 poeng</p>
        <p><b>5.</b> Bulgaria, 3 poeng</p>
        <p>De to beste lagene går til EM.</p>
        <p>
          <b>Gjenstående kamper:</b>
        </p>
        <p>Torsdag: England-Montenegro (20.45), Tsjekkia-Kosovo (20.45). Søndag: Kosovo-England (18.00), Bulgaria-Tsjekkia (18.00)</p>
      </details>
      <figure>
        <img src="https://images.sacdn.no/v2/images/5d37f7e2-14f3-4237-94a4-31ee7eb5aada?fit=crop&amp;h=1251&amp;w=1900&amp;s=c1c60ce32eba0f01e657c22c9a5d2be18df10ba0"/>
        <figcaption>Valon Berisha (t.h.) og Bersant Celina er norske, men spiller landskamper for Kosovo. Her feirer de begge Berishas scoring mot England i september.<cite>ANDREW BOYERS / Reuters</cite></figcaption>
      </figure>
      <h3>Ung fotballnasjon</h3>
      <p>Faktum er at Kosovo har satt seg selv i en posisjon der de har EM-plassen i egne hender. Det er riktignok to vanskelige kamper som gjenstår, og begge må helst vinnes. Torsdag venter Tsjekkia borte, mens England kommer på besøk søndag.</p>
      <p>– For hver kamp som går nå, blir det den største kampen i Kosovos historie. Akkurat nå er Tsjekkia den viktigste kampen. Gjør vi jobben der, kan vi avgjøre alt selv hjemme mot England, sier Odd-spiller Elba Rashani til Aftenposten.</p>
      <p>Kosovo har aldri vært i et internasjonalt mesterskap før. Tatt i betraktning landets korte historie, er det kanskje ikke så rart. Kosovo ble erklært uavhengig fra Serbia så sent som i 2008, og fotballandslagets historie er enda kortere.</p>
      <p>Den fotballgale nasjonen måtte vente helt til 2016 før de ble godkjent som medlemmer av FIFA og UEFA. VM i 2018 var altså første mulighet for Kosovo til å kvalifisere seg til et internasjonalt mesterskap. Det endte med ett poeng på ti kamper og sisteplass i gruppen.</p>
      <p>
        <a href="https://www.bt.no/sport/i/mRxl8v/fire-fra-norske-klubber-i-faeroeyenes-tropp-mot-norge">Les også<br/>Fire fra norske klubber i Færøyenes tropp mot Norge</a>
      </p>
      <details>
        <summary>Fakta<br/>Berisha, Rashani, Celina og Shala</summary>
        <p><b>Valon Berisha (26):</b> Oppvokst i Egersund. Spiller nå for Lazio. Har 53 aldersbestemte landskamper for Norge, og 20 A-landskamper. 18 landskamper for Kosovo.</p>
        <p><b>Elba Rashani (26):</b> Oppvokst i Kragerø. Spiller nå for Odd. Har 32 aldersbestemte landskamper for Norge. 9 landskamper for Kosovo.</p>
        <p><b>Bersant Celina (23):</b> Oppvokst i Drammen. Spiller nå for Swansea. Har 16 aldersbestemte landskamper for Norge. 18 landskamper for Kosovo.</p>
        <p><b>Herolind Shala (27):</b> Oppvokst i Skien. Spiller nå for Vålerenga. Har 3 aldersbestemte landskamper for Norge. 16 landskamper for Kosovo.</p>
      </details>
      <figure>
        <img src="https://images.sacdn.no/v2/images/61e0248e-8e5a-460d-851f-17d641443000?fit=crop&amp;h=1291&amp;w=1900&amp;s=a436a774e8b8081f940294e0eb3b05abdf61f345"/>
        <figcaption>Elbasan Rashani (26) etter scoring mot Bulgaria. Han spiller til daglig i Odd og har flere U21-landskamper for Norge.<cite>STOYAN NENOV / Reuters/NTB scanpix</cite></figcaption>
      </figure>
      <h3>Lidenskapelig nasjon</h3>
      <p>Aftenposten ringer Rashani dagen før avreise til Tsjekkia. Han og resten av landslaget har allerede vært et par dager i Kosovo for å forberede seg. Han forteller at det merkes i gatene at det er noe stort på gang.</p>
      <p>– Det er ganske ville tilstander her nede nå. Kosovoalbanere er stolte og lidenskapelige, og interessen rundt fotballandslaget har vært enorm i det siste. Det vi har fått til det siste året blir lagt merke til.</p>
      <p>I fjor høst vant Kosovo gruppen sin i Nations League. Dermed får de uansett en god mulighet til å kvalifisere seg til EM i 2020, selv om det ikke skulle gå veien denne uken.</p>
      <p>– Hovedmålet vårt har hele tiden vært å kvalifisere oss gjennom Nations League, så skulle den vanlige EM-kvaliken være en bonus. Men nå som vi er i denne posisjonen, så vil vi så klart kvalifisere oss allerede nå, sier Rashani.</p>
      <p>
        <a href="https://www.bt.no/sport/i/pLXLlG/valon-berisha-scoret-to-mot-england-i-maalfest">Les også<br/>Valon Berisha scoret to mot England i målfest</a>
      </p>
      <figure>
        <img src="https://images.sacdn.no/v2/images/4c092514-ab5a-419c-b8d1-2d96b43b8907?fit=crop&amp;h=1833&amp;w=1369&amp;s=a2d642f6a32df8c617c87651084ced7459ead317"/>
        <figcaption>Herolind Shala (t.v.) spiller i Vålerenga og har tidligere spilt for flere norske klubber. Også han har valgt å spille landslagsfotball for Kosovo. Her i duell med danske Martin Braithwaite.<cite>Visar Kryeziu / TT / AP / NTB scanpix</cite></figcaption>
      </figure>
      <p>Odd-spilleren har selv vært en sterk bidragsyter til Kosovos kvalikeventyr. Rashani ble den store helten med overtidsscoring borte mot Bulgaria, og startet også i 2–1-seieren i hjemmekampen mot Tsjekkia.</p>
      <p>Og selv om Kosovo har levert over forventningene i det som mange mener er blant de tøffere gruppene, er ikke Rashani overrasket over oppturen.</p>
      <p>– Det er spillere her som til vanlig spiller i de største ligaene i verden. I tillegg er det så mange vinnerskaller her, så ingen ting overrasker meg med dette laget lenger.</p>
      <p>Hva som venter ham og resten av laget i Kosovo hvis de slår Tsjekkia torsdag kveld, prøver han å la være å tenke på.</p>
      <p>– Kosovoalbanere er veldig gode på å lage stemning, så det blir nok ellevilt her mot England til søndag uansett. Men for oss spillere er det Tsjekkia som gjelder nå, og for at England-kampen skal ha noen betydning, er vi avhengige av å gjøre en god prestasjon der først, sier Elba Rashani.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/vQGBAw/minnestund-i-fana-kirke-han-doede-uten-at-noen-fikk-ta-farvel-med-ha"/>
        <a href="https://www.bt.no/nyheter/lokalt/i/MRXe6m/kjetil-skal-stroe-veier-til-langt-paa-natt"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/70ooxK/alf-sto-i-doeren-paa-ugla-i-37-aar"/>
        <a href="https://www.bt.no/btmeninger/kommentar/i/jdxek9/kva-var-det-ropstad-proevde-paa"/>
        <a href="https://www.bt.no/nyheter/lokalt/i/opxedV/ansatte-i-akasia-kaos-og-altfor-faa-folk"/>
      </related>
      <ol>
        <li>
          <a href="https://www.bt.no/tag/Kosovos_herrelandslag_fotball">Kosovos herrelandslag fotball</a>
        </li>
        <li>
          <a href="https://www.bt.no/tag/Kosovo">Kosovo</a>
        </li>
        <li>
          <a href="https://www.bt.no/tag/Landslag">Landslag</a>
        </li>
      </ol>
    </article>
  </body>
</html>