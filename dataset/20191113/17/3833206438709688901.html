<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Turskite-seriali-zavzemat-sveta-913613"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T17:22:00+00:00"/>
    <meta property="og:title" content="Турските сериали завземат света!"/>
    <meta property="og:description" content="Турция се нарежда на второ място в света след САЩ по износ на телевизионни сериали, по данни на разп..."/>
  </head>
  <body>
    <article>
      <h1>Турските сериали завземат света!</h1>
      <address>
        <time datetime="2019-11-13T17:22:00+00:00">13 Nov 2019, 17:22</time>
      </address>
      <p>Турция се нарежда на второ място в света след САЩ по износ на телевизионни сериали, по данни на разпространителите. По онлайн износ тя заема място след най-големите износителки - Великобритания, САЩ, Франция и Германия, съобщават от БТА.</p>
      <p>Турските сериали се гледат от над 700 милиона зрители от Русия до Китай, от Корея до Латинска Америка.</p>
      <p>Наред с тюркоезичните републики, турските сериали заемат водещо място в рейтингите на балканските и европейските страни като България, Албания, Полша, Сърбия, Унгария и др.</p>
      <p>Чили, Мексико и Аржентина също са сред страните, където се изнасят най-много турски сериали.</p>
      <p>През 2023 г. Турция планира да постигне един милиард долара приход от износа на сериали и филми.</p>
      <p>Началото на износа на турските сериали се слага през 1981 г. с първия сериал "Забраненият плод", който е продаден във Франция.</p>
      <p>През 2005 г. сериалът "Перла" с Къванч Татлътуг и Сонгюл Йоден е изнесен в редица балкански страни, включително и в България.</p>
      <p>В арабските страни финалният епизод на "Перла" е гледан от 85 милиона зрители.</p>
      <p>Тези сериали се гледат от милиони зрители и в Саудитска Арабия и Египет, където са забранени на екрана, но се гледат онлайн.</p>
      <p>Хитовият сериал "Хиляда и една нощ" с Брегюзар Корел и Халит Ергенч шества в около 80 страни.</p>
      <p>Специалистите преценяват тази лента като първия турски сериал, който придобива глобална известност и помита всички предишни рейтинги.</p>
      <p>Първенството в рейтинга на турските сериали държи "Великолепният век" с Халит Ергенч и Мерйем Узерли, който е гледан досега от над 500 милиона зрители по цял свят, включително и в Япония.</p>
      <p>Личности от различни сектори - като се започне от политици и се стигне до футболистите са фенове на турските сериали.</p>
      <p>Привлекателни особено за младите хора и голямо улеснение е фактът,че се излъчват и в интернет- в Ютюб и Нетфликс.</p>
      <p>Броят на зрителите на турските сериали в интернет надхвърля 150 милиона души в над 190 страни.</p>
      <p>Благодарение на сериалите млади изпълнители станаха най-популярните личности не само в Турция, но и в в десетки страни по света - Берен Саат, Туба Бююкюстюн, Бергюзар Корел, Къванч Татлътуг, Чагатай Улусой, Мерйем Узерли са само малка част от тях.</p>
    </article>
  </body>
</html>