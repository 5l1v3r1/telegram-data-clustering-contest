<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621395/%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%B3%D9%BE%D8%A7%D9%87%D8%A7%D9%86-%D8%A2%D9%BE%D8%B4%D9%86-%D9%82%D8%B1%D8%A7%D8%B1%D8%AF%D8%A7%D8%AF-%DB%B6-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C-%DB%B5%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T17:30:00+00:00"/>
    <meta property="og:title" content="مدیرعامل سپاهان: آپشن قرارداد ۶ پرسپولیسی ۵۰ میلیارد است"/>
    <meta property="og:description" content="مدیرعامل سپاهان می‌گوید که آپشن قرارداد ۶ بازیکن پرسپولیس برابر با کل بودجه زردپوشان اصفهانی است."/>
  </head>
  <body>
    <article>
      <h1>مدیرعامل سپاهان: آپشن قرارداد ۶ پرسپولیسی ۵۰ میلیارد است</h1>
      <h2>مبلغ قرارداد استنلی از پارسال کمتر است</h2>
      <address>
        <time datetime="2019-11-13T17:30:00+00:00">13 Nov 2019, 17:30</time>
      </address>
      <p>
        <i>مدیرعامل سپاهان می‌گوید که آپشن قرارداد ۶ بازیکن پرسپولیس برابر با کل بودجه زردپوشان اصفهانی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مسعود تابش، مدیرعامل سپاهان صبح چهارشنبه در حاشیه همایش بین‌المللی فوتبال کلینیک در جمع خبرنگاران درباره وضعیت قلعه‌نویی اظهار کرد: این سوال شما یک طوری است! او آنفلونزای شدید داشت و حتی نتوانست در تمرین حاضر شود و به همین دلیل بازیکنان را به خانه فرستادیم. آقای قلعه‌نویی واقعا نمی‌توانست به همایش بیاید و در تماس تلفنی‌ای که دیروز با او داشتم گفت که بهتر است ولی حالش خوب نبود.</p>
      <p>او درباره شرایط سپاهان گفت: وضعیت‌مان بد نیست و با گذشت ۱۰ بازی در صدر جدول هستیم. این جدول کاذب است و قطعا دچار تغییرات می‌شود. البته امیدوارم جایگاه سپاهان تغییر نکند و موفق باشیم اما تیم‌های خوب دیگر هم به دنبال نتیجه گرفتن هستند.</p>
      <figure>
        <img src="https://aftabnews.ir/files/fa/news/1398/8/22/358980_175.jpg"/>
      </figure>
      <p>مدیرعامل سپاهان درباره دیدار آینده این تیم مقابل استقلال بیان کرد: همانطور که فرمودید استقلال تیم خوبی است و مشخص است که با آن‌ها خوب کار شده است. استقلال تیم جوانی در اختیار دارد و قطعا تقابل با این تیم بازی خوبی خواهد شد. تیم ما آماده است و امیدوارم در درجه اول بازی جوان‌مردانه و تماشاگر پسندی را شاهد باشیم. امتیاز این بازی برای هر دو تیم اهمیت زیادی دارد و ما تمام تلاش‌مان را می‌کنیم.</p>
      <p>تابش درباره مصاحبه‌ای که از او منتشر شد مبنی بر این که آپشن قرارداد شش بازیکن پرسپولیس به اندازه کل بودجه سپاهان است، توضیح داد: من این صحبت را بدون مقدمه نگفتم. از من سوال کردند که آقای کالدرون گفتند که بازی‌ها مهندسی‌شده است و به تیم متمول اصفهانی اشاره کردند. ما هم گفتیم که اگر متمول هستیم، شما که از ما خیلی ثروتمندتر هستید. چون در یک برنامه زنده تلوزیونی دیدم که ۶ بازیکن پرسپولیس ۵۰ میلیارد تومان آپشن دارند ولی کل بودجه ما ۵۰ میلیارد است. این در حالی است که ۵۰ میلیارد تومان برای ۸۰ تیمی است که سپاهان در اختیار دارد ولی برخی باشگاه‌ها تنها یک تیم فوتبال دارند.</p>
      <p>او در ادامه در پاسخ به این سوال که چرا فدراسیون فوتبال به اظهارات مربیان مبنی بر مهندسی شدن لیگ برتر واکنش نشان نمی‌دهد و هم‌چنین راجع به پرونده قلعه‌نویی در کمیته اخلاق تصریح کرد: من دوست ندارم راجع به تیم‌های دیگر صحبت کنم. حتما آقای قلعه‌نویی می‌روند و پاسخ می‌دهند. ایشان هم گفتند که بازی‌ها مهندسی‌ شده است، مگر نگفتند؟</p>
      <p>مدیرعامل سپاهان درباره شائبه‌ای که پس از تغییر زمان بازی استقلال و نساجی پیش از دیدار آبی‌پوشان مقابل سپاهان مبنی بر این که زمان استراحت استقلالی‌ها قبل از دیدار با تیم اصفهانی کم‌تر شود، گفت: فکر می‌کنم این‌ها توهم است و این‌طور نیست. حواشی اطراف تیم ما زیاد است اما خود ما حاشیه نداریم.</p>
      <p>تابش درباره روند تمدید قرارداد بازیکنانش توضیح داد: تمامی بازیکنان ما قرارداد کوتاه‌مدت ندارند. اکثر بازیکنان زیر ۲۵ سال ما بالای سه سال قرارداد دارند و در مورد بازیکنان بالای ۲۵ سال هم دو، سه ساله قرارداد دارند. هیچ کدام از بازیکنان ما قراداد یک ساله ندارند، همانطور که قرارداد استنلی دو ساله است.</p>
      <p>او درباره مبلغ قرارداد استنلی کی‌روش و کومان خاطرنشان کرد: قراردادهای آن‌ها معقول است و حتی از قرارداد سال گذشته‌شان هم پایین‌تر است.</p>
      <p>مدیرعامل سپاهان هم‌چنین راجع به دیدار حساس تیم‌ملی مقابل عراق بیان کرد: بازی حساسی است و آرزو می‌کنم که تیم ایران برنده شود. به نظرم حق ایران بود که بازی در عراق برگزار نشود. امیدوارم ایران مقابل عراق پیروز شود و پیش‌بینی من این است که ایران با اختلاف دو گل برنده می‌شود.</p>
      <p>تابش در پایان در پاسخ به این سوال که چرا همان‌طور که مسوولان تبریزی از خطیبی در برابر فحاشی‌ها در استادیوم حمایت کردند، مسوولان اصفهانی از قلعه‌نویی حمایتی نکردند، گفت: مسوولان اصفهان از قلعه‌نویی حمایت کردند. حتما افرادی که این صحبت‌ها را کردند در جریان نبودند.</p>
    </article>
  </body>
</html>