<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/nu-announces-partial-roll-back-in-fee-hike-after-massive-protests-students-refuse-to-end-stir56y76.html"/>
    <meta property="og:site_name" content="DoolNews"/>
    <meta property="article:published_time" content="2019-11-13T17:21:00+00:00"/>
    <meta property="og:title" content="ജെ.എന്‍.യു ഫീസ് വര്‍ധന വെട്ടികുറച്ച നടപടി തട്ടിപ്പെന്ന് വിദ്യാര്‍ത്ഥികള്‍; സമരം തുടരും"/>
    <meta property="og:description" content="JNU National News India ന്യൂദല്‍ഹി: വിദ്യാര്‍ത്ഥി പ്രക്ഷോഭത്തിന് പിന്നാലെ ജെ.എന്‍.യുവിലെ ഹോസ്റ്റല്‍ ഫീസ് വര്‍ധന ഭാഗികമായി പിന്‍വലിച്ചു. ജെ.എന്‍.യു എക്‌സിക്യൂട്ടീവ് കമ്മിറ"/>
  </head>
  <body>
    <article>
      <h1>ജെ.എന്‍.യു ഫീസ് വര്‍ധന വെട്ടികുറച്ച നടപടി തട്ടിപ്പെന്ന് വിദ്യാര്‍ത്ഥികള്‍; സമരം തുടരും</h1>
      <address><time datetime="2019-11-13T17:21:00+00:00">13 Nov 2019, 17:21</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: വിദ്യാര്‍ത്ഥി പ്രക്ഷോഭത്തിന് പിന്നാലെ ജെ.എന്‍.യുവിലെ ഹോസ്റ്റല്‍ ഫീസ് വര്‍ധന ഭാഗികമായി പിന്‍വലിച്ചു. ജെ.എന്‍.യു എക്‌സിക്യൂട്ടീവ് കമ്മിറ്റിയുടേതാണ് തീരുമാനം. എന്നാല്‍ ഇപ്പോഴത്തെ തീരുമാനം വ്യാജവും തട്ടിപ്പുമാണെന്നാണ് വിദ്യാര്‍ത്ഥി യൂണിയന്റെ പ്രതികരണം.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ഒക്ടോബര്‍ നാലിന് സര്‍വകലാശാല പുറത്തിറക്കിയ ഹോസ്റ്റല്‍ മാനുവലില്‍ മെസ് സെക്യൂരിറ്റിയായി കൊടുക്കേണ്ട തുക 5500ല്‍ നിന്നും 12000 രൂപയാക്കി വര്‍ധിപ്പിച്ചിരുന്നു. കൂടാതെ ഹോസ്റ്റല്‍ ഫീസ് ഒറ്റക്കുള്ള റൂമിന് 20ല്‍ നിന്നും 600 ആയും രണ്ടില്‍ കൂടുതല്‍ വിദ്യാര്‍ഥികള്‍ താമസിക്കുന്ന റൂമിന് 10 രൂപയില്‍ നിന്നും 300 രൂപയായി വര്‍ധിപ്പിച്ചിരുന്നു. ഒപ്പം ഹോസ്റ്റല്‍ അറ്റകുറ്റപ്പണികള്‍ക്ക് വേണ്ടി 1700 രൂപ വീതം വിദ്യാര്‍ഥികള്‍ അടക്കുകയും ചെയ്യണമെന്നും തീരുമാനിച്ചിരുന്നു. ഇതിനെതിരെ എ.ബി.വി.പി ഒഴികെയുള്ള വിദ്യാര്‍ത്ഥി സംഘടനകള്‍ രംഗത്തെത്തിയിരുന്നു. അവസാന നിമിഷമാണ് എ.ബി.വി.പി വിദ്യാര്‍ത്ഥി സമരത്തിനോട് ഐക്യപ്പെട്ടത്.</p>
      <related>
        <a href="https://www.doolnews.com/support-jnu-calicut-university-sfi-protest-against-centrel-minister-sanjay-shamrao-dhotre-343.html?utm_source=doolnews&amp;utm_medium=related"/>
      </related>
      <p>എന്നാല്‍ ജെ.എന്‍.യു എക്‌സിക്യൂട്ടീവ് കമ്മിറ്റിയുടെ പുതിയ തീരുമാന പ്രകാരം കൂടുതല്‍ വിദ്യാര്‍ഥികള്‍ താമസിക്കുന്ന റൂമിന് 100 രൂപയും ഒരാള്‍ താമസിക്കുന്ന റൂമിന് 200 രൂപയും ആയാണ് കുറച്ചത്. പക്ഷെ ഹോസ്റ്റല്‍ അറ്റകുറ്റപ്പണികള്‍ക്ക് വേണ്ടി 1700 രൂപ വീതം വിദ്യാര്‍ഥികള്‍ അടക്കണം എന്ന തീരുമാനത്തില്‍ മാറ്റമൊന്നും ഉണ്ടായിട്ടില്ല. സാമ്പത്തികമായി പിന്നാക്കം നില്‍ക്കുന്ന വിദ്യാര്‍ത്ഥികള്‍ക്ക് സഹായം നല്‍കാനും തീരുമാനിച്ചിട്ടുണ്ട്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/GhfkI6NUyWk" width="500" height="375" data-service="Youtube" scrolling="no"/>
      </figure>
    </article>
  </body>
</html>