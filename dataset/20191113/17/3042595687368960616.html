<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/derfor-har-hun-flytta-ut/71815965"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T17:29:04+00:00"/>
    <meta property="og:title" content="Derfor har hun flytta ut"/>
    <meta property="og:description" content="Jørgine Massa Vasstrand (30) har tatt inn på hotell for å bruke mest mulig tid på dansesenteret før lørdagens finale."/>
  </head>
  <body>
    <article>
      <h1>Derfor har hun flytta ut</h1>
      <h2>Jørgine Massa Vasstrand (30) har tatt inn på hotell for å bruke mest mulig tid på dansesenteret før lørdagens finale.</h2>
      <address><time datetime="2019-11-13T17:29:04+00:00">13 Nov 2019, 17:29</time> by <a rel="author">Anniken Aronsen</a></address>
      <p>Årets sesong av «Skal vi danse» ender på lørdag, etter at tolv deltakere har herda parketten i dansestudioet på Nydalen uke etter uke.</p>
      <p>Hvem som kan strekke armene i været på lørdag gjenstår å se, men det er ingen tvil om at det er to konkurransehoder som kommer til å gi alt under finalen.</p>
      <p>Jørgine Massa Vasstrand (30) gir seg aldri uten kamp, og hun legger som vanlig hundre prosent innsats inn mot det avgjørende øyeblikket.</p>
      <h3>Flyttet ut</h3>
      <p>Om det så betyr at hun ikke får være med familien sin.</p>
      <p>
        <b>- Denne uka her har jeg bodd på hotell. Vi har flytta fra hverandre, sier hun til når Dagbladet møter henne for å ta tempen på finalenervene.</b>
      </p>
      <p>Ektemannen Morten Sundli (29) har derfor ansvar for de tre barna Filippa (10), Sokrates (6) og Milano (1) - <a href="https://www.seher.no/kjendis/ble-mamma-for-tredje-gang/70028295#_ga=2.168118309.500803811.1573484665-2040253634.1573195597">sistnevnte som de i fjor ble foreldre til</a> - hjemme på Jessheim.</p>
      <p>- Han støtter det hundre prosent. Nå er det all inn for å prøve å vinne «Skal vi danse». Vi er her til ti-elleve på kvelden, og starter på igjen klokka ni om morgenen. Da er det ingen vits i å dra hjem for å ikke treffe noen, for så å dra tilbake, forklarer Vasstrand.</p>
      <figure>
        <img src="https://dbstatic.no/71816206.jpg?imageId=71816206&amp;x=11.923509561305&amp;y=18.618618618619&amp;cropw=72.328458942632&amp;croph=57.957957957958&amp;width=643&amp;height=387"/>
        <figcaption><b>FINALEKVARTETTEN:</b> Nadya Khamitskaya, Aleksander Hetland, Jørgine Massa Vasstrand og Jørgen Nilsen er klar for å sende sjokkbølger over dansegulvet lørdag. Foto: Henriette Eilertsen/Dagbladet Vis mer</figcaption>
      </figure>
      <h3>Dårlig samvittighet</h3>
      <p>Hun legger imidlertid ikke skjul på at det har sin pris å være borte fra familien.</p>
      <p>- Nå er det ei uke igjen med dårlig samvittighet for min del. De får savne mamma litt, så skal jeg ta igjen den tapte tida så snart alt dette er ferdig, sier hun.</p>
      <p>For Filippa er det bare stas at mamma er med på danseprogrammet, og Vasstrand får full støtte fra datteren som håper hun går helt til topps.</p>
      <p>
        <b>- Sokrates derimot synes «Skal vi danse» er noe dritt, og gleder seg bare til det er ferdig, sier hun lattermildt.</b>
      </p>
      <p>- Milano har vel ikke noe tidsperspektiv, men jeg tror nok det blir deilig for ham å få igjen mamma.</p>
      <h3>Ville ikke spå vinner</h3>
      <p>Som kjent forrige lørdag var det <a href="https://www.dagbladet.no/kjendis/snytt-for-finaleplass/71801125">Victor Sotberg som ble feid av parketten</a> etter å ha møtt Aleksander Hetland i danseduell.</p>
      <p>- Det står fire verdige dansere i finalen nå, og jeg tror det kan bli veldig tett. Jeg vil helst ikke svare på hvem jeg tror skal vinne, for det er vanskelig å anslå, sa Youtuberen etter at nederlaget var et faktum.</p>
      <p>Den tidligere VM-vinneren i svømming kommer nok til å gi Vasstrand hard konkurranse på lørdag. Han har en rekke toppkarakterer fra dommerne i baklomma når han tar med seg vinnerinstinktet foran skjermen lørdag.</p>
    </article>
  </body>
</html>