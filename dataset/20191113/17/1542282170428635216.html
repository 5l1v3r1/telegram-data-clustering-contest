<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/13/prodromou-ksekathari-politiki-voulisi-proedros-trimeri"/>
    <meta property="og:site_name" content="euronews"/>
    <meta property="article:published_time" content="2019-11-13T17:57:53+00:00"/>
    <meta property="og:title" content="Προδρόμου: Με ξεκάθαρη πολιτική βούληση ο Πρόεδρος στην τριμερή"/>
    <meta property="og:description" content="Mε καλή θέληση και ξεκάθαρη πολιτική βούληση, προσέρχεται στην τριμερή με Ακιντζί και Γκουτέρες ο Πρόεδρος της Κυπριακής Δημοκρατίας"/>
  </head>
  <body>
    <article>
      <h1>Προδρόμου: Με ξεκάθαρη πολιτική βούληση ο Πρόεδρος στην τριμερή</h1>
      <address><time datetime="2019-11-13T17:57:53+00:00">13 Nov 2019, 17:57</time> by <a rel="author">euronews </a></address>
      <p>Ο Κυβερνητικός Εκπρόσωπος, Πρόδρομος Προδρόμου, δήλωσε σήμερα ότι ο Πρόεδρος της Κυπριακής Δημοκρατίας, Νίκος Αναστασιάδης, θα προσέλθει στη συνάντηση με το ΓΓ του ΟΗΕ Αντόνιο Γκουτέρες και τον Τουρκοκύπριο ηγέτη Μουσταφά Ακιντζί, στο Βερολίνο, στις 25 Νοεμβρίου, με καλή θέληση και ξεκάθαρη πολιτική βούληση για να συμφωνηθούν τα επόμενα βήματα και εξέφρασε την ελπίδα ότι θα υπάρξει εποικοδομητική συνεργασία ούτως ώστε να ξεκινήσουν οι διαπραγματεύσεις το συντομότερο δυνατόν.</p>
      <p>Σε δηλώσεις του μετά τη συνεδρία του Εθνικού Συμβουλίου, στο Προεδρικό, ο κ. Προδρόμου ανέφερε επίσης ότι κατά τη συνεδρία οι πολιτικοί αρχηγοί έτυχαν ενημέρωσης για το περιεχόμενο υπομνήματος που κατέθεσε στη Γραμματεία του ΟΗΕ ο Πρόεδρος Αναστασιάδης και τις επαφές και πληροφορίες σχετικά με την συνέχιση των διαπραγματεύσεων στο Κυπριακό, την συγκεκριμενοποίηση του νομικού πλαισίου για τα μέτρα αναφορικά με τις έκνομες ενέργειες της Τουρκίας στην κυπριακή ΑΟΖ από το Συμβούλιο Εξωτερικών Υποθέσεων της ΕΕ, καθώς και για τις διαβουλεύσεις που γίνονται με την Κομισιόν για ενεργοποίηση του φακέλου του χαλουμιού.</p>
      <p>«Ο Πρόεδρος της Δημοκρατίας ενημέρωσε τους πολιτικούς αρχηγούς για όλες τις εξελίξεις, όλες τις προετοιμασίες που γίνονται σχετικά με την συνάντηση που θα έχει με τον ΓΓ και τον Τουρκοκύπριο ηγέτη, στο Βερολίνο, στις 25 του μήνα», είπε στις δηλώσεις του.</p>
      <p>Συγκεκριμένα, ανέφερε ο Κυβερνητικός Εκπρόσωπος, «ο Πρόεδρος της Δημοκρατίας ενημέρωσε για το υπόμνημα το οποίο έχει υποβληθεί από την πλευρά του προς τη Γενική Γραμματεία, αυτό το οποίο ζητούσε το Συμβούλιο Ασφαλείας να κατατεθεί μαζί με την έκθεση καλών υπηρεσιών του ΓΓ».</p>
      <p>Ενημέρωσε, πρόσθεσε, «για όλες τις επαφές που γίνονται με τα Ηνωμένα Έθνη αλλά και για όλες τις πληροφορίες που υπάρχουν σχετικά με την συνέχιση των διαπραγματεύσεων για το Κυπριακό».</p>
      <p>Εκείνο που έχει σημασία, τόνισε ο κ. Προδρόμου, «είναι ότι ο Πρόεδρος της Δημοκρατίας, θα πάει στην συνάντηση στο Βερολίνο με τον ΓΓ με καλή θέληση και με ξεκάθαρη πολιτική βούληση για να συζητηθούν και να συμφωνηθούν τα επόμενα βήματα».</p>
      <p>«Η δική μας πλευρά θεωρεί ότι μπορούν να συμφωνηθούν οι όροι αναφοράς στη βάση της συνεννόησης που είχε γίνει από τις 9 Αυγούστου με τον Τουρκοκύπριο ηγέτη, με βάση τους τρεις γνωστούς άξονες», είπε. «Θα μπορούσαμε να έχουμε τώρα τους όρους αναφοράς όπως έχει ζητήσει ο ΓΓ όπως επίσης θα μπορούσε να συγκληθεί και η άτυπη διάσκεψη η οποία έχει προταθεί να γίνει με το σχήμα των συμμετεχόντων στη διάσκεψη του Κραν Μοντανά προκειμένου να αποφασιστούν και οι διαδικασίες για την επανέναρξη των διαπραγματεύσεων το ταχύτερο δυνατό», σημείωσε ο Εκπρόσωπος.</p>
      <p>Αυτή είναι η θέση του Προέδρου της Δημοκρατίας, πρόσθεσε, εκφράζοντας την ελπίδα ότι «θα υπάρξει εποικοδομητική συνεργασία στη συνάντηση στο Βερολίνο ούτως ώστε να ξεκινήσουν οι διαπραγματεύσεις το συντομότερο δυνατόν».</p>
      <p>Ο Κυβερνητικός Εκπρόσωπος συνέχισε λέγοντας ότι οι πολιτικοί αρχηγοί «έτυχαν επίσης ενημέρωσης και από τον Υπουργό Εξωτερικών για τις αποφάσεις που συγκεκριμενοποιήθηκαν με το νομικό πλαίσιο που χρειαζόταν για τις αποφάσεις του Ευρωπαϊκού Συμβουλίου έναντι των έκνομων ενεργειών και των παραβιάσεων που κάνει η Τουρκία, αποφάσεις που λήφθηκαν από το Συμβούλιο Εξωτερικών Υποθέσεων, αυτή τη Δευτέρα».</p>
      <p>Σε ερώτηση αν από την τηλεδιάσκεψη που έγινε μεταξύ της Τζειν Χολ Λουτ και των διαπραγματευτών των δύο πλευρών προέκυψε κάτι νέο απάντησε ότι «δεν υπάρχει λόγος, αυτή την στιγμή μάλιστα, εν όψει του γεγονότος ότι σε μερικές βδομάδες θα γίνει η συνάντηση στο Βερολίνο, δεν υπάρχει λόγος να μπούμε σε λεπτομέρειες», προσθέτοντας ότι «οι πολιτικοί αρχηγοί ενημερώθηκαν».</p>
      <p>«Εκείνο το οποίο είναι ξεκάθαρο είναι ότι ο Πρόεδρος της Δημοκρατίας έχει διαμηνύσει και μέσω του Μονίμου Αντιπροσώπου μας στα Ηνωμένα Έθνη ότι η δική μας πλευρά είναι έτοιμη να συνομολογηθούν οι όροι αναφοράς όπως ακριβώς είναι η συνεννόηση που υπάρχει, χωρίς να υπάρξουν προαποφάσεις που να προδικάζουν την πορεία των διαπραγματεύσεων, διότι ο αντικειμενικός σκοπός είναι να ξεκινήσουν ξανά οι διαπραγματεύσεις», είπε.</p>
      <p>Σε ερώτηση αν από την ολιγόλεπτη συνομιλία που είχε ο πρόεδρος της Δημοκρατίας με τον ΓΓ επιβεβαιώθηκαν οι πληροφορίες που έρχονταν στη Λευκωσία για την στάση της Τουρκίας δεδομένου ότι ο κ. Γκουτέρες είχε πολύ πρόσφατα συναντήσεις με Ερντογάν και Τσαβούσογλου ο κ. Προδρόμου απάντησε ότι «πράγματι τα Ηνωμένα Έθνη, ο ΓΓ, έχουν κάνει τις επαφές τους».</p>
      <p>«Ο Πρόεδρος είχε την ευκαιρία χθες να έχει μια πολύ σύντομη συνομιλία με τον ΓΓ όπου βεβαίως κατέληξαν στο ότι προσβλέπουν και θα τα πουν στην συνάντηση που θα έχουν στις 25 Νοεμβρίου», είπε.</p>
      <p>Κληθείς να επιβεβαιώσει αν υπήρξε ενημέρωση για τις τρέχουσες εξελίξεις στο φάκελο για το χαλούμι απάντησε θετικά, λέγοντας ότι «ναι, σε ένα ξεχωριστό κεφάλαιο, έγινε ενημέρωση και για τις διαβουλεύσεις που γίνονται με την Ευρωπαϊκή Επιτροπή προκειμένου αυτός ο φάκελος ο οποίος από καιρού έχει υποβληθεί και αναμένουμε να πάρει την τελική ευθεία θα ενεργοποιηθεί».</p>
      <p>«Γίνονται διαβουλεύσεις, υπάρχουν κάποια τεχνικά ζητήματα και ελπίζουμε ότι σύντομα θα μπορέσει να τύχει της τελικής έγκρισης», είπε.</p>
      <p>Σε επιπρόσθετη ερώτηση για το αν τα εμπόδια που τίθενται είναι πολιτικά ανέφερε ότι «είναι τεχνικά ζητήματα του φακέλου, τα οποία στην περίπτωση της Κύπρου και λόγω της κατοχής έχουν σίγουρα πολιτική χροιά και πολιτικές προεκτάσεις».</p>
      <p>«Για την Κυπριακή Δημοκρατία, όμως τα πράγματα είναι ξεκάθαρα», επισήμανε ο Κυβερνητικός Εκπρόσωπος προσθέτοντας ότι «οι διαβουλεύσεις γίνονται και ελπίζουμε ότι θα δοθούν οι λύσεις με βάση και τα όσα στο παρελθόν έχουν ισχύσει για το προσωρινό καθεστώς της κατοχής έτσι ώστε να μπορέσει η Κύπρος στο σύνολό της – είναι κάτι που αφορά και τους Τουρκοκύπριους που ζουν στις κατεχόμενες περιοχές – να κατοχυρώσει αυτό το κατά γενική ομολογία κυπριακό προϊόν και να μπορεί να γίνεται με ασφάλεια η διεθνής εμπορία».</p>
    </article>
  </body>
</html>