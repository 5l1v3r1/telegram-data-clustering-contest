<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/13/pogljad/polityka/pirrova-peremoha-pokazalo-holosuvannya-rynok-zemli-choho-chekaty-dali"/>
    <meta property="og:site_name" content="Слово і Діло"/>
    <meta property="article:published_time" content="2019-11-13T17:45:21+00:00"/>
    <meta property="og:title" content="«Піррова перемога»: що показало голосування за ринок землі і чого чекати далі"/>
    <meta property="og:description" content="Верховна рада в першому читанні та за основу проголосувала за проєкт закону від Слуги народу про продаж сільськогосподарської землі."/>
  </head>
  <body>
    <article>
      <h1>«Піррова перемога»: що показало голосування за ринок землі і чого чекати далі</h1>
      <address><time datetime="2019-11-13T17:45:21+00:00">13 Nov 2019, 17:45</time> by <a rel="author">Володимир Воля, Валентин Краснопьоров</a></address>
      <p>
        <b>Після декількох годин дискусій, блокування трибуни та сварок Верховна рада в першому читанні та за основу проголосувала за проєкт закону № 2178-10 від «Слуги народу» про продаж сільськогосподарської землі. «За» проголосували 227 депутатів від СН, при цьому троє висловилися «Проти», 16 нардепів утрималися, а один – не голосував. Також документ підтримали 13 позафракційних депутатів. Політолог, експерт-міжнародник в коментарі «Слово і Діло» Володимир Воля висловив побоювання з приводу активізації протестних настроїв у суспільстві через таке рішення.</b>
      </p>
      <p>На думку експерта, президент України <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> у своїй політичній кар'єрі «перетнув Рубікон».</p>
      <p>Володимир Воля звернув увагу, що закон про продаж землі підтримувала тільки влада, і ніхто більше.</p>
      <p>«<i>Фактично ВР у цьому питанні розділилася навпіл. Можна вважати, що у Зеленського на поточному етапі два варіанти розвитку подій – або повернутися і відступити, або отримати заслужену «піррову перемогу</i>», – зауважив Воля.</p>
      <p>При цьому він нагадав, що, хоча ВР за кількістю голосів розділилася навпіл, на стороні опонентів Зеленського близько 70% виборців, що підтверджують результати соціологічних опитувань.</p>
      <p>Однак земельне питання занадто резонансне, що дає підстави для масштабних акцій протесту вже найближчим часом, застеріг експерт.</p>
      <p>«<i>Чи буде протестний потенціал підкріплений ресурсами для його масштабної реалізації? Не виключено, що протестну хвилю почнуть піднімати вже сьогодні</i>», – прокоментував Володимир Воля.</p>
      <related>
        <a href="https://www.slovoidilo.ua/2019/11/13/infografika/polityka/rada-poperedno-sxvalyla-zaprovadzhennya-rynku-zemli-yak-holosuvaly-nardepy"/>
      </related>
      <p>Політичний аналітик Валентин Краснопьоров запевнив, що найбільш ганебно проявила себе партія Святослава Вакарчука «Голос», більшість депутатів якої просто утрималися під час голосування.</p>
      <p>«<i>Страус голову в пісок засунув</i>», – відреагував аналітик у Фейсбук.</p>
      <p>Однак в цілому Краснопьоров позитивно оцінює рух до відкриття ринку землі.</p>
      <p>«<i>Перше читання є. Ура. Це крок до того, що в Україні з'явиться відкритий ринок землі</i>», – написав аналітик у Фейсбук.</p>
      <p>Краснопьоров висловив думку про те, що прихильники «Європейської солідарності», які критикують зараз закон про ринок землі, виступили б «за», якби такий же закон впроваджувала партія. Він не виключив, що до другого читання «ЄС» і «Голос» запропонують багато правок.</p>
      <p>Нагадаємо, згідно з опитуванням Центру Разумкова понад 68,3% українців проголосували б на референдумі за продовження мораторію на землю.</p>
      <p>Детальніше про те, як голосували нардепи за ринок землі в Україні – за <a href="https://www.slovoidilo.ua/2019/11/13/infografika/polityka/rada-poperedno-sxvalyla-zaprovadzhennya-rynku-zemli-yak-holosuvaly-nardepy">посиланням.</a></p>
      <p>Раніше юрист пояснив, <a href="https://www.slovoidilo.ua/2019/11/11/novyna/suspilstvo/rynok-zemli-yuryst-poyasnyv-proponuye-zelenskyj-zminyty-zakonoproekti-pro-prodazh-zemli">що Зеленський пропонує змінити в законопроєкті про продаж землі.</a></p>
      <p>Також «Слово і Діло» запитало експерта з конституційного права Олександра Москалюка, <a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam">чи потрібно обов'язково проводити референдум про продаж землі</a> та наскільки це відповідає Конституції.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/13/infografika/ekonomika/rynok-zemli-vartist-hektara-krayinax-yevropy-ta-pivnichnoyi-ameryky"/>
        <a href="https://www.slovoidilo.ua/2019/11/13/infografika/polityka/rada-poperedno-sxvalyla-zaprovadzhennya-rynku-zemli-yak-holosuvaly-nardepy"/>
        <a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam"/>
        <a href="https://www.slovoidilo.ua/2019/11/11/novyna/suspilstvo/rynok-zemli-yuryst-poyasnyv-proponuye-zelenskyj-zminyty-zakonoproekti-pro-prodazh-zemli"/>
        <a href="https://www.slovoidilo.ua/2019/11/13/novyna/polityka/vr-proholosuvala-znyattya-moratoriyu-zemlyu-pershomu-chytanni"/>
      </related>
    </article>
  </body>
</html>