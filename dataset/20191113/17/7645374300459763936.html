<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/13/news/milano_botte_detenuto_san_vittore_agenti_a_processo-241029026/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T17:54:00+00:00"/>
    <meta property="og:title" content="Milano, botte a un detenuto a San Vittore: 11 tra ispettori e agenti a processo"/>
    <meta property="og:description" content="I fatti tra il 2016 e il 2017: il detenuto per tentato omicidio sarebbe stato pestato e intimidito. Le accuse: intralcio alla giustizia, lesioni, falso e"/>
  </head>
  <body>
    <article>
      <h1>Milano, botte a un detenuto a San Vittore: 11 tra ispettori e agenti a processo</h1>
      <h2>I fatti tra il 2016 e il 2017: il detenuto per tentato omicidio sarebbe stato pestato e intimidito. Le accuse: intralcio alla giustizia, lesioni, falso e sequestro di persona</h2>
      <address>
        <time datetime="2019-11-13T17:54:00+00:00">13 Nov 2019, 17:54</time>
      </address>
      <p>Per presunte intimidazioni e pestaggi, tra il 2016 e il 2017, ai danni di un tunisino di 50 anni, Ismail Ltaief, detenuto per tentato omicidio, undici persone, tra ispettori e agenti di polizia penitenziaria del carcere milanese di San Vittore, <a href="https://milano.repubblica.it/cronaca/2018/04/26/news/milano_picchiarono_un_detenuto_11_agenti_di_san_vittore_verso_giudizio-194861431/">sono stati rinviati a giudizio</a> dal gup di Milano Alessandra Cecchelli.<br/><br/>Il processo comincerà per tutti il prossimo 12 febbraio davanti alla quinta sezione penale. Le accuse sono, a vario titolo, intralcio alla giustizia, lesioni, falso e sequestro di persona.<br/><br/>Stando all'indagine del pm di Milano Leonardo Lesti, le botte e le minacce, che risalirebbero ad un periodo tra il 2016 e il 2017, avrebbero avuto lo scopo di punire Ltaief poiché nel 2011, quando era in cella a Velletri (Roma), aveva denunciato altri agenti per furti in mensa e percosse. I pestaggi sarebbero stati messi in atto pure per impedirgli, questa è l'ipotesi, di testimoniare nel processo 'bis' davanti al Tribunale della cittadina laziale sulla vicenda delle presunte ruberie.<br/><br/>Le accuse per le undici guardie carcerarie (non più in servizio nel carcere del capoluogo lombardo, ma in altri istituti) sono, a vario titolo, intralcio alla giustizia, lesioni, falso e sequestro di persona. Reato quest'ultimo contestato solo ad alcuni imputati, in quanto in uno dei due pestaggi, datati 27 marzo e 12 aprile 2017, come si legge nel capo di imputazione, il 50enne, privato "della libertà" sarebbe stato ammanettato e trasferito in una stanza in uso ad uno degli agenti sotto inchiesta per poi essere picchiato. Oltre a Ltaief, parte offesa nel procedimento è anche un suo compagno di cella, un sudamericano di 30 anni, il quale chiamato a rendere testimonianza ai magistrati milanesi sarebbe stato intimidito da uno degli imputati che per questo venne anche arrestato.<br/><br/> </p>
    </article>
  </body>
</html>