<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/13/tasker-si-aggiorna-beta-si-apre-un-mondo-automazioni-possibili-video-681121/"/>
    <meta property="og:site_name" content="AndroidWorld"/>
    <meta property="article:published_time" content="2019-11-13T17:35:09+00:00"/>
    <meta property="og:title" content="Tasker si aggiorna in beta e si apre a un nuovo mondo di automazioni possibili (video)"/>
    <meta property="og:description" content="Se vi piace smanettare col vostro smartphone sicuramente avrete la vostra lista di app preferite per gestire ogni singolo dettaglio...."/>
  </head>
  <body>
    <article>
      <h1>Tasker si aggiorna in beta e si apre a un nuovo mondo di automazioni possibili (video)</h1>
      <address><time datetime="2019-11-13T17:35:09+00:00">13 Nov 2019, 17:35</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Se vi piace smanettare col vostro smartphone sicuramente avrete la vostra lista di app preferite per gestire ogni singolo dettaglio. Applicazioni come MacroDroid, Automate e Llama sono ottime scelte in questo senso, ma è inutile sprecare tempo a lodare la potenza di <a href="https://www.androidworld.it/tag/tasker/">Tasker</a>. L’app, le cui possibilità di automazione e personalizzazione sono incontrastate, si prepara ad <b>allargare ancora di più il bacino delle sue potenzialità</b>. L’ultima versione <a href="https://www.androidworld.it/tag/beta/">beta</a> infatti (v5.9.beta.8) aggiunge una funzione che è già stata in grado di scavalcare il recente <a href="https://www.androidworld.it/2019/10/09/tasker-join-riuscite-ad-aggirare-blocco-dellaccesso-alla-clipboard-android-10-video-670340/">blocco introdotto da Google sulla clipboard</a>.</p>
      <p>Ci riferiamo alla possibilità di <b>sfruttare Logcat</b> – un tool della shell – che permette di <b>accedere ai log </b>in cui viene registrato tutto quello che avviene sul dispositivo <b>sia a livello di sistema che di app</b>. Normalmente, data la natura estremamente sensibile delle informazioni in gioco, un utente non può concedere l’autorizzazione all’accesso di Logcat a un app, ma il permesso esiste comunque e può essere<b> riconosciuto manualmente attraverso un comando ADB</b>.</p>
      <p>Nel momento in cui avvierete l’ultima versione di Tasker sarà l’app stessa a chiedervi di effettuare l’operazione. Se acconsentirete <b>non ci sarà (quasi) limite alle regole che potrete creare</b>. A tal proposito lo sviluppatore dell’applicazione riporta qualche esempio: espandere le nuove gesture dei Pixel 4, creare eventi a seconda di quale dito si usa per sbloccare il dispositivo o se si usa una sequenza, modificare il comportamento del pulsante Bixby (su smartphone Samsung) o per la doppia pressione dell’accensione. Questi sono solo alcuni esempi, per farvi un’idea potete guardare i video a fine articolo.</p>
      <p>È chiaro che identificare e impostare un comando basato su Logcat n<b>on è esattamente qualcosa di semplice e alla portata di tutti</b>. Anche utenti esperti potrebbero avere difficoltà all’inizio e <b>procedere per tentativi</b>, ma una volta settato un comando probabilmente non dovrete più toccarlo (a meno che non venga cambiato il modo in cui vengono generati i log!).</p>
      <p>La seconda novità dell’aggiornamento è l’<b>introduzione di una nuova azione per le scorciatoie</b>, la precedente nota come AutoShortcut, è stata rimossa dallo sviluppatore attuale (responsabile della creazione di AutoApps da cui arriva la novità).</p>
      <figure>
        <iframe src="https://www.youtube.com/embed/3GSE1q6q_Q4" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/pcZWcnQfzDM" width="640" height="360" data-service="Youtube" scrolling="no"/>
      </figure>
      <p>Via: <a href="https://www.xda-developers.com/tasker-update-logcat-detection-automation/">XDA Developers</a></p>
    </article>
  </body>
</html>