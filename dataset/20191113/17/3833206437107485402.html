<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Proekt-za-avtomagistrala-Za-tri-chasa-s-kola-ot-Ruse-do-Makaza-913615"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T17:43:00+00:00"/>
    <meta property="og:title" content="Проект за автомагистрала: За три часа с кола от Русе до Маказа"/>
    <meta property="og:description" content="Възможно е за три часа да се пътува с лек автомобил от Русе до Маказа, ако бъде построена магистрала..."/>
  </head>
  <body>
    <article>
      <h1>Проект за автомагистрала: За три часа с кола от Русе до Маказа</h1>
      <address>
        <time datetime="2019-11-13T17:43:00+00:00">13 Nov 2019, 17:43</time>
      </address>
      <p>Възможно е за три часа да се пътува с лек автомобил от Русе до Маказа, ако бъде построена магистралата "Дунав - Егея". Идейният проект е разработка на софийска фирма и беше представен във Велико Търново като алтернатива на скоростния път Русе - Велико Търново, предаде БНР.</p>
      <p>Магистралата "Дунав - Егея" ще започва от Русе и след 367 км ще завършва в Комотини, Гърция. Може да бъде готова до 2025 г., обясни авторът на идейния проект инж. Румен Марков:</p>
      <p>"Стойността на изграждане на магистралата е около 2,2 млрд. евро без ДДС. Автомагистралата "Дунав - Егея" ще се изгражда чрез публично-частно партньорство. Формата е концесия за строителство, съгласно Закона за концесиите".</p>
      <p>Парите за магистралата ще се осигуряват от концесионер, без да се изразходват средства от държавните бюджети на България и Гърция. Концесионерът ще възстановява вложението си от тол таксите за магистралата. Водят се преговори с европейски инвеститори, посочи инж. Марков и подчерта, че с разработката са запознати вицепремиерите Томислав Дончев и Марияна Николова.</p>
    </article>
  </body>
</html>