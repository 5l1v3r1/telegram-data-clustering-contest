<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/data/apple-introduserer-16-tommer-macbook-pro/71813254"/>
    <meta property="og:site_name" content="Dinside"/>
    <meta property="article:published_time" content="2019-11-13T17:00:00+00:00"/>
    <meta property="og:title" content="Apple introduserer 16-tommer MacBook Pro"/>
    <meta property="og:description" content="Større skjerm og helt nytt tastatur."/>
  </head>
  <body>
    <article>
      <h1>Apple introduserer 16-tommer MacBook Pro</h1>
      <h2>Større skjerm og helt nytt tastatur.</h2>
      <address><time datetime="2019-11-13T17:00:00+00:00">13 Nov 2019, 17:00</time> by <a rel="author">Kirsti Østvang</a></address>
      <p>Det har gått <a href="https://www.dinside.no/data/dette-skal-apple-lansere-i-ar/70780207">rykter</a> i lang tid om at Apple skal lansere en helt ny 16-tommers MacBook Pro. Onsdag ble den endelig offisiell.</p>
      <p>Den nye 16-tommeren erstatter 15-tommer MacBook Pro. Det blir da den største bærbare maskinen fra Apple. De har tidligere hatt en 17-tommermodell, men denne ble avviklet i 2012.</p>
      <h3>Nesten 30.000 kroner</h3>
      <p>I USA er startprisen den samme som på 15-tommeren den erstatter, det vil si 2399 dollar.</p>
      <related>
        <a href="https://www.dinside.no/data/sju-viktige-endringer-du-bor-kjenne-til/71685288"/>
      </related>
      <p>Her til lands har den imidlertid økt med 2000 kroner, til 28.990 kroner, noe som muligens kan skyldes den lave kroneverdien mot amerikanske dollar. Samtidig kommer den nye modellen med dobbelt så mye lagringsplass som forgjengeren, opp fra 256 til 512 GB.</p>
      <p>MacBook Pro er heller «folkelig» maskin, den er mer enn arbeidsmaskin, særlig godt egnet for profesjonelle brukere som driver med foto og video og den slags.</p>
      <h3>Smalere rammer</h3>
      <p>Hva gjelder de tekniske egenskapene på skjermen, har den en oppløsning på 3072 x 1920 piksler med en punkttetthet på 226, mens lysstyrken er på maks 500 nits. Den støtter utvidet fargerom (såkalt P3) og TrueTone-teknologi, som justerer fargetemperaturen etter lysforholdene.</p>
      <p>Rammene rundt skjermen er smalere enn før, selv selve maskinen er ikke så mye større enn forgjengeren. Den er marginalt høyere, lengre og tykkere. Den er også litt tykkere. Og så veier den litt mer, opp fra 1,83 til 1,9 kilo.</p>
      <figure>
        <img src="https://dbstatic.no/71815733.jpg?imageId=71815733&amp;x=5.1063829787234&amp;y=3.4934497816594&amp;cropw=91.347517730496&amp;croph=91.484716157205&amp;width=644&amp;height=419"/>
        <figcaption><b>MER SKJERM, MINDRE RAMMER:</b> Rammene rundt skjermen er smalere enn før, så selve maskinen er ikke så mye større enn forgjengeren. Foto: Apple Vis mer</figcaption>
      </figure>
      <p>Ellers har Apple også utstyrt maskinen med nye høyttalere og mikrofoner. Musikk spilles ut av totalt seks høyttalere som er festet sammen i par, slik at den ene kansellerer vibrasjonene fra den andre, noe som ifølge <a href="https://www.theverge.com/2019/11/13/20962380/apples-16-inch-macbook-pro-keyboard-screen-speakers-processor">The Verge</a> skal gi mer bass med mindre forstyrrelser og mindre risting av taster.</p>
      <p>Det er også et nytt oppsett med tre mikrofoner, som visstnok skal gi lydopptak på nivå med USB-baserte podkast-mikrofoner.</p>
      <p>Og til glede for noen: maskinen HAR hodetelefon-utgang (samt fire Thunderbolt 3/USB-C-porter, akkurat som 15-tommeren). Men den mangler, dessverre, fremdeles minnekortleser.</p>
      <h3>Helt nytt tastatur</h3>
      <p>I tillegg til større skjerm, er kanskje den viktigste nyheten et helt nytt tastatur. Apple har droppet sommerfugl-mekanismen de har brukt i sine bærbare Mac-er siden de siste årene og gått tilbake til den gamle løsningen med såkalt saksemekanisme.</p>
      <p>Sommerfugl-tastaturet ble introdusert i 2016 og hadde lavere taster som skulle bråke mindre og være kjappere å skrive på. Det tok ikke lang tid før folk begynte å få problemer med at tastaturet sluttet å fungere fordi støv og smuss har samlet seg under tastene. Flere opplevde også dobbeltastinger.</p>
      <p>Problemene ble så store at <a href="https://www.dinside.no/data/tilbyr-gratis-reparasjon-etter-a-ha-fatt-gruppesoksmal-mot-seg/69934414">Apple måtte både gå ut med en offentlig beklagelse</a> og iverksette et reparasjonsprogram. Etter flere mislykkede forbedringer, så de ingen annen utvei enn å <a href="https://www.dinside.no/data/apple-hevdes-a-skrote-omstridt-sommerfugl-tastatur/71369288">gå tilbake på tegnebordet</a> og lage et helt nytt tastatur.</p>
      <figure>
        <img src="https://dbstatic.no/71815728.jpg?imageId=71815728&amp;x=0&amp;y=0&amp;cropw=100&amp;croph=100&amp;width=644&amp;height=370"/>
        <figcaption><b>FARVEL SOMMERFUGL:</b> Det nye tastaturet i 16-tommer MacBook Pro ser relativt likt ut som før, men skal være bedre å skrive på. Foto: Apple Vis mer</figcaption>
      </figure>
      <p>Det nye tastaturet er basert på tastaturet til iMac og har også samme navn, «Magic Keyboard». Tastene er ikke så lave som på det forrige, med en hel millimeter tastevandring. Sammen med den nye tastemekanismen sitter det en et nytt gummilag som ifølge Apple skal gi en mer behagelig og stillegående skriveopplevelse. Hvorvidt det stemmer, må vi komme tilbake til når vi får maskinen inn til test.</p>
      <p>Et par andre viktige detaljer med det nye tastaturet: Apple har også brakt tilbake Esc-tasten i tillegg til at Touch ID-knappen nå er blitt skilt ut fra Touch Bar-linjen. De har dessuten gitt piltastene et såkalt invertert-T-oppsett, hvor venstre og høyre piltaster er kortere og mindre enn de vertikale, noe som skal gjøre de enklere å føle seg frem til.</p>
      <h3>Større batteri, bedre kjøling</h3>
      <related>
        <a href="https://www.dinside.no/reise/amerikanske-flymyndigheter-forbyr-baerbar-apple-modell-i-fly/71488720"/>
      </related>
      <p>Til slutt er det verdt å nevne at den nye MacBook Pro-maskinen har fått et større batteri, opp fra 84 til 100 Wh (wattimer). Det skal visstnok være den tillatte maksimumstørrelsen på batterier hos USAs Federal Aviation Administration (FAA).</p>
      <related>
        <a href="https://www.dinside.no/data/se-hvordan-batteriet-kan-ese-ut/71706526"/>
      </related>
      <p>Ifølge Apple skal batteritiden være en time bedre enn på den gamle 15-tommeren, opp fra 10 til 11 timer.</p>
      <p>For å takle varmen som oppstår, har Apple utviklet et nytt kjølesystem til maskinen som skal forbedre luftflyten med 28 prosent. Kjøleribben skal være 35 prosent større, noe som skal sørge for at den avleder varme mer effektivt.</p>
      <h3>Mac Pro i desember</h3>
      <p>16-tommer MacBook Pro er i salg fra og med i dag. Den er tilgjengelig i to konfigurasjoner:</p>
      <p>Grunnmodellen til 28.990 kommer med en 2,6 GHz sekskjerners Core i7-prosessor, 16 GB RAM, en 4 GB AMD Radeon Pro 5300M-grafikkort og en 512 GB SSD.</p>
      <p>Toppmodellen til 33.490 kroner kommer med en 2,3 GHz åttekjerners Core i9-prosessor, et 4 GB Radeon Pro 5500M-grafikkort og en SSD på 1 TB.</p>
      <p>For øvrig har Apple også kunngjort at den splitter nye Mac Pro-maskinen kommer i salg i desember. Den norske prisen er ikke kjent, men i USA vil denne starte på 5999 dollar, cirka 55.000 kroner. Den tilhørende skjermen, Pro Display XDR, koster 4999 dollar, cirka 46.000 kroner. Ikke noe å ønske seg til jul, kanskje ...</p>
      <related>
        <h4>LES OGSÅ:</h4>
        <a href="https://www.dinside.no/data/apple-skroter-omstridt-macbook/71384986"/>
      </related>
    </article>
  </body>
</html>