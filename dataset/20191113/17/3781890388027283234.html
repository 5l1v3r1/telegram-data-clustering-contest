<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741373"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T17:15:00+00:00"/>
    <meta property="og:title" content="ชายวัย 36 ปีเจ้าโลกอ่อนตัว กังวลมากกับเรื่องสุขภาพ"/>
    <meta property="og:description" content="ผมสังเกตตัวเองพบว่าเริ่มมีพุงยื่นออกมามาก จากที่ไม่เคยเป็นมาก่อน และเป็นกังวลกับสุขภาพของตัวเองเหลือเกิน ไม่ว่าจะเรื่องทางเพศเพราะให้ความสุขกับแฟนไม่เต็มที่ทั้ง ๆ ที่อายุก็ยังน้อยอยู่"/>
  </head>
  <body>
    <article>
      <h1>ชายวัย 36 ปีเจ้าโลกอ่อนตัว กังวลมากกับเรื่องสุขภาพ</h1>
      <address>
        <time datetime="2019-11-13T17:15:00+00:00">13 Nov 2019, 17:15</time>
      </address>
      <p>
        <b>ผมสังเกตตัวเองพบว่าเริ่มมีพุงยื่นออกมามาก จากที่ไม่เคยเป็นมาก่อน และเป็นกังวลกับสุขภาพของตัวเองเหลือเกิน ไม่ว่าจะเรื่องทางเพศเพราะให้ความสุขกับแฟนไม่เต็มที่ทั้ง ๆ ที่อายุก็ยังน้อยอยู่</b>
      </p>
      <p><b>กราบเรียน คุณหมอ ดร</b><b>.</b><b>โอ ที่นับถือ</b><br/>ตอนนี้ผมอายุ 36 ปี เป็นพนักงานบัญชีของบริษัทเอกชนแห่งหนึ่ง ผมยังไม่ได้แต่งงานแต่มีแฟนแล้วและก็อยู่ด้วยกันมาเป็นเวลาเกือบ 3 ปีแล้วครับ ผมมีปัญหาอยากจะขอเรียนปรึกษาคุณหมอคือว่าตั้งแต่ปี 2559 เป็นต้นมา ผมจะมีอาการอวัยวะเพศแข็งตัวไม่เต็มที่เวลาร่วมเพศกับแฟนก็จะไม่ถึงจุดสุดยอดคือจะอ่อนตัวเร็วมาก เมื่อต้นเดือนพฤษภาคม ผมเข้ารับการตรวจร่างกายพบว่ามีระดับไขมันในเลือดสูงมากโดยเฉพาะคอเลสเตอรอล และความดันเลือดสูงขึ้นเล็กน้อย จนต้องให้กินยาลดไขมัน และผมสังเกตตัวเองพบว่าเริ่มมีพุงยื่นออกมามากจากที่ไม่เคยเป็นมาก่อน ตอนนี้ผมเป็นกังวลกับสุขภาพของตัวเองเหลือเกินไม่ว่าจะเรื่องทางเพศเพราะให้ความสุขกับแฟนไม่เต็มที่ทั้ง ๆ ที่อายุก็ยังน้อยอยู่ เรื่องทางกายระดับไขมันที่เพิ่มขึ้นจนน่าตกใจซึ่งผมก็ยังรับไม่ได้ คุณหมอครับจะมีแนวทางการรักษาได้ไหมครับ<br/>  <br/>ด้วยความนับถือ<br/><b>ปราย </b><b>36<br/></b><br/><b>ตอบ ปราย </b><b>36</b><br/>ปัจจุบันพบได้มากขึ้นที่ชายวัย 30 ต้นๆ จะเข้ามาปรึกษากับแพทย์เกี่ยวกับอาการหย่อนสมรรถภาพทางเพศที่มาจากการมีระดับฮอร์โมนเพศชายต่ำ เนื่องจากรูปแบบการดำเนินชีวิตในสังคมปัจจุบันเปลี่ยนแปลงไปมาก ทุกคนทำงานหนักขึ้น นอนดึก พักผ่อนน้อย ที่สำคัญขาดการออกกำลังกาย การดำเนินชีวิตเหล่านี้ทำให้ผู้ชายเกิดภาวะพร่องฮอร์โมนชื่อ Leptin ฮอร์โมนชนิดนี้จะไปยับยั้งต่อมใต้สมองไม่ให้หลั่งฮอร์โมนที่กระตุ้นผลผลิตฮอร์โมนเพศชายออกมา รวมทั้งยับยั้งลูกอัณฑะไม่ให้ผลิตฮอร์โมนเพศชายด้วย ดังนั้นผู้ชายที่อ้วนลงพุงจึงพร่องฮอร์โมนเพศชาย นอกจากนี้แล้วยังอาจเกิดภาวะผิดปกติของไขมันที่เรียกว่า<br/>Dyslipidemia ซึ่งมีระดับแอลดีแอลสูงเอชดีแอลต่ำ เสี่ยงต่อการเป็นโรคหัวใจ อัมพฤกษ์ และอัมพาตตามมา เส้นเลือดที่ไปเลี้ยงอวัยวะเพศก็จะอุดตันทำให้เลือดไปเลี้ยงอวัยวะเพศได้ไม่เพียงพอจึงแข็งตัวได้<br/>ไม่เต็มที่<br/><br/>อาการอีดีที่เกิดจากฮอร์โมนต่ำรักษาด้วยการให้ฮอร์โมนทดแทน และการได้รับยาฟื้นฟูหลอดเลือดแต่ทั้งนี้ต้องผ่านการตรวจอย่างละเอียดจากแพทย์อาจต้องเริ่มตรวจหากตั้งแต่ระดับน้ำตาลในเลือด ความดันเลือด ตรวจหาระดับฮอร์โมนเพศชาย ต่อมลูกหมาก และต้องเข้าพบแพทย์ตามนัดอยู่อย่างต่อเนื่องเพราะการที่ฮอร์โมนทดแทนนั้นจะต้องมีการตรวจติดตามจากแพทย์เป็นระยะ จึงจะสามารถทำให้อาการอีดีที่เป็นอยู่ และโรคทางกายดีขึ้น<br/><br/>การปรับเรื่องอาหารจึงเป็นเรื่องสำคัญอันดับแรก เช่น ลด ละ เลิก เนื้อ หมู ไก่ เป็นขั้นตอน เริ่มจากเขี่ยทิ้งก่อนแล้วงดเด็ดขาด 1-2 วันต่ออาทิตย์ ก็จะลดไขมันตัวมีโทษได้ พร้อมกันก็ต้องลดน้ำหนักโดยลดแป้ง ข้าวเหนียว ของหวาน ควบคู่การออกกำลังกาย ลดสัก 5 กิโลกรัม อาการอีดีก็ไม่กลับคืนมา คุณยังหนุ่มมากรีบตรวจแล้วแก้ไข จะสดชื่นได้อีก.<br/>................................<br/>ดร.โอ สุขุมวิท 51</p>
    </article>
  </body>
</html>