<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sud-rozglyadatime-spravu-yefremova-v-rezhimi-videozv-yazku-329544_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T17:28:00+00:00"/>
    <meta property="og:title" content="Суд розглядатиме справу Єфремова в режимі відеозв'язку"/>
    <meta property="og:description" content="Медики рекомендували колишньому регіоналу утримуватися від навантажень до повного медобстеження, йдеться в заяві."/>
  </head>
  <body>
    <article>
      <h1>Суд розглядатиме справу Єфремова в режимі відеозв'язку</h1>
      <h2>Медики рекомендували колишньому "регіоналу" утримуватися від навантажень до повного медобстеження, йдеться в заяві.</h2>
      <address>
        <time datetime="2019-11-13T17:28:00+00:00">13 Nov 2019, 17:28</time>
      </address>
      <p>Колишній глава фракції Партії регіонів Олександр Єфремов попросив продовжити розгляд його справи в режимі відеоконференції в одному з київських судів. Відповідні клопотання також надійшли від його адвокатів, повідомляє "Укрінформ".</p>
      <p>Так, судове засідання у Старобільському райсуді Луганській області було перенесено і в подальшому буде проводитися в режимі відеозв'язку.</p>
      <p>Суддя повідомив, що 12 листопада від Єфремова надійшла заява про відкладення розгляду справи, оскільки він разом із адвокатами бере участь у раніше призначеному судовому засіданні в Печерському райсуді Києва.</p>
      <p>У заяві також говорилося, що медики рекомендували екс-"регіоналу" утримуватися від тривалих поїздок і навантажень до повного медичного обстеження. У документах адвокатів зазначено, що Єфремов проходить обстеження і стаціонарне лікування в Києві, тому вони також просять дозволити йому брати участь у засіданнях дистанційно.</p>
      <p>У зв'язку з цим колегія суддів прийняла рішення у п'ятницю, 15 листопада, провести засідання у режимі відеозв'язку.</p>
      <p>Олександр Єфремов був затриманий 30 липня 2016 року в аеропорту Києва. Наступного дня його взяли під варту, суд неодноразово продовжував йому запобіжний захід.</p>
      <p>13 січня 2017 року <b><a href="https://dt.ua/POLITICS/yefremova-konvoyuvali-do-luganskoyi-oblasti-229996_.html">Єфремова конвоювали до Луганської області</a></b>. Кримінальне провадження щодо нього розглядається у Старобільському районному суді.</p>
      <p>22 липня 2019 року <b><a href="https://dt.ua/UKRAINE/sud-vidpustiv-eksregionala-yefremova-pid-domashniy-aresht-318290_.html">Єфремова випустили із СІЗО</a></b> Старобільська Луганської області. Апеляційний суд Києва змінив йому запобіжний захід з утримання під вартою на цілодобовий домашній арешт.</p>
      <p>Перед цим Конституційний суд дозволив суддям обирати підозрюваним у тяжких злочинах запобіжний захід, не пов'язаний з утриманням під вартою.</p>
      <p>Пізніше суд <a href="https://dt.ua/UKRAINE/sud-vidpustiv-eksregionala-yefremova-pid-osobiste-zobov-yazannya-advokat-323992_.html"><b>скасував цілодобовий домашній арешт Єфремова</b></a>, замінивши його особистим зобов'язанням.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>