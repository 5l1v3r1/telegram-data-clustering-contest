<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547130.html/%D8%A7%D8%AC%D8%B1%D8%A7%DB%8C-%D9%86%D8%B1%D8%AE-%D9%86%D8%A7%D9%85%D9%87-%D8%AC%D8%AF%DB%8C%D8%AF-%D9%86%D8%A7%D9%86-%D8%AF%D8%B1-%D8%AA%D9%85%D8%A7%D9%85-%D9%86%D8%A7%D9%86%D9%88%D8%A7%DB%8C%DB%8C-%D9%87%D8%A7%DB%8C-%DB%8C%D8%A7%D8%B1%D8%A7%D9%86%D9%87-%D8%A7%DB%8C-%D8%AE%D9%84%DB%8C%D9%84-%D8%A2%D8%A8%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T17:57:00+00:00"/>
    <meta property="og:title" content="اجرای نرخ‌نامه جدید نان در تمام نانوایی‌های یارانه‌ای خلیل‌آباد"/>
    <meta property="og:description" content="رئیس اداره صنعت، معدن و تجارت خلیل‌آباد از اجرای نرخ نامه جدید نان در تمام نانوایی‌های یارانه‌ای خلیل‌آباد خبر داد و گفت: 18 واحد صنفی نانوایی در سطح شهر خلیل‌آباد و 54 واحد صنفی نانوایی در کل شهرستان فعال هستند."/>
  </head>
  <body>
    <article>
      <h1>اجرای نرخ‌نامه جدید نان در تمام نانوایی‌های یارانه‌ای خلیل‌آباد</h1>
      <h2>رئیس اداره صنعت، معدن و تجارت خلیل‌آباد خبر داد:</h2>
      <address>
        <time datetime="2019-11-13T17:57:00+00:00">13 Nov 2019, 17:57</time>
      </address>
      <p>رئیس اداره صنعت، معدن و تجارت خلیل‌آباد از اجرای نرخ نامه جدید نان در تمام نانوایی‌های یارانه‌ای خلیل‌آباد خبر داد و گفت: 18 واحد صنفی نانوایی در سطح شهر خلیل‌آباد و 54 واحد صنفی نانوایی در کل شهرستان فعال هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مجید مسروری، رئیس اداره صنعت، معدن و تجارت خلیل‌آباد در گفت و گو با خبرنگار <a href="http://sobhtoos.ir/">صبح توس</a>، در خصوص افزایش قیمت نان در شهرستان خلیل‌آباد، اظهار داشت: با توجه به نرخ جدیدی که از سمت دولت ابلاغ شده نشست‌هایی تحت عنوان کارگروه آرد و نان به حضور اعضاء در شهرستان برگزار شد.</p>
      <p>وی با بیان اینکه نرخ‌های جدید در کارگروه آرد و نان بررسی شد و در همین خصوص نشست‌های توجیهی برای نانوایی‌های سطح شهرستان برگزار شد، خاطرنشان کرد: بیشترین نانی که در شهرستان پخت می‌شود شامل سنگک، تنوری و دوار است.</p>
      <p>رئیس اداره صنعت، معدن و تجارت خلیل‌آباد با تأکید بر اینکه نرخ جدید برای نانوایی‌های یارانه‌ای است، تصریح کرد: در حوزه نانوایی‌های آزاد پز نرخ جدید با توجه به اینکه از آرد دیم استفاده می کنند فعلاً عملیاتی نمی‌شود.</p>
      <p>وی با اشاره به اینکه در نشست با نانوایی‌های سطح شهر خلیل‌آباد بحث‌های توجیهی، بهداشتی، فنی، تکمیلی و... تذکر داده شد، اذعان کرد: اصل و اساس کار ما در شهرستان بحث کیفیت نان است و باید با توجه به افزایش قیمت هیچ‌گونه عذری در بحث تعطیلی‌های غیرمجاز و کیفیت نان و بهداشت و... پذیرفته نیست.</p>
      <p>مسروری با بیان اینکه سهمیه آرد شخصی در شهرستان وجود ندارد و این سهمیه نزد نانواها امانت است و هر زمان که واحد صنفی نانوایی تخلفاتی را انجام دهد، مطمئناً برخورد و سهمیه آن کسر خواهد شد، عنوان کرد: نانوایی‌ها حق فروش نان به‌صورت کلی به کبابی‌ها، رستوران‌ها، اغذیه‌ها و... ندارند و بایستی واحدهای آزاد پز یا نیمه یارانه‌ای این بحث را انجام دهند.</p>
      <p>وی با تأکید بر اینکه 18 واحد صنفی نانوایی در سطح شهر خلیل‌آباد و 54 واحد صنفی نانوایی در کل شهرستان فعال هستند، تشریح کرد: فروش نان‌روغنی و همچنین استفاده افزودنی‌های غیرمجاز در نانوایی‌ها به‌جز با نظر مثبت و بررسی شبکه بهداشت و درمان غیرمجاز است.</p>
      <p>رئیس اداره صنعت، معدن و تجارت خلیل‌آباد با اشاره به بازدیدهای صورت گرفته از نانوایی‌های سطح شهرستان در راستای افزایش کیفیت نان، بیان کرد: بازدیدهای مشترکی با شبکه بهداشت و درمان، نیروی انتظامی، تعزیرات، اتحادیه تعاون روستایی و... انجام و واحدهای صنفی متخلف به تعزیرات معرفی شدند و واحدهای صنفی برتر نیز مورد تشویق قرار گرفتند.</p>
      <p>وی با بیان اینکه اداره صمت نیز از واحدهای صنفی نیز به‌صورت مستمر بازدیدهایی انجام می‌دهد و سهمیه آرد با توجه به راست آزمایی که در این بازدیدها به دست می‌آید توزیع می‌شود، تأکید کرد: واحد صنفی متخلف که تخلفاتی مانند تعطیلی غیرمجاز، عدم رعایت دستورالعمل‌های بهداشتی، عدم کیفیت نان و... داشته‌اند شناسایی و به تعزیرات معرفی‌شده‌اند.</p>
      <p>انتهای پیام/</p>
    </article>
  </body>
</html>