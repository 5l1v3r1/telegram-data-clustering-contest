<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/iscilerin-uzerindekivergi-yuku-azaltilmali-214979h.htm"/>
    <meta property="og:site_name" content="OLAY"/>
    <meta property="article:published_time" content="2019-11-13T17:03:20+00:00"/>
    <meta property="og:title" content="İşçilerin üzerindeki vergi yükü azaltılmalı"/>
    <meta property="og:description" content="Türk-İş, Hak-İş ile DİSK, çalışanların net ücretinin enflasyon ve artan vergi oranı nedeniyle her geçen gün azaldığına işaret ederek, gelir vergisi tarife basamakları ve oranlarının çalışanlar lehine güncellenmesi talebinde bulundu."/>
  </head>
  <body>
    <article>
      <h1>İşçilerin üzerindeki vergi yükü azaltılmalı</h1>
      <h2>Türk-İş, Hak-İş ile DİSK, çalışanların net ücretinin enflasyon ve artan vergi oranı nedeniyle her geçen gün azaldığına işaret ederek, gelir vergisi tarife basamakları ve oranlarının çalışanlar lehine güncellenmesi talebinde bulundu.</h2>
      <address>
        <time datetime="2019-11-13T17:03:20+00:00">13 Nov 2019, 17:03</time>
      </address>
      <p>Türk-İş Genel Başkanı Ergün Atalay, Hak-İş Genel Başkanı Mahmut Arslan, DİSK Genel Başkanı Arzu Çerkezoğlu çalışan üzerindeki vergi yükünün azaltılması ve vergide adaletin sağlanması talebiyle Türk-İş Genel Merkezi'nde ortak basın toplantısı düzenledi. Üç konfederasyonun ortak hazırladığı metin Arzu Çerkezoğlu tarafından okundu. Türkiye'de gelir vergisi mükelleflerinin büyük çoğunluğunu ücret geliri elde edenlerin oluşturduğuna vurgu yapılan açıklamada, ücretli çalışanların omuzlarında hem doğrudan gelir ve kazanç üzerinden alınan hem de dolaylı olarak mal ve hizmet üzerinden alınan vergilerin ağır yükü bulunduğu belirtildi.</p>
      <p>Kamu ve özel sektördeki milyonlarca işçi ile memurun gelir vergilerinin kaynağından kesinti yapılarak ödendiğinin hatırlatıldığı açıklamada, ‘'Ücretlerimizden kesilen vergiler, gelir vergisi hasılatının önemli bir kısmını oluşturuyor. Bugün ülkemizde uygulanan vergi politikaları nedeniyle işçiler üzerindeki ağır bir vergi baskısı bulunuyor. İşçinin eline geçen net ücret, vergi kesintileri nedeniyle yılbaşına göre geçen sürede giderek geriliyor. Ücretli çalışanların net ücreti, bir yandan enflasyon nedeniyle satın alma gücünü kaybetmesiyle diğer yandan artan vergi oranı nedeniyle her geçen gün azalıyor. Bu vergi düzeni adil değildir'' denildi.</p>
      <p>
        <b>BEKLENTİLERİ KARŞILAMIYOR</b>
      </p>
      <p>Vergi sisteminin sosyal adalete, anayasanın sosyal hukuk devleti ilkesine uygun olmadığının ileri sürüldüğü açıklamada, şunlar kaydedildi: ‘'TBMM'ye sunulan vergi düzeninde yeni değişiklikleri içeren yasa teklifi emekçilerin beklentilerini karşılamıyor, vergi adaletsizliğini ortadan kaldırmıyor. Bu teklifte, ücretliler lehine olan 'ayırım ilkesi' yaklaşımı yine gözetilmiyor. Çalışanların 2005'de gelir vergisi tarifesine uygulanan yüzde 15-20-25-30-35 gelir vergisi oranı, 2006'dan bu yana yüzde 15-20-27-35 olarak maalesef daha yüksek uygulanıyor. 2005'te gelir vergisi tarifesi brüt asgari ücretin 13,5 katı iken, günümüzde 7 katına denk gelmektedir. Çalışanlar, her yıl daha fazla vergi ödemek zorunda kalıyor.''</p>
      <p>
        <b>ÇALIŞAN LEHİNE GÜNCELLENMELİ</b>
      </p>
      <p>Emek üzerindeki vergi yükünün azaltılması ve verginin geniş kitlelere adil bir şekilde yansımasının sağlanması gerektiğine işaret edilen açıklamada, ‘'O nedenle gelir vergisi tarife basamakları ve oranları acil olarak çalışanlar lehine güncellenmelidir'' talebinde bulunuldu. Türk-İş, Hak-İş ve DİSK, bütün ücretlerden asgari ücrete tekabül eden kısmın vergiden muaf olmasını istedi. Üç konfederasyon asgari ücret sonrası ilk vergi basamağı için uygulanacak oranın yüzde 10 olması gerektiğini savundu.</p>
      <p>
        <b>İŞTE TALEPLER</b>
      </p>
      <p>-Gıda ve alkolsüz içecekler, eğitim, sağlık, giyim ve ayakkabı grubunda düşük gelirli ailelerin tüketim vergi payını azaltmak için bu oranın daha da aşağıya çekilmesi sağlanmalı.</p>
      <p>- Ücret geliri elde eden kişilerin giderlerini ödedikleri vergiden indirememelerinin doğurduğu anayasal eşitlik ilkesine aykırılık halini karşılayabilmek için, tıpkı gayrimenkul sermaye iratlarında olduğu gibi, yüzde 25'lik götürü gider indiriminin yapılmasını öneriyoruz.</p>
      <p>- İşçinin kendisi ve diğer aile fertleri için yapmak zorunda olduğu gıda, barınma, giyim, ısınma, elektrik, sağlık, eğitim gibi giderlerinin gelir vergisi matrahından mahsup edilmelidir.</p>
      <p>- Bireysel doğalgaz, elektrik, su, ulaşım ve iletişim hizmetleri tüketiminden alınan KDV yüzde 1'e düşürülmelidir.<br/>- Temel tüketim mallarından alınan KDV sıfırlanmalıdır.</p>
    </article>
  </body>
</html>