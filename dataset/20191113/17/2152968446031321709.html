<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/13/kak-da-izbegnem-danychni-izmami.429512"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T17:52:00+00:00"/>
    <meta property="og:title" content="Как да избегнем данъчни измами?"/>
    <meta property="og:description" content="Това ще бъде фокус на семинар на VUZF Lab и Съюза на юристите | Dnes.bg"/>
  </head>
  <body>
    <article>
      <h1>Как да избегнем данъчни измами?</h1>
      <h2>Това ще бъде фокус на семинар на VUZF Lab и Съюза на юристите</h2>
      <address><time datetime="2019-11-13T17:52:00+00:00">13 Nov 2019, 17:52</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Как можем да установим данъчна измама или да проследим схема за пране на пари, както и как можем да им противодействаме – тези и още въпроси ще намерят своите отговори на предстоящия практически семинар, който Лабораторията за научно-приложни изследвания към Висшето училище по застраховане и финанси (VUZF Lab) и Съюзът на юристите в България организират. <b>Той ще се проведе на 22 ноември 2019 г. от 9.00 до 16.30 часа в зала 501 във ВУЗФ, адрес гр. София, ул. “Гусла” 1.</b></p>
      <p>“Противодействие на данъчни измами и пране на пари (примери от практиката)” е темата на предстоящия практически семинар. Той е предназначен за разследващи и регулаторни органи и експерти, които работят в областта на борбата с икономическата и организираната престъпност и изпирането на пари, данъчни експерти, счетоводители, икономисти, юристи и други. Те ще имат възможност да проследят съветите и да научат повече за казусите и примерите от практиката, с които са се сблъсквали едни от най-авторитетните съдии, прокурори и следователи у нас.</p>
      <p>Лектори на практическия семинар ще бъдат Йордан Константинов - съдия във Върховния административен съд, Ваня Савова - административен ръководител и окръжен прокурор на Окръжна прокуратура – Плевен, както и  Бисерка Стоянова - следовател в Националната следствена служба. Сред акцентите, които още ще бъдат засегнати в рамките на форума, са <b>фиктивните доставки в контекста на ЗДДС, различните фази, действия и ефекти в процеса на изпиране на пари, новите тенденции в международната рамка и чуждестранните мерки за противодействие на такива практики</b>. </p>
      <p>Повече информация за предстоящия семинар и програмата му може да откриете в сайта на <a href="https://vuzflab.eu/2019/10/17/vuzf-lab-%D0%B8-%D1%81%D1%8A%D1%8E%D0%B7%D1%8A%D1%82-%D0%BD%D0%B0-%D1%8E%D1%80%D0%B8%D1%81%D1%82%D0%B8%D1%82%D0%B5-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BE%D1%80%D0%B3%D0%B0-4/"><b>VUZF Lab</b></a>. Регистрацията продължава до 21 ноември.</p>
      <p>Организирането на практическия семинар е част от дългосрочната мисия на  ВУЗФ и на Лабораторията за научно-приложни изследвания към университета да създава трибуна за провеждане професионални обучения и дискусии, които да произвеждат ефективни решения и правилни модели за реформи в областта на финансите и данъчната политика, икономиката, образованието, здравеопазването и други сектори.<br/><i><br/>Медийни партньори на семинара са: Investor.bg, Bloomberg TV Bulgaria и Bulgaria ON AIR.</i></p>
    </article>
  </body>
</html>