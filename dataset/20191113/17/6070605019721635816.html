<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Generalitat-crema-controlada-restes-vegetals-en-casos-alta-contaminacio_0_2343365846.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T17:21:28+00:00"/>
    <meta property="og:title" content="La Generalitat suspendrà les cremes controlades en situacions d'alta contaminació ambiental"/>
    <meta property="og:description" content="Territori i Sostenibilitat està elaborant un nou protocol amb més mesures per reduir les emissions"/>
  </head>
  <body>
    <article>
      <h1>La Generalitat suspendrà les cremes controlades en situacions d'alta contaminació ambiental</h1>
      <h2>Territori i Sostenibilitat està elaborant un nou protocol amb més mesures per reduir les emissions</h2>
      <address>
        <time datetime="2019-11-13T17:21:28+00:00">13 Nov 2019, 17:21</time>
      </address>
      <p>Els departaments de Territori i Sostenibilitat i d'Agricultura, Ramaderia, Pesca i Alimentació han signat un acord de col·laboració pel qual el Cos d'Agents Rurals (CAR) suspendrà les autoritzacions de crema de restes vegetals durant els episodis ambientals de contaminació i els avisos preventius que declari la direcció general de Qualitat de l'Aire i Canvi Climàtic per tal de minimitzar les emissions de contaminants a l'atmosfera.</p>
      <p>El cos comunicarà l'excepcionalitat via SMS a les persones titulars de les autoritzacions diàriament i mentre es mantingui la situació, de manera similar a com ho fa quan s'activa el pla Alfa per perill d'incendis forestals de Catalunya. Territori i Sostenibilitat està elaborant un nou protocol amb més mesures per reduir les emissions en aquests episodis.</p>
      <p>Aquestes actuacions es duran a terme als 40 municipis declarats com a zones de protecció especial de l'ambient atmosfèric de la conurbació de Barcelona. Aquesta zona, que comprèn les comarques del Barcelonès, el Vallès Oriental, el Vallès Occidental i el Baix Llobregat, es coneix com a Àmbit-40. També afectarà els 38 municipis que formen part de la zona de qualitat de l'aire de la Plana de Vic i de 146 més que conformen la zona de qualitat de l'aire de les terres de Ponent.</p>
      <p>Aquesta acció, que ja és plenament vigent, formarà part també del nou protocol per a casos d'alta contaminació ambiental que està elaborant el departament de Territori i Sostenibilitat. El protocol afegirà noves mesures a les que s'apliquen actualment, una de les quals que la limitació de vehicles a la zona de baixes emissions (ZBE) de l'àrea intrarondes de Barcelona en situació d'episodi per diòxid de nitrogen (NO2) passarà a ser estructural a partir del mes de gener.</p>
    </article>
  </body>
</html>