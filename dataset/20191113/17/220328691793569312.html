<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/ventsi-stefanov-kasabov-e-prezident-na-bfs-406653.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T17:56:47+00:00"/>
    <meta property="og:title" content="Венци Стефанов: Касабов е президент на БФС"/>
    <meta property="og:description" content="Не разбирам Йордан Лечков, обяви шефът на Славия"/>
  </head>
  <body>
    <article>
      <h1>Венци Стефанов: Касабов е президент на БФС</h1>
      <address><time datetime="2019-11-13T17:56:47+00:00">13 Nov 2019, 17:56</time> by <a rel="author">Димитър Душков</a></address>
      <p>Президентът на Славия и член на Изпълкома към БФС Венцеслав Стефанов заяви, че не разбира решението на Йордан Лечков да внесе жалба против вписването на Касабов с желание обявяване в нелигитимност на решението. „На Изпълкома всички единодушно взехме решение Мишо Касабов да вземе управлението до насрочването на новия Конгрес. Новият Конгрес ще бъде извънреден и ще бъде за една година и нещо. До края на мандата“, коментира Стефанов пред dsport.bg.</p>
      <p>„Йордан Лечков си подаде оставката. Това негово действие, което е в момента не го разбирам. Прави грешка, защото един футболен човек трябва да се съобразява. В момента във футбола е нужно спокойствие. Сътресенията във футбола никъде не са желани“, добави той. „За мен в момента президент на БФС е Михаил Касабов и той трябва да продължи до избирането на нов президент.“ „Всички сме хора с достойнство и в никакъв случай няма да се занимаваме с такива евтини трикове.“</p>
      <p>„Един нов Конгрес дано да бъде за добро на българския футбол. Футболът трябва да се управлява от можещи хора. Трябва да бъде авторитетен човек, който има своите контакти в чужбина и може да допринесе максимално за развитието на българския футбол“, продължи президентът на Славия. „Аз съм за лигата да управлява местното първенство, а президентът да управлява националния футбол.“</p>
      <p>„Михаил Касабов е избран и той да продължи до насрочването на нов Конгрес. Който го е страх от Конгрес, няма място във футбола. Важното е как следващите управници на футбола ще третират клубовете“, каза още Венцеслав Стефанов.</p>
    </article>
  </body>
</html>