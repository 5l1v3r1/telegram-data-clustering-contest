<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/mlinotest-bo-lahko-odkupoval-lastne-delnice"/>
    <meta property="og:site_name" content="Primorske novice"/>
    <meta property="article:published_time" content="2019-11-13T17:41:42+00:00"/>
    <meta property="og:title" content="Mlinotest bo lahko odkupoval lastne delnice"/>
    <meta property="og:description" content="Delničarji Mlinotesta so na današnji skupščini, na kateri je bilo navzočega 80,2 odstotka kapitala z glasovalnimi pravicami, potrdili predlog za poenostavljeno zmanjšanje osnovnega kapitala z umikom lastnih delnic. Upravi so za pridobivanje lastnih delnic podelili pooblastilo, so sporočili iz Mlinotesta."/>
  </head>
  <body>
    <article>
      <h1>Mlinotest bo lahko odkupoval lastne delnice</h1>
      <address><time datetime="2019-11-13T17:41:42+00:00">13 Nov 2019, 17:41</time> by <a rel="author">STA</a></address>
      <p>
        <b>Delničarji Mlinotesta so na današnji skupščini, na kateri je bilo navzočega 80,2 odstotka kapitala z glasovalnimi pravicami, potrdili predlog za poenostavljeno zmanjšanje osnovnega kapitala z umikom lastnih delnic. Upravi so za pridobivanje lastnih delnic podelili pooblastilo, so sporočili iz Mlinotesta.</b>
      </p>
      <figure>
        <img src="https://static.primorske.si/foto/highres/politika/719652_261-pekarna_mlinotest_002.jpg"/>
        <figcaption>Delničarji Mlinotesta so na današnji skupščini, na kateri je bilo navzočega 80,2 odstotka kapitala z glasovalnimi pravicami, potrdili predlog za poenostavljeno zmanjšanje osnovnega kapitala z umikom lastnih delnic Foto: Mlinotest</figcaption>
      </figure>
      <p><b>AJDOVŠČINA</b> &gt; Skupščina je upravo pooblastila, da lahko zaradi umika lastnih delnic odkupi 393.000 lastnih delnic, kar predstavlja 11,4 odstotka osnovnega kapitala družbe. Umik lastnih delnic se izvede po poenostavljenem postopku, namen zmanjšanja osnovnega kapitala pa je prenos zneskov v kapitalske rezerve in povečanje donosnosti lastniškega kapitala družbe.</p>
      <p>Najnižja odkupna cena za delnico je bila sprva postavljena pri 3,19 evra, a sta tako uprava družbe kot večinski delničar Mlino prisluhnila argumentom Vseslovenskega združenja malih delničarjev (VZMD) za nekoliko višji znesek. Tako so spodnjo mejo za pridobivanje lastnih delnic dvignili na 6,50 evra za posamezno delnico, zgornja meja je ostala pri 9,57 evra.</p>
      <p>Po mnenju VZMD to pomembno izboljšuje pogoje za morebitno prodajo oz. izstop manjšinskih delničarjev iz družbe. Po njihovih opozorilih je največji delničar pojasnil, da je bil predlog pridobivanja in umika lastnih delnic sicer namenjen za delnice, katerih imetnik je Fin vita, a je zagotovil, da bo dal možnost odkupa delnic manjšinskih delničarjev pod enakimi pogoji. Malih delničarjev je 361, ti imajo skupaj 1,46 odstotka družbe.</p>
    </article>
  </body>
</html>