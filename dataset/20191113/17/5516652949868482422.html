<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425656/pwlhthrio-gia-61-xenodoxeia-sta-dwdekanhsa"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T17:15:02+00:00"/>
    <meta property="og:title" content="Πωλητήριο για 61 ξενοδοχεία στα Δωδεκάνησα"/>
    <meta property="og:description" content="Σε εκτενή έρευνα που πραγματοποίησε και φέτος το Tornos News σε δημοφιλείς διαδικτυακούς τόπους για την αγορά και πώληση ακινήτων, τον τελευταίο χρόνο καταγράφηκαν 1.155 αγγελίες για την πώληση ξενοδοχείων στο σύνολο της χώρας."/>
  </head>
  <body>
    <article>
      <h1>Πωλητήριο για 61 ξενοδοχεία στα Δωδεκάνησα</h1>
      <address>
        <time datetime="2019-11-13T17:15:02+00:00">13 Nov 2019, 17:15</time>
      </address>
      <p>
        <b>Σε εκτενή έρευνα που πραγματοποίησε και φέτος το Tornos News σε δημοφιλείς διαδικτυακούς τόπους για την αγορά και πώληση ακινήτων, τον τελευταίο χρόνο καταγράφηκαν 1.155 αγγελίες για την πώληση ξενοδοχείων στο σύνολο της χώρας.</b>
      </p>
      <p>Ο αντίστοιχος αριθμός του προηγούμενου έτους, ήταν 1.144 ξενοδοχεία, γεγονός που καταδεικνύει ότι μεγάλος αριθμός ξενοδοχείων στην Ελλάδα εξακολουθεί να κινείται στα όρια της βιωσιμότητας.</p>
      <p>Σημειώνεται ότι ο πραγματικός αριθμός των προς πώληση ξενοδοχείων μπορεί να είναι μεγαλύτερος από αυτόν που καταγράφεται στην έρευνα, αν ληφθεί υπόψη ότι υπάρχουν και άλλοι διαδικτυακοί τόποι που διαθέτουν αγγελίες με το εν λόγω περιεχόμενο. Επίσης, δεν είναι λίγοι οι ιδιοκτήτες που επιθυμούν την πώληση των μονάδων τους και χρησιμοποιούν για λόγους εμπιστευτικότητας άλλα κανάλια εξεύρεσης αγοραστών.</p>
      <p>Σε γενικές γραμμές από τα αποτελέσματα της έρευνας φαίνεται ότι πλέον του 10% των ιδιοκτητών ξενοδοχείων της χώρας επιθυμούν να πωλήσουν τα ξενοδοχεία τους δημοσιοποιώντας τις προθέσεις τους μέσω αγγελιών.</p>
      <p>Οι τιμές των προς πώληση ξενοδοχείων, διαμορφώνονται σύμφωνα με την τοποθεσία, την παλαιότητα, τα τετραγωνικά αλλά και τα αστέρια που διαθέτουν.</p>
      <p>Για παράδειγμα, στο κέντρο της Αθήνας διατέθηκαν τον τελευταίο χρόνο προς πώληση 128 ξενοδοχεία, με τα 72 να παραμένουν στα διαθέσιμα ακίνητα. Οι τιμές τους ξεκινούν από τις 475.000 ευρώ για ξενοδοχείο 732 τ.μ. 6 επιπέδων στην Ομόνοια, έτους κατασκευής 1930 και φθάνουν στα 60 εκατ. ευρώ για ξενοδοχείο 12.500 τ.μ. 10 επιπέδων στο Σύνταγμα, κατασκευής έτους κατασκευής 1950.</p>
      <p>Παράλληλα, στα νότια προάστια διατέθηκαν προς πώληση 16 ξενοδοχεία, κυρίως στις περιοχές της Βούλας, της Βουλιαγμένης, του Καβουριού και της Νέας Σμύρνης, με τις τιμές τους να κυμαίνονται από 2,4 εκατ. ευρώ έως 35 εκατ. ευρώ. Ειδικότερα, στη Βούλα εξακολουθεί να πωλείται ξενοδοχείο 740 τ.μ. κατασκευής του 1970, 5 επιπέδων στην τιμή των 4,2 εκατ. ευρώ και στο Καβούρι ξενοδοχείο κατασκευής του 1980, 10.000 τ.μ., στην τιμή των 35 εκατ. ευρώ.</p>
      <p>Στον Πειραιά, επίσης, σε δημοσίευση αγγελίας των τελευταίων ημερών, διατίθεται προς πώληση ξενοδοχείο της τάξεως των 20 εκατ. ευρώ, ενώ από τα 9 ξενοδοχεία που προσφέρθηκαν προς πώληση από την αρχή του έτους, εξακολουθούν να πωλούνται τα 7.</p>
      <p>Στα Χανιά, πριν από λίγες ημέρες αναρτήθηκε αγγελία πώλησης παραθαλάσσιου ξενοδοχείου 15.000 τ.μ., στην τιμή των 32 εκατ. ευρώ.</p>
      <p>Από την άλλη πλευρά, έντονη παρατηρείται η προσφορά σε ξενοδοχεία των Κυκλάδων. Ειδικότερα την τελευταία εβδομάδα, αναρτήθηκαν αγγελίες πώλησης ξενοδοχείων σε Μύκονο και Σαντορίνη. Στη μεν Μύκονο, νεόδμητο ξενοδοχείο 5.000 τ.μ. διατίθεται στην τιμή των 45 εκατ. ευρώ, ενώ στη Σαντορίνη, επίσης νεόδμητο ξενοδοχείο 9.000 τ.μ., προσφέρεται στην τιμή των 13 εκατ. ευρώ. Αξίζει να σημειωθεί ότι από την αρχή του χρόνου, προσφέρθηκαν για πώληση στη Σαντορίνη 73 ξενοδοχεία και στη Μύκονο 38 ξενοδοχεία.</p>
      <p>Δείτε τα ακριβή στοιχεία της έρευνας ανά προορισμό (Νησιωτική Ελλάδα):</p>
      <p><b>ΠΕΡΙΟΧΗ Αριθμός αγγελιών</b><br/>ΚΡΗΤΗ</p>
      <p>Ν. Ηρακλείου 3</p>
      <p>N. Λασιθίου 31</p>
      <p>Ν. Ρεθύμνης 26</p>
      <p>Ν. Χανίων 75</p>
      <p>ΚΥΚΛΑΔΕΣ 206</p>
      <p>ΣΠΟΡΑΔΕΣ 23</p>
      <p>ΔΩΔΕΚΑΝΗΣΑ 61</p>
      <p>ΖΑΚΥΝΘΟΣ 24</p>
      <p>ΚΕΡΚΥΡΑ 65</p>
      <p>ΚΕΦΑΛΛΟΝΙΑ 1</p>
      <p>ΛΕΥΚΑΔΑ 14</p>
      <p>ΧΙΟΣ 7</p>
      <p>ΛΕΣΒΟΣ 14</p>
      <p>ΣΑΜΟΣ 9</p>
      <p>Πηγή: tornosnews.gr</p>
    </article>
  </body>
</html>