<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597194/allagi-kodika-efarmogis-kanonismou-prasinis-grammis-meleta-i-lefkosia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T17:44:00+00:00"/>
    <meta property="og:title" content="Αλλαγή κώδικα εφαρμογής κανονισμού πράσινης γραμμής μελετά η Λευκωσία"/>
    <meta property="og:description" content="Σε αλλαγή του κώδικα εφαρμογής του κανονισμού της πράσινης γραμμής προσανατολίζεται η Κυβέρνηση, για να αντιμετωπίσει τις αυξημένες μεταναστευτικές ροές από..."/>
  </head>
  <body>
    <article>
      <h1>Αλλαγή κώδικα εφαρμογής κανονισμού πράσινης γραμμής μελετά η Λευκωσία</h1>
      <address><time datetime="2019-11-13T17:44:00+00:00">13 Nov 2019, 17:44</time> by <a rel="author">SigmaLive</a></address>
      <p><b>Σε αλλαγή του κώδικα εφαρμογής του κανονισμού της πράσινης γραμμής προσανατολίζεται η Κυβέρνηση, για να αντιμετωπίσει τις αυξημένες μεταναστευτικές ροές από τα κατεχόμενα. Το μεταναστευτικό/προσφυγικό συζητήθηκε στην επιτροπή θεσμών, παρουσία των Υπουργών Εσωτερικών και Δικαιοσύνης και της αστυνομικής ηγεσίας.<br/></b> <br/>Η συζήτηση θα συνεχιστεί σε κλειστή συνεδρίαση για να δοθεί η ευκαιρία να κατατεθούν συγκεκριμένα στοιχεία.<br/> <br/>Ο ΥΠΕΣ Κωνσταντίνος Πετρίδης χαρακτήρισε το ζήτημα πολυδιάστατο, το οποίο και προέκυψε στην σημερινή του ένταση τα τελευταία χρόνια και ειδικότερα μετά το 2015-2016, με τις πολύ αυξημένες ροές.<br/> <br/>Ανέφερε ότι είχε την ευκαιρία να εξηγήσει στους βουλευτές τα μέτρα που λαμβάνονται στη χώρα μας, αλλά και σε ευρωπαϊκό επίπεδο, λέγοντας ότι η Κύπρος είναι στην πρώτη γραμμή και η ευρωπαϊκή αλληλεγγύη πρέπει να επιδεικνύεται στην πράξη.<br/> <br/>Κατατασσόμαστε, είπε, πρώτοι στις ροές μεταναστών για τρίτη χρονιά. Σύμφωνα με τον Υπουργό, δημιουργούνται προβλήματα και από την ασυμφωνία στον κανονισμό του Δουβλίνου για τις επιστροφές μεταναστών.<br/> <br/>Ο κ. Πετρίδης είπε ότι από τα κατεχόμενα εισέρχονται στην ΚΔ τα 2/3 των μεταναστών. Το 1/3 είναι άτομα με άδεια παραμονής που όμως, σε κάποιες περιπτώσεις, καταχρώνται το σύστημα και καταθέτουν αίτημα για άσυλο. Ανέφερε ότι επιβάλλεται να βελτιώσουμε τις διαδικασίες, είτε είναι δικαστικές, είτε αφορούν τις απελάσεις και επιστροφές.<br/> <br/>Ειδικότερα για τον κανονισμό της πράσινης γραμμής, εξήγησε ότι εξετάζεται η αλλαγή στον κώδικα εφαρμογής για να είναι πιο περιοριστικός για διέλευση υπηκόων τρίτων χωρών.  Εξήγησε ότι κάποιοι εκμεταλλεύονται τη πρόνοια για επιστροφή εντός 90 ημερών, καθώς φαίνεται ότι είναι ανεφάρμοστη.<br/> <br/>Για τους εικονικούς γάμους, ο ΥΠΕΣ είπε ότι και σε αυτό το ζήτημα λαμβάνοντα μέτρα, αλλά δεν είναι εύκολη η διαχείριση καθώς πολλοί έρχονται νόμιμα και μετά την λήξη της άδειάς τους, είτε ζητούν άσυλο, είτε κάνουν εικονικούς γάμους.<br/> <br/>Ανέφερε εξάλλου ότι το σύστημα πληροφοριών που εφαρμόζεται σε χώρες της Συνθήκης του Σιέγκεν θα ήταν χρήσιμο για την Κύπρο στην αντιμετώπιση του προβλήματος της αυξημένης μετανάστευσης.<br/> <br/>Ο ΥΠΕΣ ανέφερε εντός της επιτροπής ότι μεγάλο πρόβλημα αποτελεί και η έλευση παράτυπων μεταναστών από την Αφρική και κυρίως από χώρες όπως το Καμερούν και η Νιγηρία, οι οποίοι μεταβαίνουν αεροπορικώς στην Άγκυρα και ακολούθως μέσω κατεχομένων, φτάνουν στις ελεύθερες περιοχές.<br/> <br/>Ο Υπουργός Δικαιοσύνης Γιώργος Σαββίδης ανακοίνωσε ότι η Αστυνομία διενεργεί εκστρατείες σε χώρους στους οποίους γίνονται έκνομες ενέργειες από αλλοδαπούς. Παράλληλα ενισχύθηκαν και οι έλεγχοι παράτυπων μεταναστών,.<br/> <br/>Ο πρόεδρος της Επιτροπής Θεσμών Ζαχαρίας Ζαχαρίου ανέφερε ότι οι αριθμοί αφίξεων υπερβαίνουν τις δυνατότητες της Κύπρου και επέκρινε την ΕΕ γιατί η πολιτική αλληλεγγύης της είναι μόνο φιλολογική και πρέπει να την αλλάξει για να βοηθήσει στην απάμβλυνση του προβλήματος.<br/> <br/>Ο βουλευτής του ΑΚΕΛ Άριστος Δαμιανού  ανέφερε ότι δεν μπορεί να γίνεται υπερτίμηση της κατάστασης και υπερβολική προσέγγιση, αλλά ούτε και υποτίμηση, τονίζοντας ότι χρειάζεται ευρωπαϊκή αλληλεγγύη  και περισσότεροι έλεγχοι στην πράσινη γραμμή, σημειώνοντας ότι αποτελεσματική αντιμετώπιση θα επέλθει με την επίλυση του Κυπριακού. Συνέστησε επίσης προσοχή σε ζητήματα μισαλλοδοξίας και ρατσισμού.<br/> <br/>Ο βουλευτής του ΔΗΚΟ Ζαχαρίας Κουλίας δήλωσε ότι η θέση της Κύπρου αυτή τη στιγμή είναι δραματική γιατί υπάρχει ανεξέλεγκτη έλευση μεταναστών μέσω της πράσινης γραμμής. Τόνισε ότι δημιουργούνται προβλήματα ασφάλειας, οικονομικά αλλά και δημογραφικού χαρακτήρα.<br/> <br/>Ο βουλευτής της ΕΔΕΚ Κωστής Ευσταθίου δήλωσε ότι για κάθε άφιξη στην Κύπρο ενός παράτυπου μετανάστη, αντιστοιχούν 200 αφίξεις στη Γερμανία.  Χαρακτήρισε το ζήτημα τεράστιο και κάλεσε τους Ευρωπαίους να κατανοήσουν ότι πρέπει να επιδείξουν αλληλεγγύη στην Κύπρο.<br/> <br/>Ο βουλευτής του ΕΛΑΜ Λίνος Παπαγιάννης υποστήριξε ότι απειλείται η επιβίωση του κυπριακού ελληνισμού και ανέφερε ότι προχώρησε σε συγκεκριμένες καταγγελίες στους Υπουργούς Δικαιοσύνης και Εσωτερικών.<br/> <br/>Πηγή: ΚΥΠΕ </p>
    </article>
  </body>
</html>