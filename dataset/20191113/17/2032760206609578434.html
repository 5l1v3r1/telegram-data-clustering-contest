<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89520"/>
    <meta property="og:site_name" content="Denník politika"/>
    <meta property="article:published_time" content="2019-11-13T17:35:15+00:00"/>
    <meta property="og:title" content="Video+foto: Zrážka autobusu a nákladiaka pri Nitre si vyžiadala 12 mŕtvych, zahynuli aj deti"/>
    <meta property="og:description" content="13.11.2019 (Webnoviny.sk) –aktualizované 13. novembra 17:13"/>
  </head>
  <body>
    <article>
      <h1>Video+foto: Zrážka autobusu a nákladiaka pri Nitre si vyžiadala 12 mŕtvych, zahynuli aj deti</h1>
      <address><time datetime="2019-11-13T17:35:15+00:00">13 Nov 2019, 17:35</time> by <a rel="author">Webnoviny</a></address>
      <p>13.11.2019 (Webnoviny.sk) –<br/><b>aktualizované 13. novembra 17:13</b></p>
      <p>Predbežne dvanásť mŕtvych a 17 zranených si vyžiadala nehoda autobusu a nákladného auta pri Nitrianskych Hrnčiarovciach. Informoval o tom Hasičský a záchranný zbor SR.</p>
      <p>Polícia údaj potvrdila, pričom medzi obeťami sú podľa nej štyri maloleté osoby a traja zo 17 zranených sú v kritickom stave. Medzi zranenými je aj vodič nákladiaku. Počet mŕtvych nemusí byť podľa polície konečný, keďže niektoré obete môžu byť zakliesnené pod autobusom.</p>
      <p>Nákladné auto bolo podľa polície naložené kamennou zmesou. <i>„Nákladiak smeroval na Nitru. Keď schádzal dolu kopcom, rozkýval sa, pričom oprotiidúci autobus sa mu snažil vyhnúť. Následne sa prevrátil do priekopy,“</i> priblížila na mieste nehody ministerka vnútra Denisa Saková.</p>
      <p>Podľa ministerky ide o najhoršiu nehodu od roku 2009. <i>„Silný náraz mal pre posádku autobusu fatálne následky. Po zrážke zostal nákladiak prevrátený na ceste a autobus v priekope,“</i> doplnila hovorkyňa nitrianskej krajskej polície Renáta Čuháková.</p>
      <h3>Zranených odviezli do nemocníc</h3>
      <p>Nitrianska nemocnica prijala niekoľko zranených. Agentúru SITA o tom informovala hovorkyňa Tatiana Timková. <i>„Prijali sme ôsmich zranených, ktorým je poskytnutá zdravotná pomoc personálu a tiež psychologická pomoc. Vzhľadom na situáciu poskytneme bližšie informácie neskôr,“</i> uviedla Timková.</p>
      <p><b>Zobraziť fotogalériu k článku:</b><br/>Zrážka autobusu a nákladiaka pri Nitrianskych Hrnčiarovciach (fotografie)</p>
      <p>Ministerka zdravotníctva Andrea Kalavská informovala, že zranených previezli záchranári aj do nemocníc v Topoľčanoch, Levíc, Zlatých Moraviec a Nových Zámkoch.</p>
      <p><i>„Je mi nesmierne ľúto tragickej hromadnej dopravnej nehody neďaleko Nitry. Okamžite som zrušila svoj pracovný program a smerujem na miesto nešťastia. Operačné stredisko ako aj všetky okolité nemocnice sú v pohotovosti a poskytujú prvú pomoc zraneným. Vo Fakultnej nemocnici Nitra už lekári operujú pacienta vo veľmi vážnom stave. Záchranné zložky rozvážajú ľudí aj do nemocníc v Nových Zámkoch, Topoľčanoch, Levíc a Zlatých Moraviec. Nemocnice sú pripravené prevziať a poskytnúť zdravotnú starostlivosť všetkým zraneným,“</i> napísala ministerka na sociálnej sieti Facebook.</p>
      <p>Riaditeľ Fakultnej nemocnice s poliklinikou Nové Zámky Jozef Ježík pre agentúru SITA uviedol, že prijali jedného pacienta v kritickom stave a ďalších piatich na urgentnom príjme. Leteckí záchranári v tlačovej správe spresnili, že do fakultnej nemocnice v Nových Zámkoch bol prevezený 15-ročný chlapec s vážnym úrazom hlavy.</p>
      <p>Druhá posádka záchranárskeho vrtuľníka z Banskej Bystrice si na mieste prevzala 61-ročného pacienta s podozrením na poranenie hlavy. Po ošetrení a podaní liečby bol v stabilizovanom stave záchranárskym vrtuľníkom prevezený do Fakultnej nemocnice F. D. Roosevelta v Banskej Bystrici.</p>
      <h3>Cestu po nehode uzatvorili</h3>
      <p>Niekoľko zranených osôb ošetrili zdravotníci v spolupráci s hasičmi aj v evakuačnom autobuse HaZZ priamo na mieste. Starosta obce Jelenec Ivan Varga oznámil, že v zriadenom krízovom centre sa nazbieralo už dosť zdravotníkov na výpomoc a poďakoval sa všetkým za ochotu.</p>
      <p>V prípade, ak sa vám nezobrazil zdieľaný obsah nad týmto textom <a href="https://www.facebook.com/policiaslovakia/videos/1161538827371519/">kliknite sem</a></p>
      <p>Farkasová z HaZZ informovala, že na mieste príslušníci postavili nafukovací stan pre zasahujúce zložky a zranené osoby. <i>„Situáciu na mieste komplikujú nepriaznivé poveternostné podmienky. Na mieste udalosti je aj prezident HaZZ Pavol Nereča,“</i> priblížila Farkasová.</p>
      <p>Saková uviedla, že na mieste zasahujú hasiči zo štyroch samosprávnych krajov. <i>„Máme tu tridsať zasahujúcich hasičov z Nitrianskeho, Bratislavského, Trnavského a Banskobystrického samosprávneho kraja a tiež 15 policajtov,“</i> povedala na mieste tragickej nehody.</p>
      <p>V prípade, ak sa vám nezobrazil zdieľaný obsah nad týmto textom <a href="https://www.facebook.com/denisa.sakova/videos/448597459011898/?__tn__=,d,P-R&amp;eid=ARBXk6t10a6vcxBXInzxahWEmCAMdVBt-vl8KIX4xGN87uOZe8BksMRLQ5GhuZpNhQPJyeBaQVUi5N6j">kliknite sem</a></p>
      <p>Polícia aktuálne dokumentuje miesto nehody a vykonáva procesné úkony. Hasiči zabezpečili autobus proti pohybu a vykonali protipožiarne opatrenia. Cesta I/65 v smere od Nitry na Zlaté Moravce je stále neprejazdná. Obchádzka je smerovaná obojsmerne cez obce Nitrianske Hrnčiarovce, Štitáre a späť na cestu I/65 smer Zlaté Moravce.</p>
      <h3>Pellegrini sa vracia z Cypru</h3>
      <p>Premiér Peter Pellegrini sa pre tragickú nehodu vracia z oficiálnej návštevy Cypru. Napísal to na Facebooku s tým, že hovoril s ministerkami zdravotníctva Andreou Kalavskou a vnútra Denisovou Sakovou a dal im príkazy, aby koordinovali činnosť záchranných a bezpečnostných zložiek. <i>„Cítim nesmiernu ľútosť k všetkým obetiam a vyjadrujem úprimnú sústrasť všetkým pozostalým,“</i> uviedol Pellegrini.</p>
      <p>Úprimnú sústrasť pozostalým vyjadril aj predseda parlamentu a šéf Slovenskej národnej strany (SNS) Andrej Danko. <i>„Je to strašná tragédia. Myslím na všetkých, ktorí dnes prišli o svojich blízkych. Modlím sa, aby už ďalšie obete nepribudli,“</i> uviedol Danko. Reakciu agentúre SITA zaslal jeho hovorca Tomáš Kostelník.</p>
      <p>Úprimnú sústrasť vyjadrili aj ďalší politici. <i>„Slovami sa nedá opísať šok a smútok nad nečakanou stratou najbližších príbuzných a priateľov, väčšinou študentov stredných škôl, preto im venujme tichú modlitbu a spomienku,“</i> píše hnutie Obyčajní ľudia a nezávislé osobnosti (OĽaNO) na Facebooku.</p>
      <p>Líder strany Za ľudí a exprezident Andrej Kiska na Facebooku píše, že je v myšlienkach a modlitbách s rodinami pozostalých a so záchranármi a lekármi, ktorí možno v týchto chvíľach ešte bojujú o životy. Hnutie Sme rodina vyjadruje hlbokú a nesmiernu ľútosť nad stratou mladých a zbytočne zmarených životov. Podľa strany Smer-SD ide o nešťastie, pri ktorom sa ťažko hľadajú akékoľvek slová.</p>
      <p>Úprimnú sústrasť rovnako vyjadrili líder Progresívneho Slovenska Michal Truban, predseda Dobrej voľby Tomáš Drucker aj predseda SaS Richard Sulík. Šéf Mosta-Híd Béla Bugár členom záchranných jednotiek praje veľa sily v tejto mimoriadne ťažkej situácii.</p>
      <p>Predseda strany Spolu Miroslav Beblavý vyjadril taktiež úprimnú sústrasť všetkým, ktorí stratili svojich blízkych <i>„Želám zároveň skoré uzdravenie zraneným a veľa síl zdravotníkom, ktorí sa o nich starajú,“</i> napísal na Facebooku.</p>
      <h3>Tragické nehody autobusov na Slovensku</h3>
      <p>od roku 1993 do 2019</p>
      <p><b>13. júla 1994</b> – dopravná nehoda autobusu medzi Trenčianskymi Bohuslavicami a Novým Mestom nad Váhom si vyžiadala štyri obete a 16 ťažko zranených.</p>
      <p><b>8. mája 1995</b> – autobus idúci zo Vsetína sa čelne zrazil s nákladným autom. Zomrelo päť ľudí.</p>
      <p><b>6. júla 1995</b> – autobus so zamestnancami českej firmy zišiel z cesty v obci Kolárovice neďaleko Žiliny a spadol do 20 metrovej priepasti. Zomrelo 17 ľudí.</p>
      <p><b>18. októbra 1996</b> – autobus pravidelnej linky Humenné – Snina narazil do odstavenej Avie v Humennom. Zahynulo päť ľudí a deväť ťažko ranených.</p>
      <p><b>7. Novembra 1998</b> – vodič autobusu z Turecka nezvládol riadenie, zišiel z vozovky a prevrátil sa na strechu. Zahynulo 5 osôb.</p>
      <p><b>25. januára 1999</b> – pri motoreste Dubky medzi miestnou časťou Košice – Šaca a osadou Dobogov sa čelne zrazili dva autobusy na linkách Areál VSŽ – Moldava nad Bodvou a Revúca – Košice s pokračovaním na Ukrajinu. Zomreli dvaja ľudia a ďalších 64 ľudí sa zranilo.</p>
      <p><b>18. júna 2002</b> – vodič autobusu, v ktorom boli banskobystrickí školáci, zišiel s autobusom z cesty medzi Banskou Belou a Kozelníkom. V priekope sa autobus prevrátil. Vodič zahynul a desať detí bolo zranených.</p>
      <p><b>3. augusta 2003</b> – jedenásť ľudí zahynulo pri nehode autobusu, ktorý viezol pútnikov ku Kaplnke Panny Márie Snežnej v Úhornej. Dvanásta obeť podľahla zraneniam dva týždne po nehode.</p>
      <p><b>7. novembra 2005</b> – štyroch mŕtvych a desať zranených si vyžiadala zrážka diaľkového autobusu s kamiónom, ktorá sa stala pri obci Ožďany v okrese Rimavská Sobota. Ukrajinský kamión prešiel do protismeru a vošiel do jazdnej dráhy pravidelnej linky zo Štrbského Plesa. Pri zrážke kamión ľavou stranou zachytil ľavú stenu autobusu.</p>
      <p><b>16. apríla 2007</b> – tri ľudské životy si vyžiadala dopravná nehoda na rýchlostnej ceste R1 medzi Trnavou a Nitrou. Autobus v plnej rýchlosti narazil do odstaveného kamióna a spolu s ním skončil v priekope. Tri ženy v autobuse zomreli na mieste.</p>
      <p><b>2. septembra 2007</b> – pri Hriňovej havaroval autobus s folkloristami vracajúcimi sa z vystúpenia. Autobus sa zrútil do 15-metrovej rokliny, štyria cestujúci zomreli na mieste a vyše 30 ľudí bolo zranených. Piata obeť nehody zomrela 15. septembra. Nehoda si vyžiadala tiež 12 ťažko zranených, ďalšie osoby v autobuse sa zranili stredne ťažko.</p>
      <p><b>7. septembra 2008</b> – štrnásť slovenských občanov zahynulo a 30 sa ťažšie a ľahšie zranilo pri vážnej dopravnej nehode, ktorá sa stala na diaľnici Záhreb – Split medzi mestami Gospič a Lovinac. Autobus, ktorý viezol na dovolenku skupinu turistov z Košíc do chorvátskeho prímorského mesta Vodice, vo veľkej rýchlosti zišiel z cesty a narazil do mostného piliera. V októbri a koncom novembra ešte zomreli na následky zranení v Košiciach 79-ročná a 67-ročná žena.</p>
      <p><b>3. októbra 2008</b> – po tragickej nehode linkového autobusu z Bardejova do Prahy ostali štyria mŕtvi a jeden ťažko zranený muž a ďalší zranení. Autobus havaroval okolo jednej v noci pred obcou Chocholná-Velčice neďaleko Trenčína.</p>
      <p><b>21. februára 2009</b> – pri tragickej nehode autobusu a osobného vlaku pri Polomke v okrese Brezno zahynuli 12 obyvatelia Bánoviec nad Bebravou a blízkeho okolia. Ďalších 44 bolo zranených, pričom štrnásti z nich utrpeli ťažkú ujmu na zdraví. Osobný vlak s dvoma vozňami na nechránenom priecestí autobus prevalcoval, predná časť vlaku zostala po nehode na autobuse.</p>
      <p><b>6. júna 2014</b> – Autobus so študentmi Športového gymnázia Jozefa Herdu v Trnave havaroval na diaľnici D1 v smere z Piešťan do Trnavy. Pri nehode prišli o život štyri študentky a zranilo sa ďalších 23 ľudí.</p>
      <p><b>5. septembra 2014</b> – Nehoda linkového autobusu sa stala na ceste zo Svätého Jura do Bratislavy. Dôvodom nehody, pri ktorej sa autobus prevrátil na zvodidlá na ľavý bok, bola zrážka autobusu s pred ním idúcim traktorom. Po nehode museli ošetriť 30 ľudí. Vodič autobusu nehodu neprežil a 8. septembra zomrela najvážnejšie zranená 75-ročná cestujúca z autobusu.</p>
      <p><b>31. januára 2015</b> – Obeťami dopravnej nehody diaľkového autobusu na linke Praha-Užhorod, ktorý v skorých ranných hodinách havaroval na D1 pri obci Spišský Štvrtok, boli dve ženy, Češka a Ukrajinka. V autobuse sa viezlo 42 pasažierov, záchranná služba na mieste ošetrila 31 ľudí, pričom najvážnejšie zranenia utrpel vodič autobusu, ktorého operovali popradskí lekári.</p>
      <p>Viac k témam: <a href="https://www.webnoviny.sk/tag/dopravna-nehoda/"><u>dopravná nehoda</u></a><br/>Zdroj: Webnoviny.sk – <a href="https://www.webnoviny.sk/foto-zrazka-autobusu-a-kamionu-pri-nitrianskych-hrnciarovciach-si-vyziadala-najmenej-13-mrtvych/"><u>Video+foto: Zrážka autobusu a nákladiaka pri Nitre si vyžiadala 12 mŕtvych, zahynuli aj deti</u></a> © SITA Všetky práva vyhradené.</p>
    </article>
  </body>
</html>