<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/silhavy-je-to-skoro-zapas-roku-musime-vyhru-nad-anglii-potvrdit/1820667?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T17:09:00+00:00"/>
    <meta property="og:title" content="Šilhavý: Je to skoro zápas roku, musíme výhru nad Anglií potvrdit"/>
    <meta property="og:description" content="Plzeň - Trenér Jaroslav Šilhavý si vůbec nepřipouští, že by čeští fotbalisté ve čtvrtečním předposledním utkání kvalifikace mistrovství Evropy s Kosovem v Plzni neuspěli. Jeho svěřenci si v případě vítězství zajistí s předstihem postup na šampionát. Kouč je přesvědčen, se reprezentanti poučí ze zářijové prohry 1:2 v úvodním vzájemném duelu v Prištině a nezopakují stejné chyby."/>
  </head>
  <body>
    <article>
      <h1>Šilhavý: Je to skoro zápas roku, musíme výhru nad Anglií potvrdit</h1>
      <address><time datetime="2019-11-13T17:09:00+00:00">13 Nov 2019, 17:09</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Trenér Jaroslav Šilhavý si vůbec nepřipouští, že by čeští fotbalisté ve čtvrtečním předposledním utkání kvalifikace mistrovství Evropy s Kosovem v Plzni neuspěli. Jeho svěřenci si v případě vítězství zajistí s předstihem postup na šampionát. Kouč je přesvědčen, se reprezentanti poučí ze zářijové prohry 1:2 v úvodním vzájemném duelu v Prištině a nezopakují stejné chyby.</p>
      <slideshow>
        <figure>
          <img src="https://i3.cn.cz/6/1573663286_P201911130944401.jpg"/>
        </figure>
        <figure>
          <img src="https://i3.cn.cz/6/1573662685_P201911130932901.jpg"/>
        </figure>
        <figure>
          <img src="https://i3.cn.cz/6/1573661855_P201911130917301.jpg"/>
        </figure>
        <figure>
          <img src="https://i3.cn.cz/6/1573661065_P201911130897801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>"Myslím, že není potřeba motivovat hráče k tomu, aby se koncentrovali. Všichni vědí, o co jde. Věřím, že to zvládneme. Vůbec si nepřipouštíme, že bychom to nezvládli a prohráli," řekl Šilhavý na tiskové konferenci ve svém rodišti Plzni, kde se bude zápas hrát.</p>
      <p>Češi jsou ve skupině i díky říjnové výhře 2:1 nad Anglií na postupovém druhém místě s jednobodovým náskokem na třetí Kosovo. Kvalifikaci zakončí v neděli utkáním v Bulharsku, zatímco Kosovo přivítá vedoucí Anglii.</p>
      <p>"Ten zápas, který nás zítra čeká, je skoro zápas roku. Tam se rozhodne, jestli budeme na Euru už po čtvrtku, nebo jak to s námi bude. Mám z přístupu hráčů dobrý pocit, myslím, že tým udělal kus práce, ale musí se to potvrdit zítra. Jinak by to přišlo vše vniveč, třeba i vítězství s Anglií, které bylo velké. Kdybychom to nepotvrdili zítra, bylo by to špatné. Ale vůbec si to nechceme dávat do hlavy," uvedl Šilhavý.</p>
      <p>V září v Kosovu jeho svěřenci brzy vedli, ale domácí stav otočili. "Máme k soupeři respekt, vyzkoušeli jsme si ho, porazil nás. Myslím, že vstup do zápasu v Kosovu byl od nás velice dobrý, nicméně ty chyby, které jsme udělali před inkasovanými góly, se jen tak nedělají. Nevěřím, že bychom zítra takové chyby udělali," prohlásil Šilhavý.</p>
      <p>Všichni nominovaní hráči jsou podle něj v pořádku a o sestavě má jasno z 90 procent. Zřejmě uvažuje nad tím, zda do útoku při absenci Patrika Schicka postavit Michaela Krmenčíka nebo Zdeňka Ondráška. "Řešíme to. Vycházíme z jejich momentální formy, i když Ondras toho teď moc neodehrál, také podle toho, jak se jeví v tréninku. Jsou to takové maličkosti, podle toho se rozhodujeme," prohlásil Šilhavý.</p>
      <p>Kosovu chybí kvůli zranění dva nejlepší střelci krátké reprezentační historie Vedat Muriqi a Arber Zeneli. "Zeneli nehrál ani v prvním zápase, zase přibyl Rashica. Viděli jsme, že mají velice rychlé a šikovné hráče. Mají velmi dobré mužstvo, sebevědomé. Ale celou dobu se bavíme o tom, že my chceme být ti, kteří budou mít zítra ruce nahoře," uvedl Šilhavý.</p>
      <p>Případný postup by rád věnoval bývalému reprezentačnímu kouči Karlu Brücknerovi, který dnes slaví 80. narozeniny a Šilhavý mu v minulosti dělal asistenta. "Chtěl bych mu pogratulovat, přejeme mu hodně zdraví a štěstí do dalších let. A věřím, že i dárek v podobě postupu na Euro by uvítal. Mluvil jsem s ním. On nám popřál a řekl, že nic jiného než postup nebere. On nám věří," řekl Šilhavý s úsměvem.</p>
      <p>Postup na Euro už dvakrát zažil coby asistent. "Už si to moc nepamatuji, ale je velký rozdíl být v roli hlavního trenéra a asistenta. Teď to na mě doléhá mnohem víc, zodpovědnost je veliká. Věřím ale týmu a lidem kolem sebe. Jsem tady kousek od Plzně, tak věřím i lidem tady v Plzni, že bude vyprodáno a poženou nás za vítězstvím," dodal Šilhavý.</p>
    </article>
  </body>
</html>