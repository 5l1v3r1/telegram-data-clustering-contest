<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/13/USAs-Ukraina-ambassad%C3%B8r-forklarte-seg-om-ukjent-telefonsamtale-20389182.ece"/>
    <meta property="og:site_name" content="adressa.no"/>
    <meta property="article:published_time" content="2019-11-13T17:29:28+00:00"/>
    <meta property="og:title" content="USAs Ukraina-ambassadør forklarte seg om ukjent telefonsamtale"/>
    <meta property="og:description" content="USAs Ukraina-ambassadør forklarte seg om en til nå ukjent telefonsamtale under onsdagens riksrettshøring om Donald Trumps samtale med Ukrainas president."/>
  </head>
  <body>
    <article>
      <h1>USAs Ukraina-ambassadør forklarte seg om ukjent telefonsamtale</h1>
      <address><time datetime="2019-11-13T17:29:28+00:00">13 Nov 2019, 17:29</time> by <a rel="author">(NTB) NTB-AP-DPA</a></address>
      <p>USAs Ukraina-ambassadør forklarte seg om en til nå ukjent telefonsamtale under onsdagens riksrettshøring om Donald Trumps samtale med Ukrainas president.</p>
      <aside><a href="https://www.adressa.no/nyheter/utenriks/2019/11/13/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/13/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/13/javascript:void(0);">Del denne artikkelen på e-post</a></aside>
      <p>Høringen onsdag startet med forklaringen til USAs fungerende ambassadør til Ukraina, William Taylor, og statssekretær George Kent i Utenriksdepartementet.</p>
      <p>Taylor sa at han overfor Trump-administrasjonen hadde gjort sitt syn kjent om at «å holde tilbake sikkerhetsforsikringer i bytte mot hjelp til en innenrikspolitisk kampanje i USA, ville ha vært galskap».</p>
      <p>Taylor sa videre at han hadde merket seg at det fantes to politiske kanaler i forholdet til Ukraina – en «regulær» kanal og en «irregulær» kanal. Sistnevnte ble ledet av Trumps personlige advokat Rudy Giuliani, sa Taylor, som la til at det etter hvert ble klart for ham at det ble stilt betingelser til Ukrainas nye president.</p>
      <p>– Forsøket på å få Ukrainas president til å granske et energiselskap koblet til demokratenes presidentkandidat Joe Bidens sønn viste hvordan USAs offisielle utenrikspolitikk ble undergravd av irregulære framstøt ledet av Giuliani, sa Taylor.</p>
      <h3>Ukjent samtale</h3>
      <p>Taylor sa også at han fredag i forrige uke fikk vite fra sin stab at de under et besøk på en restaurant overhørte en telefonsamtale mellom Trump og USAs ambassadør til EU, Gordon Sondland, dagen etter Trumps telefonsamtale til Ukrainas president. Sondland ringte til Trump fra restauranten, og Taylors medarbeidere som var til stede, kunne høre Trump spørre om «granskingene».</p>
      <p>Sondland sa til presidenten at ukrainerne sto klare til å ta fatt på arbeidet, forklarte Taylor. Taylor sa også at Sondland hadde sagt at «alt» var avhengig av at Ukrainas president offentlig måtte kunngjøre etterforskning av Biden. Det skjedde imidlertid ikke.</p>
      <p>– Trump brydde seg mer om å granske Biden enn det Ukraina gjorde selv, sa Sondland etter at samtalen var over, ifølge Taylor.</p>
      <h3>Åpne høringer</h3>
      <p>Demokratene i Representantenes hus planlegger å bruke de neste ukene til å bevise at Trump misbrukte sin makt ved å be Ukraina om hjelp til å vinne presidentvalget neste år. Trumps plan var ifølge Demokratene å få Ukraina til å sverte hans politiske rival Joe Biden og sønnen Hunter, ved å innlede en korrupsjonsetterforskning mot dem.</p>
      <p>Fra og med onsdag blir utspørringene, som til nå har foregått bak lukkede dører, direktesendt på amerikansk fjernsyn.</p>
      <p>Selv mener Trump at han ikke har gjort noe galt. I en tale på et privat arrangement i Economic Club i New York tirsdag kalte han riksrettsgranskningen for en heksejakt preget av vrangforestillinger.</p>
      <p>(©NTB)</p>
    </article>
  </body>
</html>