<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/politics/proanakritiki-eisaggelikoi-kykloi-amfisvitoun-tin-eilikrineia-tis-katathesis-frouzi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T17:25:28+00:00"/>
    <meta property="og:title" content="Προανακριτική: Εισαγγελικοί κύκλοι αμφισβητούν την ειλικρίνεια της κατάθεσης Φρουζή"/>
    <meta property="og:description" content="«Ο κ. Φρουζής είναι κατηγορούμενος και μπορεί να λέει ό,τι θέλει για να υπερασπίσει τη θέση του» σχολιάζουν εισαγγελικές πηγές. Χθες, ο Κ. Φρουζής κατέθεσε τον Προανακριτική για τη Novartis ότι η Ελένη Τουλουπάκη τού ζητούσε να πει τα ονόματα πολιτικών"/>
  </head>
  <body>
    <article>
      <h1>Προανακριτική: Εισαγγελικοί κύκλοι αμφισβητούν την ειλικρίνεια της κατάθεσης Φρουζή</h1>
      <h2>«Ο κ. Φρουζής είναι κατηγορούμενος και μπορεί να λέει ό,τι θέλει για να υπερασπίσει τη θέση του» σχολιάζουν εισαγγελικές πηγές. Χθες, ο Κ. Φρουζής κατέθεσε τον Προανακριτική για τη Novartis ότι η Ελένη Τουλουπάκη τού ζητούσε να πει τα ονόματα πολιτικών</h2>
      <address><time datetime="2019-11-13T17:25:28+00:00">13 Nov 2019, 17:25</time> by <a rel="author">ΤοΒΗΜΑ Team</a></address>
      <p>Σε πλήρη εξέλιξη βρίσκονται οι διεργασίες για την σύγκληση της Ολομέλειας των Εφετών, η οποία θα αποφασίσει εάν θα αναθέσει την δικογραφία της Novartis σε εφέτη ανακριτή, μετά την παραγγελία του εισαγγελέα του Αρείου Πάγου, κ. Β. Πλιώτα.</p>
      <p>Σύμφωνα με πληροφορίες, ο ανώτατος εισαγγελικός λειτουργός ζητεί την ανάθεση του συνόλου της έρευνας -σε όποιο δικονομικό στάδιο και εάν βρίσκεται- σε εφέτες ειδικούς ανακριτές, λόγω της σοβαρότητας της αλλά και για να ολοκληρωθεί γρηγορότερα.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Ωστόσο, δεν είναι βέβαιο εάν η Ολομέλεια των Εφετών θα αποφασίσει για το θέμα στις 21 Νοεμβρίου, οπότε και είναι ήδη προγραμματισμένη η σύγκληση της Ολομέλειας για την υπόθεση της φονικής πυρκαγιάς στο Μάτι , ή θα υπάρξει νεότερη σύγκληση.</p>
      <h3>Αδειάζουν τον Φρουζή</h3>
      <p>Την ίδια ώρα, εισαγγελικές πηγές σχολιάζοντας όσα φέρεται να υποστήριξε ενώπιον της προανακριτικής επιτροπής ο Κώστας Φρουζής, κάνοντας λόγο για προτροπή από την Ελένη Τουλουπάκη τον Μάιο του 2018 να δώσει τα ονόματα των πολιτικών με αντάλλαγμα την ένταξή του σε καθεστώς προστασίας, λένε:</p>
      <p>«Ο κ. Φρουζής είναι κατηγορούμενος και μπορεί να λέει ό,τι θέλει για να υπερασπίσει τη θέση του» τονίζοντας ότι είχε καταστεί κατηγορούμενος από τον Φεβρουάριο του 2018, με την Εισαγγελία κατά της Διαφθοράς να του απαγορεύει την έξοδο από τη χώρα και να δεσμεύει τους λογαριασμούς που διατηρούσε στην Ελβετία.</p>
      <p>Εισαγγελικοί κύκλοι σημειώνουν ότι δεν είναι δυνατόν να έγινε τέτοια πρόταση στον Κ. Φρουζή, αφού είχε ήδη καταστεί κατηγορούμενος τρεις μήνες νωρίτερα.</p>
      <p>Σύμφωνα με πληροφορίες μάλιστα, ο κ. Φρουζής έχει κληθεί να δώσει ανωμοτί κατάθεση άλλες τρεις φορές (σ.σ με την ιδιότητα του υπόπτου τέλεσης αξίοποινων πράξεων) ακόμη και μέσω υπομνήματος, στο πλαίσιο επιμέρους ανοιχτών ερευνών για την Νοβάρτις.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>