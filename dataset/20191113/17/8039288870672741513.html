<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/sportiva-compacta-maserati-pe-baza-lui-alfa-4c/"/>
    <meta property="og:site_name" content="AutoExpert"/>
    <meta property="article:published_time" content="2019-11-13T17:02:52+00:00"/>
    <meta property="og:title" content="Sportivă compactă Maserati pe baza lui Alfa 4C"/>
    <meta property="og:description" content="Sportivă compactă Maserati pe baza lui Alfa 4C care va avea ori mootrul cu 4 cilindri de la Alfa ori un motor V6 și va fi poziționată mai sus ca preț"/>
  </head>
  <body>
    <article>
      <h1>Sportivă compactă Maserati pe baza lui Alfa 4C</h1>
      <address><time datetime="2019-11-13T17:02:52+00:00">13 Nov 2019, 17:02</time> by <a rel="author" href="https://www.autoexpert.ro/author/razvan/" target="_blank">Razvan Magureanu</a></address>
      <figure>
        <img src="https://www.autoexpert.ro/wp-content/uploads/2019/11/Compacta-sportiva-maserati-830x467.jpg"/>
      </figure>
      <p>
        <b>Maserati pregătește o surpriză pentru salonul de la Geneva din primăvara lui 2020: o sportivă compactă Maserati bazată pe Alfa 4C. Aceasta va revitaliza gama sportivă a mărcii alături de revenirea lui GranTurismo.</b>
      </p>
      <p>La un an și câteva luni de la prezentarea planurilor pentru următorii cinci ani ale grupului FCA de către fostul șef Sergio Marchionne, dispărut apoi prematur dintre noi, Maserati schimbă macazul.</p>
      <p>
        <b>Sportivă compactă pe baza lui Alfa 4C</b>
      </p>
      <p>Conform informațiilor neoficiale furnizate de Quattroruote, Maserati va prezenta la Salonul de la Geneva în primăvara lui 2020 o sportivă compactă bazată pe Alfa 4C care nu apărea în planurile din 2018 și care va fi declinată ca și Alfa 4C în versiuni coupe și roadster (2020/2021).</p>
      <p>Utilizând platforma lui 4C, și modelul paralel de la Maserati va avea motor central, dar încă nu este clar ce tip de motor va avea.</p>
      <p>Soluția cea mai simplă este adoptarea grupului motopropulsor de la 4C însă teoretic, modelul Maserati ar trebui să se poziționeze mai sus și un V6 ar fi mai potrivit. Dar e greu de crezut că V6 de 3 litri din Ghibli are loc în spatele locurilor fără a se modifica structura din fibră de carbon și în plus, transmisia automată ZF cu 8 trepte nu este proiectată pentru amplasarea centrală a motorului.</p>
      <p>Există însă și posibilitatea unei propulsii hibride sau Plug-In Hybrid la care motorul termic să fie asistat de unul electric. Este clar că Maserati are nevoie de mai multă putere decât cei 240 CP ai lui Alfa pentru a se putea bate cu Porsche Cayman/Boxster care încep la 300 CP. Cert este că modelul Maserati se va produce în uzina proprie din Modena, acolo unde se produce și modelul de serie mică Alfa 4C.</p>
      <p>
        <b>Dispare Maserati Alfieri</b>
      </p>
      <p>A doua mare veste este dispariția din planul de modele a lui Maserati Alfieri. Alfieri era crucial pentru Maserati pentru că acesta era dezvoltat pe o nouă platformă modulară din aluminiu care putea să suporte și alte forme de propulsie și urma să stea la baza tuturor modelelor viitoare Maserati.</p>
      <p>
        <b>GranTurismo și Gran Cabrio pe o nouă platformă modulară</b>
      </p>
      <p>Din aceleași informații furnizate de Quattroruote, se pare că doar numele Alfieri a dispărut, dar nu și platforma. Noi am spus încă de anul trecut că Alfieri este prea apropiat de modelele actuale GranTurismo/GranCabrio pe o piață a mașinilor sport și cabrio de lux aflată în scădere.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/Maserati-GranCabrio-2022.jpg"/>
      </figure>
      <p>Astfel, Maserati va dezvolta noua platformă modulară și primul model care va apărea pe această platformă va fi noul GranTurismo în 2021 urmat de GranCabrio în 2022.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/Maserati-GranTurismo-2021.jpg"/>
      </figure>
      <p>Aceeași platformă va sta și la baza viitoarelor Quattroporte (2022) și Levante (2023).<br/>Se pare că viitorul GranTurismo va avea un gabarit cuprins între cel al actualei generații (4,91 metri) și cel al lui Alfieri (4,59 metri). Noua platformă va putea fi combinată cu motor V6 turbo, Plug-In Hybrid și în vârful gamei cu un motor electric care îi va conferi lui GranTurismo o accelerație 0-100 km/h în 2 secunde și o viteză maximă de peste 300 km/h.</p>
      <p>
        <b>Un SUV mai mic decât Levante rămâne în plan </b>
      </p>
      <p>A rămas în plan în schimb un frățior al lui Levante care va concura în clasa medie cu Alfa Stelvio sau Porsche Macan. Acesta ar trebui să se bazeze pe aceeași nouă platformă modulară Maserati și nu pe platforma Giorgio a lui Stelvio pentru că este singura soluție ca SUV-ul de clasă medie al lui Maserati să fie oferit și în versiune electrică.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/SUV-compact-maserati.jpg"/>
      </figure>
      <p>
        <b>Motor cu 6 cilindri în linie în loc de Ferrari?</b>
      </p>
      <p>Noul șef al lui Ferrari, Louis Camilleri, a declarat că între 2021-2022 se va opri colaborarea cu Maserati, Ferrari asamblând în Maranello motoarele V6 turbo de 3 litri și V8 bi-turbo de 3,8 litri. Ce se va întâmpla după aceea? Logic, Maserati va continua să fie legat de destinele lui FCA și grupul italian tocmai a brevetat anul trecut în SUA un nou motor turbo de 3 litri cu 6 cilindri în linie. Acesta are la bază motorul turbo cu 4 cilindri (Global Medium Engine) dezvoltat de FCA pentru Giulia, Stelvio și Wrangler. Această schimbare de macaz ar putea părea surprinzătoare, dar dacă ne uităm că Mercedes-Benz și Jaguar Land Rover au trecut la această arhitectură renunțând la V6, mutarea este logică.</p>
    </article>
  </body>
</html>