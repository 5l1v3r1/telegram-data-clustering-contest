<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/viyna-na-donbasi-zafiksovano-devyat-obstriliv-boyovikiv-639744.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T17:01:19+00:00"/>
    <meta property="og:title" content="Війна на Донбасі: зафіксовано дев’ять обстрілів бойовиків"/>
    <meta property="og:description" content="Окупанти обстріляли українські позиції зі 120 мм мінометів"/>
  </head>
  <body>
    <article>
      <h1>Війна на Донбасі: зафіксовано дев’ять обстрілів бойовиків</h1>
      <address>
        <time datetime="2019-11-13T17:01:19+00:00">13 Nov 2019, 17:01</time>
      </address>
      <h4>Окупанти обстріляли українські позиції зі 120 мм мінометів</h4>
      <p>Упродовж доби бойовики дев'ять разів порушили режим тиші. Втрат серед військовослужбовців не зафіксовано. Про це повідомляє пресслужба штабу Операції Об’єднаних сил.</p>
      <p>«Впродовж поточної доби збройні формування Російської Федерації 9 разів порушили режим припинення вогню. Противник обстріляв позиції наших підрозділів із заборонених Мінськими домовленостями мінометів калібру 120 та 82 мм, гранатометів різних систем, великокаліберних кулеметів та іншої стрілецької зброї», — йдеться у повідомленні.</p>
      <p>Так, вісім обстрілів наших позицій російські окупаційні війська здійснили у районі відповідальності оперативно-тактичного угруповання «Північ»: поблизу Хутора Вільного — з мінометів калібру 82 мм, автоматичних гранатометів і великокаліберних кулеметів; біля Луганського та двічі неподалік Новолуганського — з гранатометів різних систем, великокаліберних кулеметів та іншої стрілецької зброї; два рази у районі Зайцевого — з мінометів калібру 120 мм, автоматичних гранатометів і великокаліберних кулеметів; біля Оріхового — зі стрілецької зброї та підствольних гранатометів; неподалік Новотошківського — з ручних протитанкових і автоматичних гранатометів і стрілецької зброї.</p>
      <p>В районі відповідальності оперативно-тактичного угруповання «Схід» противник з автоматичних гранатометів і стрілецької зброї вів вогонь по наших позиціях біля Лебединського.</p>
      <p>«Впродовж поточної доби втрат внаслідок обстрілів серед військовослужбовців Об’єднаних сил не зафіксовано», — повідомили у пресслужбі.</p>
      <related>
        <a href="https://glavcom.ua/news/amerikanci-vse-zipsuyut-kolomoyskiy-pohvalivsya-shcho-v-sekretnomu-rezhimi-sam-virishuje-problemu-donbasu-639685.html"/>
        <a href="https://glavcom.ua/news/u-putina-pobachili-pozitivnu-dinamiku-v-pidgotovci-do-normandskoji-zustrichi-639680.html"/>
        <a href="https://glavcom.ua/news/stalo-vidomo-hto-zaminit-zerkal-u-mizhnarodnih-sudah-639432.html"/>
      </related>
    </article>
  </body>
</html>