<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33053/macbook-pro-16-anteprima"/>
    <meta property="og:site_name" content="DDay.it"/>
    <meta property="article:published_time" content="2019-11-13T14:30:00+00:00"/>
    <meta property="og:title" content="MacBook Pro 16&quot;, anteprima: schermo più grande, prestazioni raddoppiate e audio super. Allo stesso prezzo del 15&quot;"/>
    <meta property="og:description" content="Abbiamo passato le ultime 24 ore insieme al nuovo MacBook Pro da 16&quot;. Le novità vanno oltre il pollice in più di schermo: aumenta la potenza, migliorano batteria e audio il tutto senza cambiare il prezzo. Anzi, allo stesso prezzo raddoppia lo spazio disco."/>
  </head>
  <body>
    <article>
      <h1>MacBook Pro 16", anteprima: schermo più grande, prestazioni raddoppiate e audio super. Allo stesso prezzo del 15"</h1>
      <h2>Abbiamo passato le ultime 24 ore insieme al nuovo MacBook Pro da 16". Le novità vanno oltre il pollice in più di schermo: aumenta la potenza, migliorano batteria e audio il tutto senza cambiare il prezzo. Anzi, allo stesso prezzo raddoppia lo spazio disco.</h2>
      <address><time datetime="2019-11-13T14:30:00+00:00">13 Nov 2019, 14:30</time> by <a rel="author">Roberto Pezzali</a></address>
      <p>Apple ha annunciato il nuovo MacBook Pro da 16”. Non era un segreto che Apple stesse lavorando ad una versione più grande del suo notebook per eccellenza, ma nessuno si aspettava che il MacBook Pro da 16” <b>potesse sostituire, in un solo colpo, l’attuale modello da 15”</b>. E invece è successo: da oggi chi entrerà in un Apple Store per acquistare un notebook della gamma “Pro” troverà, di fianco al 13” che resta in line-up, <b>anche il nuovo 16” allo stesso prezzo del 15”</b>. Due modelli di partenza, uno con processore Intel Core i7 da 2.6 Ghz, AMD Radeon Pro 5300M con 4GB di memoria GDDR6 dedicata, 16 GB di memoria e 512 GB di SSD che <b>parte da 2.799 euro</b>, e uno con processore Core i9 2.3 Ghz a 8 core, Radeon Pro 5500M con 4GB di grafica GDDR6 dedicata, 16 GB di ram e 1 TB di SSD <b>a 3.299 euro</b>. Entrambi sono ovviamente configurabili a seconda delle esigenze dei singoli utenti. Confrontando le configurazioni con quelle degli attuali 15" i più attenti si accorgeranno che il nuovo MacBook Pro da 16”, nelle due configurazioni base, <b>offre il doppio dei GB di spazio disco SSD, rispettivamente 512 e 1 TB contro i 256 GB e i 512 GB dei modelli nei negozi fino a ieri.</b></p>
      <p>Per la prima volta Apple inserisce inoltre su un MacBook Pro la possibilità di avere a bordo 64 GB di RAM DDR4 e 8 TB di storage. Pochi utenti sentiranno l’esigenza di avere un tale quantitativo di memoria a disposizione, sia per quanto riguarda lo storage sia per quanto riguarda la RAM, ma Apple ha spiegato che questa richiesta <b>è stata fatta espressamente da alcuni professionisti che usano da tempo il MacBook Pro in determinati ambiti applicativi</b>. Chi sviluppa giochi o applicazioni multipiattaforma con Xcode, ad esempio, può ora lanciare contemporaneamente i test dell’applicazione e i simulatori per tre diversi ambienti operativi, iPadOS, iPhone e MacOS,  mentre chi usa un MacBook Pro come studio di produzione audio portatile può tenere sul disco l’intera libreria di campioni ad alta risoluzione, e stiamo parlando librerie che arrivano a pesare svariati terabyte. </p>
      <figure>
        <img src="https://cdn.dday.it/system/uploads/picture/image/58703/P1011640.jpg"/>
      </figure>
      <h3>La video anteprima del MacBook Pro da 16"</h3>
      <figure>
        <iframe src="https://www.youtube.com/embed/09ZWzXosViU" width="640" height="360" data-service="Youtube" scrolling="no"/>
      </figure>
      <hr/>
      <h3>Dallo schermo alla batteria cambia tutto </h3>
      <p>Dietro il nuovo MacBook Pro da 16” c’è molto di più di un semplice schermo più grande: abbiamo tra le mani da 24 ore il nuovo modello e abbiamo cercato di sfruttare al meglio il tempo per una preview completa, senza avere però la possibilità di valutare aspetti come le prestazioni in ogni ambito e la durata della batteria, cosa che richiederà un po’ più di tempo. </p>
      <p>Apple ha ascoltato gli utenti “pro” che usano il MacBook da anni come strumento di lavoro, e ha cercato di guardare oltre le semplici prestazioni (c'è comunque un incremento netto) toccando aspetti del MacBook che non avevano mai goduto di tanta considerazione. C’è infatti un nuovo sistema audio, con <b>una resa sonora davvero impressionante se si pensa alla dimensione dello chassis</b>, e c’è anche un triplo microfono che offre un risultato in acquisizione pari a quella di un microfono esterno di qualità. <b>Lo abbiamo usato per il voice over del video di anteprima</b>, che trovate qui sopra, ed è possibile accorgersi di come questo microfono abbia una qualità tale da poter essere usato senza problemi per registrare un podcast, una prova di doppiaggio o per salvare un arrangiamento.</p>
      <figure>
        <img src="https://cdn.dday.it/system/uploads/picture/image/58711/content_big_P1011629.jpg"/>
      </figure>
      <p>C’è poi lo schermo, un grandissimo display P3 Wide Gamut da 16” capace grazie a Catalina di gestire anche contenuti HDR, oltre a sincronizzare il frame rate con quello del contenuto che si sta visualizzando, e c'è una tastiera tutta nuova che vuol far dimenticare i problemi dei modelli "butterfly". Apple ha rivisto interamente il sistema, ma non ha inventato nulla di nuovo: ha semplicemente <b>preso la tastiera che da anni viene data con gli iMac e l’ha adattata per utilizzarla su un portatile</b>. Infine la batteria, la più grande che si poteva mettere su un portatile: sotto la scocca in alluminio c'è un accumulatore al litio da 100 watt/ora, che dovrebbe assicurare una autonomia simile a quella degli attuali modelli da 15”. Per un dato reale dovremmo attendere qualche settimana, durante le ore che abbiamo avuto a disposizione per questa preview <b>abbiamo usato un po' la batteria e un po' l'alimentazione a filo. </b></p>
      <h3>16” e 2 chilogrammi di alluminio: lo schermo cresce ma le dimensioni non cambiano</h3>
      <p>Cambia tutto, tranne il look: il MacBook Pro mantiene il suo iconico design monoblocco in alluminio e, come per i modelli precedenti, anche per il 16” <b>sono disponibili le due finiture silver e space gray</b>, leggermente più scura. Il peso rispetto al 15” cresce di 170 grammi circa: sulla bilancia il nuovo modello <b>tocca i 2 Kg</b>, e l’aumento è dovuto principalmente a due fattori, la batteria più grande e il sistema di dissipazione rivisto.</p>
      <figure>
        <img src="https://cdn.dday.it/system/uploads/picture/image/58702/content_big_P1011642.jpg"/>
      </figure>
      <p>Cambiano anche le dimensioni, ma di pochissimo: Apple riducendo le cornici del 25% nella zona superiore e del 34% sui lati <b>è riuscita a inserire uno schermo da 16” in uno chassis del tutto simile come dimensioni a quello del 15”</b>. Balla qualche millimetro in più, ma se non mettiamo a fianco i due prodotti è davvero difficile cogliere ad occhio nudo le differenze.</p>
      <figure>
        <img src="https://cdn.dday.it/system/uploads/picture/image/58701/content_big_P1011643.jpg"/>
      </figure>
      <p>La dotazione di porte resta identica: 4 connessioni Thunderbolt a banda completa oltre al classico jack audio. Rivisto anche il caricatore: il MacBook Pro da 16” porta in dote un nuovo caricatore da 96 watt che, utilizzando una tecnologia simile a quella già vista nei caricatori GaN, <b>riesce ad avere le stesse identiche dimensioni del modello attuale da 87 watt.</b></p>
      <figure>
        <img src="https://cdn.dday.it/system/uploads/picture/image/58708/content_big_P1011633.jpg"/>
      </figure>
      <h3>Una Magic Keyboard a misura di notebook</h3>
      <p>La soluzione ai problemi che hanno colpito la tastiera delle recenti generazioni di MacBook <b>si chiama Magic Keyboard</b>. Il meccanismo “butterfly”, tanto sottile quanto delicato, viene sostituito da una versione rivista del classico sistema a “forbice”, lo stesso usato sulle tastiere che Apple fornisce in dotazione con gli iMac e che vende come accessorio opzionale.</p>
      <p>La logica è la stessa, ma il meccanismo è stato ripensato modificando la cupola in gomma posta sotto i singoli tasti; la parte mobile, già compatta, ha subito poi una ulteriore riduzione di spessore per poter essere usata all’interno di un notebook.</p>
      <figure>
        <img src="https://cdn.dday.it/system/uploads/picture/image/58710/content_big_P1011630.jpg"/>
      </figure>
      <p>Il risultato <b>è una tastiera piacevolissima da utilizzare, morbida e con il giusto feedback, decisamente più silenziosa di quella usata sui modelli attuali e precisa nella digitazione</b>. Non è una tastiera meccanica, ma chi adora le tastiere ad ampia escursione apprezzerà sicuramente quella usata sul nuovo MacBook Pro per tanti fattori, dalla risposta dei tasti sotto i polpastrelli e al giusto livello di resistenza che offre durante la digitazione. </p>
      <figure>
        <img src="https://cdn.dday.it/system/uploads/picture/image/58709/content_big_P1011631.jpg"/>
      </figure>
      <p>Oltre alla tecnologia dei tasti cambia anche il layout della tastiera: il tasto “ESC” esce dalla Touch Bar e <b>torna ad essere un tasto fisico</b>, così come il TouchID, isolato dalla touchbar e utilizzabile anche come tasto di accensione. Rivista anche la disposizione dei tasti direzionali, ora a croce inversa.</p>
      <p>Se qualcuno si chiedesse per quale motivo Apple ha inserito ancora il TouchID sul MacBook al posto di usare il FaceID, la risposta sta nello spessore ridottissimo del modulo display, talmente sottile da poter ospitare solo il piccolo modulo webcam, che resta a 720p. Di più, senza aumentare lo spessore dello schermo, non si poteva fare. </p>
      <hr/>
      <hr/>
      <hr/>
      <h3>16” di assoluta qualità. E Catalina viene in aiuto per l’HDR</h3>
      <p>Il 16” arriva sul mercato con uno schermo basato sulla stessa identica tecnologia degli schermi Retina dei 15”: un LCD IPS con spazio colore P3, capace di raggiungere i 500 nits di luminosità. Uno schermo brillante, con un eccellente angolo di visione e un <b>buonissimo filtro antiriflesso nonostante la finitura lucida</b>. La risoluzione è di 3072 x 1920 pixel, 6 megapixel che distribuiti sui 16” di diagonale equivalgono a 226 punti per pollice, la stessa risoluzione del modello da 13.3”. Qualcuno potrebbe criticare l’assenza di uno schermo 4K, ma se si considera che un MacBook ha uno schermo in formato 16:10 <b>per poter soddisfare tale richiesta il numero di pixel in gioco sarebbe stato elevatissimo</b> e avrebbe comportato diversi effetti collaterali, come un peggioramento delle prestazioni e una riduzione dell’autonomia. La risoluzione scelta da Apple è un ottimo compromesso: immagine di eccellente qualità, resa cromatica perfetta, ottima luminosità e una definizione impeccabile dalla distanza abituale di utilizzo del notebook.</p>
      <figure>
        <img src="https://cdn.dday.it/system/uploads/picture/image/58699/content_big_sequenzamain.00_03_04_40.Immagine001.jpg"/>
      </figure>
      <p>Più pixel non servivano, e l’unico vantaggio nell'avere uno schermo 4K lo si poteva trovare in fase di editing video con contenuti Ultra HD, tuttavia chi usa un MacBook per fare editing può comunque lavorare su porzioni della scena ingrandite, regolando in modo fine il dettaglio e la maschera di contrasto. Resta ovviamente la possibilità di collegare monitor esterni, e grazie alla banda della connessione Thunderbolt e alle GPU Radeon <b>il MacBook Pro da 16” supporta o 2 display da 6016 x 3384 pixel a 60 Hz o 4 display da 4096 x 2304 (4K DCI) sempre a 60 Hz</b>, ovviamente funzionanti in contemporanea. </p>
      <p>Oggi molte lavorazioni professionali prevedono contenuti HDR, sia per quanto riguarda i giochi sia per quanto riguarda il video, e lo schermo da 500 nits del MacBook Pro <b>non può offrire le stesse prestazioni dell’Apple Pro Display XDR</b>, che grazie al sistema di dissipazione attivo può toccare anche i 1600 nits di picco. Apple è stata però in grado di risolvere il problema alla base, sfruttando l'integrazione tra hardware e software per andare a compensare quelli che sono i limiti di un display da notebook: Catalina integra un nuovo sistema denominato “<i>Extended dynamic range (EDR) mode</i>” che <b>permette di lavorare con contenuti HDR anche su monitor non necessariamente HDR</b>. Il sistema operativo, se viene usata una applicazione aggiornata per sfruttare questa capacità, <b>effettua il tone mapping in tempo reale dei contenuti HDR adattando la luminosità di picco del contenuto a quella del display</b>.</p>
      <figure>
        <img src="https://cdn.dday.it/system/uploads/picture/image/58698/content_big_sequenzamain.00_03_14_00.Immagine002.jpg"/>
      </figure>
      <p>Prima di Catalina, quando un professionista lavorava con una clip HDR a 1000 nits sulla timeline di Final Cut Pro o all’interno di Motion, tutti i livelli di luminosità che eccedevano le possibilità del display venivano tagliati, o come si dice in gergo "clippavano". Con Catalina l’intero contenuto viene rimappato in tempo reale sul monitor di preview, <b>sfruttando tutta la dinamica a disposizione e con la possibilità di lavorare sui livelli di uscita e di continuare con la color correction. </b>Il controllo finale dev'essere fatto con un monitor HDR, ma si può comunque lavorare con un pieno controllo delle zone ad alta e bassa luminosità, quelle più critiche quando si lavora con contenuti a gamma dinamica estesa.</p>
      <p>Tra i software compatibili con questa nuova funzionalità ci sono non solo Motion e FinalCut, ma anche diversi software di terze parti come <b>l’eccellente Affinity Photo e PixelMator</b>. In questo caso il tone mapping e l’HDR vengono usati per sfruttare al massimo la dinamica contenuta in un file RAW. </p>
      <p>Catalina nasconde anche un altra funzione decisamente interessante per chi lavora ad alti livelli con un MacBook: all’interno delle impostazioni dello schermo è infatti possibile <b>selezionare la frequenza di refresh per adattarla a quello del contenuto in lavorazione</b>. Chi sta lavorando ad un film a 24p potrà ora forzare il refresh del MacBook a 48p, per evitare quindi scatti o perdita di fotogrammi in fase di riproduzione. </p>
      <figure>
        <img src="https://cdn.dday.it/system/uploads/picture/image/58697/content_big_sequenzamain.00_03_42_32.Immagine003.jpg"/>
      </figure>
      <h3>Due volte più veloce del modello precedente. E sotto sforzo non si piega</h3>
      <p>Bene la tastiera e il display, ma un MacBook Pro è pur sempre uno strumento di lavoro e chi lo usa si aspetta soprattutto una cosa: velocità. Non abbiamo avuto modo di provare decine e decine di applicazioni, lo faremo, ma ci siamo comunque fatti un’idea di quelle che sono le prestazioni che questo MacBook Pro può offrire.</p>
      <p>Il processore del modello da noi usato è lo stesso adottato anche sul MacBook Pro Core i9 2.3 Ghz da 15” del 2019, una CPU Intel di nona generazione "Coffee Lake" da 14 nanometri (I9-9880H): <b>ha otto core indipendenti, 16 MB di cache condivisa di terzo livello e 16 GB di memoria a bordo</b>. Rispetto al MacBook Pro da 15” che aveva memorie DDR4 SDRAM a 2400 MHz, la versione da 16” adotta memorie da 2666 Mhz e come abbiamo scritto può essere configurato anche con <b>64 GB di memoria a bordo</b>.</p>
      <figure>
        <img src="https://cdn.dday.it/system/uploads/picture/image/58695/content_big_sequenzamain.00_05_19_01.Immagine005.jpg"/>
      </figure>
      <p>Pensando al magnifico lavoro fatto con il Mac Pro in termini di modularità, ci aspettavamo anche per questo MacBook Pro una maggiore flessibilità invece <b>tutto è saldato sulla mainboard</b>: i GB di RAM, così come l’SSD, sono quelli che si scelgono quando si acquista il Mac e non esiste opzione di upgrade in una fase successiva. Peccato.</p>
      <p>Uno sguardo all’interno conferma quanto detto da Apple in fase di presentazione: tutto il sistema di dissipazione è stato rivisto e <b>il flusso d’aria incrementato del 28% rispetto alla generazione precedente</b>. Questo grazie a due ventole maggiorate con un numero superiore di lamelle, oltre ad un dissipatore che copre il 35% in più di superficie che aiuta a smaltire in modo più efficiente il calore.</p>
      <figure>
        <img src="https://cdn.dday.it/system/uploads/picture/image/58715/content_big_audio2.jpg"/>
      </figure>
      <p>Apple ha dichiarato che il nuovo Macbook è in grado di sostenere fino a 12 watt con carichi di lavoro impegnativi, e noi abbiamo provato a spremerlo con 10 cicli di rendering in Cinebench in rapida sequenza e il <b>MacBook non si è mai piegato, anzi</b>. Con la temperatura fissa a 100° la CPU ha mantenuto la frequenza costante a 3 Ghz <b>senza mai andare in thermal throttling</b>, facendo segnare un risultato leggermente migliore di quello che si ottiene con il modello da 15” e la stessa CPU.</p>
      <figure>
        <img src="https://cdn.dday.it/system/uploads/picture/image/58694/content_big_sequenzamain.00_05_43_31.Immagine006.jpg"/>
      </figure>
      <p>Sotto sforzo parte la ventola, che è tutt’altro che silenziosa, ma le prestazioni restano costanti: il MacBook Pro non soffre, anzi, <b>distribuisce costantemente la sua potenza sfruttando al meglio il nuovo sistema di dissipazione</b>. Che, come sui modelli precedenti, interessa anche l’intero cabinet in alluminio: la parte sopra la touchbar e il pannello inferiore dopo lunghi periodi di processore al 100% raggiungono temperature elevate. </p>
      <p>Sul MacBook Pro debuttano anche le nuove GPU AMD Radeon Pro 5000M basate su architettura Navi a 7 nanometri: la configurazione di base per i due modelli prevede rispettivamente la Radeon Pro 5300M e la Radeon Pro 5500M con 4 GB di DDR6, ma come opzione<b> si può avere per la prima volta su un MacBook Pro la Radeon 5500M con 8 GB di memoria DDR6</b>. I dati parlano da soli: fino a 24 computer units, 1536 stream processor, 189GB/s di banda grazie alle GDDR6 garantiscono prestazioni doppie rispetto a quelle di un Macbook da 15” con Radeon Pro 560x. Secondo i dati forniti da Apple, che verificheremo in fase di test, la versione con 8GB di memoria offre un incremento pari all’80% in termini di prestazione rispetto alla Radeon Pro Vega 20 con 4GB di memoria HBM2. L’incremento di prestazioni come sempre varia a seconda dell’applicativo usato, e abbiamo provato a fare qualche test nel nostro ambito per vedere come la coppia “Core i9 - Radeon 5500M” ha gestito le diverse situazioni.</p>
      <figure>
        <img src="https://cdn.dday.it/system/uploads/picture/image/58693/content_big_sequenzamain.00_06_21_09.Immagine007.jpg"/>
      </figure>
      <h3>Photoshop, DaVinci, Final Cut Pro e XCode, qualche prova per saggiare la potenza</h3>
      <p>Nel tempo che abbiamo avuto a disposizione abbiamo provato a usare il MacBook Pro da 16” in alcuni ambiti che conosciamo: fotografia, video e coding. Abbiamo assistito ad alcune demo con Logic Pro X, ma non è uno strumento che padroneggiamo così bene da poterlo usare per un test reale. </p>
      <p>Per la fotografia abbiamo scelto Ligthroom insieme a Photoshop, e abbiamo gestito alcuni file RAW scattati con la GFX100 Fujifilm, quindi 100 megapixel di file grezzo. Abbiamo portato 30 immagini in stack, su diversi livelli, per vedere se un tale numero di pixel potesse in qualche modo impensierire il MacBook che, salvo qualche sporadica attesa di un secondo sull'applicazione dei filtri, ha risposto positivamente.</p>
      <p>L’importazione delle foto nella libreria di Lightroom è sensibilmente più veloce, e lo stesso vale per l’elaborazione di alcuni filtri che spesso richiedono svariati secondi di attesa. Il filtro di riempimento in base al contenuto, applicato alla stessa immagine con un MacBook Pro da 15” del 2018 e con un MacBook Pro da 16”, ha richiesto sul primo un paio di secondi mentre sul nuovo modello è istantaneo.</p>
      <figure>
        <img src="https://cdn.dday.it/system/uploads/picture/image/58691/content_big_sequenzamain.00_06_37_10.Immagine009.jpg"/>
      </figure>
      <p>Photoshop è il tipico caso dove i 64 GB di RAM offerti dal nuovo MacBook come opzione potrebbero rivelarsi utili: i fotografi che lavorano con fotografie gigapixel, create unendo più foto nello stesso canvas, <b>possono gestire tutto il lavoro appoggiandosi esclusivamente alla memoria di sistema.</b> </p>
      <p>Dove però il MacBook Pro ci ha sorpreso positivamente è sull’editing video: la Radeon Pro 5500M, abbinata ad un software ottimizzato come Final Cut, riesce a gestire un numero elevatissimo di stream 4K sulla timeline, ognuno dei quali con diversi effetti. Apple parla di 11 multicam stream 4K, <b>noi abbiamo provato con 7 flussi senza riscontrare il minimo problema di riproduzione.</b></p>
      <figure>
        <img src="https://cdn.dday.it/system/uploads/picture/image/58692/content_big_sequenzamain.00_06_26_42.Immagine008.jpg"/>
      </figure>
      <p>Rispetto al modello precedente il MacBook da 16” risparmia un buon 20% di tempo sulla compilazione di un progetto abbastanza complesso su XCode, e le stesse prestazioni le abbiamo registrate anche in altri ambiti: i test del CMS di DDay.it, Rails e RSpec, <b>vengono eseguiti in 3 minuti e 48 secondi sul MacBook Pro da 15” e in 3 minuti e 12 secondi sul MacBook Pro da 16”</b>. Nonostante il processore sia identico, per una combinazione di fattori, tra i quali le memorie usate e la GPU, il nuovo modello è comunque più veloce del precedente. </p>
      <figure>
        <img src="https://cdn.dday.it/system/uploads/picture/image/58690/content_big_sequenzamain.00_07_05_49.Immagine010.jpg"/>
      </figure>
      <h3>La batteria più grande che si poteva mettere</h3>
      <p>Il MacBook Pro da 16” ha la batteria più grande che si può mettere all’interno di un notebook: sono 100 watt/ora, 16 in più rispetto alla batteria inserita all’interno del MacBook Pro da 15”. Un limite dovuto non tanto alle dimensioni del notebook, quanto alle restrizioni imposte dalla Federal Aviation Administrator: <b>per portare a bordo di un aereo un prodotto con una batteria al litio dotata di capacità superiore a 100 wattora serve una autorizzazione speciale</b>. Un notebook, ma questo vale per tutti i produttori, non può quindi passare questo limite: la batteria diventerebbe un bel problema da gestire quando si viaggia. </p>
      <p>Apple parla di 11 ore di autonomia, ma i dati sono relativi alla visione di film tramite Apple TV e alla navigazione in Wi-fi: utilizzandolo con le normali applicazioni che può usare un utente in ambito lavorativo questo tempo si dimezza, e se guardiamo al consumo che abbiamo avuto oggi con qualche rendering e qualche test crediamo che <b>una autonomia variabile dalle 5 alle 6 ore possa essere un dato più realistico e adatto ad un uso misto di tutti i giorni.</b> Ci torneremo ovviamente quando faremo qualche test più approfondito. </p>
      <h3>L’audio ci ha stupito: grande resa di speaker e microfoni</h3>
      <p>Spesso i diffusori e i microfoni passano in secondo piano quando ci troviamo di fronte ad un portatile. E non è difficile capire perché: i notebook, anche i migliori, ci hanno sempre abituati ad una resa audio modesta legata alla dimensioni minuscola dei diffusori. E i microfoni, usati per la webcam, hanno sempre restituito una resa simil citofono, inutilizzabile per una vera registrazione.</p>
      <p>Apple ha rivisto tutto il comparto audio, sia i diffusori sia i microfoni: <b>per la prima volta su un MacBook Pro viene usata una configurazione di diffusori che adotta sei speaker, tre per canale</b>. Di fianco al tweeter per le alte frequenze ci sono due woofer montati in opposizione, con il woofer inferiore che cancella le vibrazioni emesse da quello superiore.</p>
      <figure>
        <img src="https://cdn.dday.it/system/uploads/picture/image/58714/content_big_Schermata-2019-11-13-alle-00.06.15.jpg"/>
      </figure>
      <p>La tecnica è simile a quella della cancellazione attiva del rumore, ma in questo caso vengono annullate le distorsioni causate dalle vibrazioni del cabinet che portano, inevitabilmente, ai disturbi sulle basse frequenze. <b>L’audio del MacBook è corposo, potente, riempie senza problemi una stanza di media dimensioni</b>. Suona bene, davvero bene per essere un portatile, con un soundstage credibile, bassi bilanciati ma ben presenti e distorsioni praticamente assenti anche a volume elevato. </p>
      <p>Meglio ancora il microfono: Apple ha inserito tre capsule microfoniche nella parte superiore dello speaker di sinistra, microfoni con un elevatissimo rapporto segnale rumore decisamente direzionali, pensati per catturare il parlato di chi siede davanti al MacBook senza catturare quello che è il rumore della stanza. Il risultato è udibile nel video, che abbiamo registrato usando proprio i microfoni del MacBook: <b>sembra la presa di un microfono esterno</b>. Apple assicura che è possibile usarlo per registrazioni di qualità, anche di arrangiamenti da strumenti musicali: non abbiamo fatto prove, ma sicuramente è più che adeguato per registrare un Podcast o il Voice over di un filmato. </p>
      <h3>Con SideCar l'iPad Pro è il suo miglior amico</h3>
      <p>Se lo schermo da 16” non dovesse bastare, grazie a MacOS Catalina si può sfruttare Sidecar: l’iPad Pro diventa uno schermo secondario, collegato con un cavo o tramite wi-fi. Funziona con tutte le applicazioni, ne abbiamo già parlato, ma con applicazioni specifiche <b>è possibile gestire lo schermo dell’iPad come un vero monitor di sistema per il MacBook Pro</b>. In mobilità questa possibilità è un vero “game changer” per la produttività: stiamo facendo editing del filmato che accompagna questa prova e la preview in tempo reale, su Final Cut Pro, la stiamo gestendo dall’iPad Pro collegato al Mac usando il cavo USB Type C.</p>
      <figure>
        <img src="https://cdn.dday.it/system/uploads/picture/image/58688/content_big_sequenzamain.00_08_24_24.Immagine012.jpg"/>
      </figure>
      <p>Il ritardo è quasi nullo, lo schermo dell’iPad ha esattamente la stessa resa a livello di cromia e di bilanciamento del bianco di quello del MacBook Pro: <b>siamo davanti ad una configurazione dual monitor portatile</b>. Abbiamo provato anche con DaVinci Resolve, timeline a 24p e alcune clip 4K che vengono gestite alla perfezione, senza un solo frame perso, sull’iPad usato come monitor esterno.</p>
      <p>L’ultima versione di Final Cut, anche lei compatibile con SideCar, permette di sfruttare Apple Pencil per la selezione e il taglio delle scene da usare poi sulla Timeline: il setup è immediato, i tempi di lavoro si riducono notevolmente: usando la penna riusciamo a selezionare le clip da usare, con la precisione di un frame, <b>nella metà del tempo che richiederebbe il trackpad, e senza la necessità di cercare una superficie per un mouse</b>. L’utilizzo combinato di MacBook Pro e iPad Pro, in ambito lavorativo, è senza alcun dubbio una strada decisamente interessante da esplorare: se in alcuni casi quello che serve è solo un monitor aggiuntivo, in altri casi, pensiamo all’editing, alla color correction o alla musica, un pannello - monitor addizionale, in questo caso l’iPad Pro, offre al professionista una interfaccia più veloce e intuitiva per raggiungere un determinato risultato. </p>
      <figure>
        <img src="https://cdn.dday.it/system/uploads/picture/image/58686/content_big_sequenzamain.00_08_49_16.Immagine013.jpg"/>
      </figure>
      <h3>Una meravigliosa workstation portatile. Offre tanto allo stesso prezzo del 15"</h3>
      <p>Ci sono due tipi di persone che scelgono un MacBook: quelle che vogliono un computer veloce ed affidabile e quelle che invece, per un motivo preciso che può essere Xcode o Final Cut Pro, sono obbligate a adottare una soluzione Mac. Il MacBook Pro da 16” <b>è per entrambi una meravigliosa workstation portatile</b>, e non solo perché le prestazioni grazie alla nuova gestione termina e alle nuove GPU Radeon sono raddoppiate. <b>Ogni aspetto di questo portatile è stato migliorato rispetto alla generazione precedente</b>, e l’unica tassa da pagare sono 170 grammi in più.</p>
      <p>Allo stesso prezzo del 15” Apple offre un computer che va veloce il doppio in determinate condizioni, che ha uno schermo più ampio, una batteria più grande, una tastiera piacevole da usare e affidabile, un audio di qualità e il doppio dei GB di spazio SSD rispetto alla generazione precedente. In tutti questi anni i MacBook Pro non hanno mai subito così tanti miglioramenti in un solo colpo, e solo un gruppo di persone potrebbe non essere felice di tutto questo: chi ha comprato un modello da 15” nei mesi passati. Che ieri sembrava bellissimo ma ora, con il pensionamento inatteso, sembra terribilmente vecchio.</p>
      <figure>
        <img src="https://cdn.dday.it/system/uploads/picture/image/58700/content_big_P1011644.jpg"/>
      </figure>
    </article>
  </body>
</html>