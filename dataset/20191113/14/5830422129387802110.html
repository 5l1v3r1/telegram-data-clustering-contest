<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140660/%D8%B4%D9%85%D9%88%D9%84-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C-%D8%AF%D9%88%D9%84%D8%AA-%D9%88-%D9%86%D8%AD%D9%88%D9%87-%D8%A7%D8%B9%D9%85%D8%A7%D9%84-%D8%A2%D9%86-%D8%A7%D8%B9%D9%84%D8%A7%D9%85-%D8%B4%D8%AF-%D8%B2%D9%85%D8%A7%D9%86-%D8%AA%D8%B5%D9%85%DB%8C%D9%85-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="boursepress.ir"/>
    <meta property="article:published_time" content="2019-11-13T14:27:00+00:00"/>
    <meta property="og:title" content="شمول بسته حمایتی دولت و نحوه اعمال آن اعلام شد/زمان تصمیم سهمیه‌بندی بنزین"/>
    <meta property="og:description" content="سخنگوی دولت درخصوص زمان جمع بندی نهایی موضوع سهمیه‌بندی بنزین، شمولیت افراد،نحوه انتخاب و اعمال بسته حمایتی دولت از ۱۸ میلیون خانوار نیازمند توضیح داد."/>
  </head>
  <body>
    <article>
      <h1>شمول بسته حمایتی دولت و نحوه اعمال آن اعلام شد/زمان تصمیم سهمیه‌بندی بنزین</h1>
      <h2>توسط سخنگوی دولت:</h2>
      <address>
        <time datetime="2019-11-13T14:27:00+00:00">13 Nov 2019, 14:27</time>
      </address>
      <p>
        <i>سخنگوی دولت درخصوص زمان جمع بندی نهایی موضوع سهمیه‌بندی بنزین، شمولیت افراد،نحوه انتخاب و اعمال بسته حمایتی دولت از ۱۸ میلیون خانوار نیازمند توضیح داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، علی ربیعی در حاشیه جلسه امروز هیات دولت و در جمع خبرنگاران گفت: هفته آینده موضوع سهمیه‌بندی بنزین به جمع‌بندی نهایی خواهد رسید. مواردی که برای بنزین مطرح شده درست نیست و‌ هنوز هیچ سناریویی قطعی نشده است.</p>
      <p>وی درباره بسته حمایتی از 18 میلیون نفر و چگونگی آن افزود: این افراد با درگاهی که وزارت رفاه مشخص و بر روی دو سازمان حمایتی مستقر می شود، حدود 60 میلیون نفر را شامل می‌شود. ترکیبی از درآمد، شاخص‌های برخورداری و گروه‌های هدف مشخص، تعیین‌کننده انتخاب بیش از 18 میلیون خانوار هستند.</p>
      <p>این مقام مسئول ادامه داد: مددجویان، زنان سرپرست خانوار، افراد دارای درآمد ثابت مانند کارگران و بازنشستگان شامل این حمایت هستند. این شمولیت نه‌تنها دهک‌های پایین بلکه طبقات متوسط به پایین را هم در بر خواهد گرفت. شیوه اعتراض باز است و هر زمان اعتراض پذیرفته شود، این پول برای افراد معترض ذخیره شود. بحث اصلی دولت افزایش قدرت برای خرید کالاهای مورد نیاز، اساسی و.. است.</p>
      <p>ربیعی گفت: شکل این حمایت هم در همان کارت‌ها خواهد بود یا همان کارت‌های موجود یا آنکه بانک مرکزی برای صدور کارت‌های جایگزین اقدام می‌کند و پول به این کارت‌ها ریخته می‌شود و امکان مصرف این پول فراهم می‌شود. در مورد نحوه تأمین مالی کارها نهایی شده و سناریوهای مختلف در این زمینه مطرح است تا بتوانیم رقم قابل توجهی تامین کرده تا افراد از آن کمک حمایتی و معیشتی بهره‌مند شوند.</p>
      <p>وی اضافه کرد: بانک مرکزی آثار تورمی سناریوهای مختلف را بررسی کرده و آنچنان ملاحظاتی را خواهیم داشت که آثار تورمی با توجه به شیوه پرداخت و نحوه هزینه‌کرد به حداقل برسد. این روش با کمترین آثار تورمی اجرا خواهد شد. از امشب دستگاه‌های مجری در رادیو و تلویزیون حاضر می‌شوند و ابعاد مختلف موضوع را باز خواهند کرد.</p>
      <p>انتهای پیام</p>
    </article>
  </body>
</html>