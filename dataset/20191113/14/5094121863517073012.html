<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/na-svarak-ci-punc-nabizi-originalni-retro-plechacky-s-adventnim-motivem-20191113.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T14:51:00+00:00"/>
    <meta property="og:title" content="Svařák či punč stylově. V Rožnově nabízí originální retro plecháčky"/>
    <meta property="og:description" content="O Vánocích tolik oblíbený punč, svařák, grog nebo třeba čaj si mohou letos zájemci v Rožnově pod Radhoštěm poprvé vychutnat ve stylovém rožnovském plecháčku. Poprvé v historii má totiž město své vlastní adventní hrníčky.  "/>
  </head>
  <body>
    <article>
      <h1>Svařák či punč stylově. V Rožnově nabízí originální retro plecháčky</h1>
      <address><time datetime="2019-11-13T14:51:00+00:00">13 Nov 2019, 14:51</time> by <a rel="author">Michal Burda</a></address>
      <p>Legendární plecháčky nechala radnice vyrobit ve dvou barevných variantách s celkem čtyřmi vánočními motivy. Na všech je nápis Advent v Rožnově pod Radhoštěm a také motto Zastavte se u nás.</p>
      <p>„Hrníčky jsou v modré a červené barvě. Vybírat je možné plecháček s motivem jablíčka, vánoční hvězdy, ořechové skořápky nebo srdíčka,“ přiblížila Jitka Porubová z odboru kanceláře starosty rožnovské radnice.</p>
      <p>Mezi několika nápady na podobu hrníčků zvítězila varianta městského grafika Libora Golda vycházející z vizuálu brožurky Advent v Rožnově pod Radhoštěm 2019, která bude od poloviny listopadu k dostání zdarma v Turistickém informačním centru na Masarykově náměstí.</p>
      <p>V brožurce se zájemci dočtou o všech důležitých akcích ve městě v adventním období. Vánoční plecháček, který může být i tipem na zajímavý dárek, je ke koupi rovněž v informačním centru.</p>
      <figure>
        <img src="https://g.denik.cz/32/d7/valasske-mezirici-astronomie-hvezdarna-merkur-slunce-prechod-ukaz-pozorovani-skolaci-09_denik-150-3x2.jpg"/>
      </figure>
      <aside>
        <a href="https://valassky.denik.cz/zpravy_region/budu-detem-vypravet-ze-jsem-byl-u-toho-usmival-se-mlady-pozorovatel-hvezd-20191112.html">Budu dětem vyprávět, že jsem byl u toho, usmíval se mladý pozorovatel Merkuru Přečíst článek ›</a>
      </aside>
    </article>
  </body>
</html>