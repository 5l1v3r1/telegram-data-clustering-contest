<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89505"/>
    <meta property="og:site_name" content="Denník politika"/>
    <meta property="article:published_time" content="2019-11-13T14:35:09+00:00"/>
    <meta property="og:title" content="Zvýšenie daní na tabak v parlamente zrejme neprejde, Kamenický avizuje ďalšie úpravy v rozpočte"/>
    <meta property="og:description" content="13.11.2019 (Webnoviny.sk) – Zvyšovanie spotrebných daní z tabakových výrobkov zrejme parlamentom neprejde. Naznačil to už aj minister financií Ladislav Kamenický, ktorého návrh na zvýšenie daňového zaťaženia tabakových výrobkov síce schválila vláda, no následne ho odmietol podporiť jeden z koaličných partnerov SNS."/>
  </head>
  <body>
    <article>
      <h1>Zvýšenie daní na tabak v parlamente zrejme neprejde, Kamenický avizuje ďalšie úpravy v rozpočte</h1>
      <address><time datetime="2019-11-13T14:35:09+00:00">13 Nov 2019, 14:35</time> by <a rel="author">Webnoviny</a></address>
      <p>13.11.2019 (Webnoviny.sk) – Zvyšovanie spotrebných daní z tabakových výrobkov zrejme parlamentom neprejde. Naznačil to už aj minister financií Ladislav Kamenický, ktorého návrh na zvýšenie daňového zaťaženia tabakových výrobkov síce schválila vláda, no následne ho odmietol podporiť jeden z koaličných partnerov SNS.</p>
      <p>Šéf rezortu financií teraz hovorí, že je realista a nepríde do parlamentu s niečím, čo nemá šancu prejsť. Zároveň však dodáva, že chýbajúce zdroje v rozpočte po neschválení zvyšovania spotrebných daní bude treba kompenzovať.</p>
      <h3>Otázka tabaku</h3>
      <p><i>„Mám informácie, že nie je vôľa v parlamente, aby takýto zákon bol schválený. Budeme to takisto kompenzovať v pozmeňujúcom návrhu, ktorý bude k rozpočtu predložený. Otázka tabaku už nebude otázkou. Sme v predvolebnom čase, som realista a nebudem predkladať niečo, čo nemá šancu, aby prešlo cez parlament</i>,“ povedal po stredajšom rokovaní vládneho kabinetu novinárom Kamenický.</p>
      <p>Ak teda spotrebné dane na tabak zvýšené nebudú, bude podľa neho potrebné v rozpočte kompenzovať sumu približne 50 miliónov eur.</p>
      <h3>Plánovaný deficit rozpočtu</h3>
      <p>Šéf rezortu financií však stále verí, že cez parlament prejde rozpočet s deficitom na úrovni vládou schválených 0,49 % hrubého domáceho produktu. A to napriek tomu, že Európska komisia v poslednej prognóze spred niekoľkých dní hovorila dokonca o náraste deficitu až na 1,2 % výkonu ekonomiky. „<i>V jesennej prognóze napríklad Európska komisia nezohľadňuje niektoré opatrenia, ktoré ideme urobiť. Napríklad bankový odvod, čiže tieto príjmy nie sú zahrnuté v prognóze,</i>“ tvrdí minister.</p>
      <p>Minister taktiež hovorí, že sú pripravené ďalšie opatrenia do Národnej rady SR, ktoré majú sekeru vo verejných financiách udržať na plánovanom pol percente. <i>„Ideme ešte urobiť niektoré opatrenia v rámci Národnej rady SR, kde budeme upravovať niektoré výdavky tak, aby sme sa dostali s rozpočtom na úroveň 0,49 % hrubého domáceho produktu</i>,“ tvrdí minister.</p>
      <p>Viac k témam: <a href="https://www.webnoviny.sk/tag/statny-rozpocet/"><u>štátny rozpočet</u></a>, <a href="https://www.webnoviny.sk/tag/tabak/"><u>tabak</u></a><br/>Zdroj: Webnoviny.sk – <a href="https://www.webnoviny.sk/zvysenie-dani-na-tabak-v-parlamente-zrejme-neprejde-kamenicky-avizuje-dalsie-upravy-v-rozpocte/"><u>Zvýšenie daní na tabak v parlamente zrejme neprejde, Kamenický avizuje ďalšie úpravy v rozpočte</u></a> © SITA Všetky práva vyhradené.</p>
    </article>
  </body>
</html>