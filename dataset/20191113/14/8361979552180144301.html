<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/nimechchina-i-niderlandi-priymut-nazad-teroristiv-idil-50053322.html"/>
    <meta property="og:site_name" content="НВ"/>
    <meta property="article:published_time" content="2019-11-13T14:24:00+00:00"/>
    <meta property="og:title" content="Німеччина і Нідерланди погодилися прийняти ув’язнених терористів ІДІЛ — Анкара"/>
    <meta property="og:description" content="Німеччина і Нідерланди погодилися прийняти своїх громадян-терористів Ісламської держави і їхні сім'ї з Туреччини."/>
  </head>
  <body>
    <article>
      <h1>Німеччина і Нідерланди погодилися прийняти ув’язнених терористів ІДІЛ — Анкара</h1>
      <h2>Німеччина і Нідерланди погодилися прийняти своїх громадян-терористів Ісламської держави і їхні сім'ї з Туреччини.</h2>
      <address>
        <time datetime="2019-11-13T14:24:00+00:00">13 Nov 2019, 14:24</time>
      </address>
      <p>Про це заявив міністр внутрішніх справ Туреччини Сулейман Сойлу, передає <a href="https://www.reuters.com/article/us-syria-security-turkey-islamic-state/turkey-says-germany-netherlands-agree-to-take-back-islamic-state-detainees-idUSKBN1XN1ED?il=0">Reuters.</a></p>
      <p>«Я хотів би особливо подякувати двом країнам. Це Німеччина і Нідерланди. Вчора вночі вони підтвердили, що візьмуть назад терористів ІДІЛ, які є громадянами цих країн, а також їхніх дружин, дітей і всіх інших», - сказав він.</p>
      <p>Очільник МВС Туреччини наголосив, що Анкара відправить всіх іноземних терористів незалежно від того, хочуть країни приймати їх чи ні.</p>
      <p>З 11 листопада Туреччина почала <a href="https://nv.ua/ukr/world/geopolitics/turechchina-poverne-na-batkivshchinu-spiymanih-teroristiv-idil-50052490.html">процес видачі терористів ІДІЛ в країни їх походження.</a> Першими було екстрадовано двох бойовиків з Німеччини і США. У найближчі дні буде екстрадовано ще 23 громадян європейських країн. Вони будуть відправлені до Ірландії, Німеччини, Франції та Данії.</p>
      <p>Туреччина утримує сотні терористів ІДІЛ в своїх в'язницях і захопила ще 287 під час військового наступу на північному сході Сирії.</p>
      <p>За даними американських спецслужб, майже всі 10 000 бойовиків ІДІЛ, утримуваних в курдських в'язницях в Сирії, залишаються під вартою. Проте, високопоставлений чиновник Держдепартаменту США <a href="https://nv.ua/ukr/world/countries/u-siriji-pid-vartoyu-perebuvayut-10-tisyach-teroristiv-idil-50053174.html">назвав їх «бомбою уповільненої дії».</a></p>
    </article>
  </body>
</html>