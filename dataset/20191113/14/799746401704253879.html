<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/interview/2019/11/13/7102997/"/>
    <meta property="og:site_name" content="Європейська правда"/>
    <meta property="article:published_time" content="2019-11-13T14:22:55+00:00"/>
    <meta property="og:title" content="Вітольд Ващиковський: Зеленський розуміє, що без реформ повториться ситуація 2014 року"/>
    <meta property="og:description" content="Співголова Парламентського комітету асоціації Україна-ЄС: “За рік люди починають стукати до влади й питати, де виконання обіцянок. ЄС волів би почекати рік і подивитися, що зроблено і як змінилася підтримка Зеленського”."/>
  </head>
  <body>
    <article>
      <h1>Вітольд Ващиковський: Зеленський розуміє, що без реформ повториться ситуація 2014 року</h1>
      <address><time datetime="2019-11-13T14:22:55+00:00">13 Nov 2019, 14:22</time> by <a rel="author" href="https://www.eurointegration.com.ua/authors/panchenko/" target="_blank">Юрій Панченко</a></address>
      <p>
        <i><a href="https://www.eurointegration.com.ua/news/2019/10/29/7102417/">Призначення співголовою Парламентського комітету асоціації Україна-ЄС </a>євродепутата від Польщі Вітольда Ващиковського викликало обурення в Україні.</i>
      </p>
      <p>
        <i>Причина цього – його перебування на посаді міністра закордонних справ Польщі. Згадки про цей період в Україні досить неоднозначні.</i>
      </p>
      <p>
        <i>З одного боку, міністр завжди підтримував територіальну цілісність та європейську перспективу України. З іншого – під закінчення своєї каденції запам'ятався гострими випадами на адресу історичної політики України. Зокрема, Ващиковський заявив, що "<a href="https://www.eurointegration.com.ua/news/2017/07/4/7068020/">з Бандерою ви до Європи не увійдете</a>".</i>
      </p>
      <p>
        <i>Невже на додачу до блокування Угорщиною співпраці з НАТО ми отримуємо й блокування співпраці з ЄС? Такою була реакція на це призначення у багатьох українців.</i>
      </p>
      <p>
        <i>ЄвроПравда вирішила поставити це та інші запитання напряму Вітольду Ващиковському.</i>
      </p>
      <p>
        <i>Розмова із ним відбулася під час відкриття в Європарламенті виставки "Бабин Яр: межа людяності", організованої меморіальним центром Голокосту "Бабин Яр" (BYHMC).</i>
      </p>
      <h3>"Дехто шукає шляхи порозуміння з Путіним"</h3>
      <p>
        <b>– Новий Європарламент вважається більш євроскептичним та популістським. Чи означає це, що тепер євроінтеграція стане складнішою для України?</b>
      </p>
      <p>– Я б не робив таких висновків. </p>
      <p>Нинішній Європарламент має такі ж самі проблеми, що й сьогоднішній Європейський Союз. Він поділений та фрагментований. Якщо у попередньому парламенті для ухвалення рішення було достатньо голосів Європейської народної партії та соціал-демократів, то тепер вони обидві ослабли та потребують голосів "зелених" та лібералів із Макроном.</p>
      <p>Саме через це ми досі не отримали новий склад Єврокомісії.</p>
      <p>Але для України це не несе нічого поганого, адже російська агресія та українські реформи залишаються у фокусі уваги й нинішнього парламенту.</p>
      <p>Натомість я бачу проблемою ситуацію в деяких країнах Західної Європи, через яку цим країнам бракує бажання розв’язати нинішній україно-російський конфлікт.</p>
      <p>
        <b>– Про що саме йдеться?</b>
      </p>
      <p>– Є низка політиків, які думають не про глобальні завдання, а про найближчі вибори, і це штовхає їх шукати шляхи порозуміння з Путіним у стилі "just business".</p>
      <p>Ми такого прийняти не можемо. Військову агресію проти іншої держави, анексію частини її території, руйнування міжнародного права не можна толерувати. Про це ми постійно говоримо з нашими французькими та італійськими колегами.</p>
      <p>Добре, що ми залишаємося у постійному контакті з українською владою – ми мали регулярні контакти з попередньою владою і наразі бачимо інтерес до такої співпраці й від нинішньої.</p>
      <p>
        <b>– Ви кажете про готовність європейських політиків до компромісу з Путіним. Проте й нова українська влада готова до нього, часто переступаючи через раніше визначені нею ж "червоні лінії"…</b>
      </p>
      <aside>– Якщо йдеться про "формулу Штайнмаєра", то мушу визнати: ми дивимося на її реалізацію з певним занепокоєнням.</aside>
      <p>Адже вона може виявитися пасткою, яка призведе до повної втрати Донбасу.</p>
      <p>Хоча, звичайно, ми не можемо заборонити Україні як суверенній державі робити кроки до пошуку порозуміння з Росією.</p>
      <p>Наразі ми бачимо, що Зеленський намагається вести з Росією цікаву та гостру гру. Він пропонує: добре, ми схвалимо автономію цих регіонів, якщо завдяки цьому конфлікт буде вичерпаний. Наразі він намагається нав’язати свою ініціативу росіянам, показуючи себе як політика, який прагне миру.</p>
      <p>Проблема полягає в тому, що росіяни не хочуть завершити цей конфлікт, це може позбавити їх інструменту впливу на Україну. Тому, визнаючи ризики цього плану, я також визнаю, що Україна ще може виграти, продемонструвавши, що саме РФ не хоче мирного розв’язання конфлікту.</p>
      <p>
        <b>– Є ще один ризик: якщо нові автономії отримають право блокувати зовнішньополітичні ініціативи України, поставивши хрест на європейському курсі.</b>
      </p>
      <p>– Такий ризик, безумовно, існує. Саме тому Україна має бути непоступлива щодо того, що права автономії можуть стосуватися лише економічних та соціальних питань, а не безпекових та зовнішньополітичних.</p>
      <p>Таку позицію Києва зрозуміють та підтримають. Особливо у ситуації, коли росіяни спробують викривити план Штайнмаєра.</p>
      <p>
        <b>– Як ви оцінюєте ймовірність відмови України від проєвропейського курсу за президентства Зеленського?</b>
      </p>
      <p>– Я не бачу підстав такого очікувати. З кожним роком Україна стає все ближчою до Європи. Українці все більше їздять до ЄС, бачать його життя. Достатньо поїхати до Польщі, щоб подивитися, як змінилася країна у складі ЄС.</p>
      <p>У такій ситуації пропонувати відмову від проєвропейського курсу стає все важче. Адже все очевидніше, що поворот до Росії стане поворотом до бідності.</p>
      <p>Більше того, українці проголосували за Зеленського, який обіцяв їм такі ж реформи, які впроваджували у себе Польща ті інші країни регіону. Він розуміє, що інакше може повторитися ситуація 2014 року, коли Янукович відмовився від європейського курсу, але українці не прийняли цього.</p>
      <h3>"Питання європейської ваги стали розмінною монетою"</h3>
      <p>
        <b>– Україна заявляє про намір перегляду Угоди про асоціацію, зокрема корекції її економічної частини. Наскільки реалістичною є ця ідея, особливо у контексті зміни влади в ЄС?</b>
      </p>
      <p>– Принциповий момент: реалізація Угоди про асоціацію має призвести до покращення стану української економіки. І коли ми чуємо заяви, що цей ефект недостатній, то варто знайти відповідь на питання: чому так сталося? Можливо, тому, що проведені Україною реформи у сфері юстиції ще є недостатніми? </p>
      <p>Бізнес очікує верховенства права й на додачу стабільності цього права.</p>
      <p>Це найважливіше, адже це забезпечить приток інвестицій, економічне зростання, а з часом – поступове виконання Україною копенгагенських критеріїв, що дасть нам змогу почати діалог про перехід до концепції підготовки до членства в ЄС.</p>
      <p>Хочу додати, що це – цілком реальне завдання. Попри нинішній скепсис, ні для кого в ЄС немає сумнівів, що Україна є європейською країною, на відміну від Туреччини. А на додачу – це цікавий ринок.</p>
      <p>
        <b>– А як щодо подальшої лібералізації умов торгівлі України та ЄС? Наскільки це реально?</b>
      </p>
      <p>– Це цілком реально, але варто пам’ятати певні моменти. В якості прикладу наведу нещодавній перегляд квот на експорт курятини. Склалася ситуація, коли Україна просто завалила ЄС курячим м’ясом, і це навіть поставило під загрозу існування європейських виробників.</p>
      <p>У такій ситуації сторони були змушені шукати компроміс і зрештою знайшли його.</p>
      <p>Тому перегляд можливий, але Україні варто підходити до цього зважено, розуміючи, що у Європи теж є свої інтереси, і перегляд має привести до компромісу між нашими інтересами.</p>
      <aside>Також треба бути готовими до того, що такі ініціативи зустрінуть спротив президента Макрона.</aside>
      <p>Як ви знаєте, французька економіка переживає не найкращі часи. </p>
      <p>Франція втрачає конкурентність, і у Макрона є на вибір дві опції: або проводити непопулярні реформи, змушуючи французів працювати більше, або захищатися від експорту.</p>
      <p>І це не лише проблема України. Це стало й проблемою для членів ЄС, зокрема для Польщі. Наразі Франція одне за одним вводить обмеження для польських працівників, порушуючи базові норми функціонування ЄС.</p>
      <p>– <b>Франція також була однією з країн, що заблокували старт переговорів про членство в ЄС Албанії та Північної Македонії…</b></p>
      <p>– Так, проте це дещо інша ситуація. Україна є частиною "Східного партнерства", яке не містить перспектив членства. </p>
      <p>Натомість балканські країни вже мають нашу обіцянку розпочати переговори про вступ, і тому рішення, яке пролобіював Макрон, стало проблемою для всіх нас.</p>
      <p>Навіщо він це зробив? Адже потреби у такому блокуванні не було. Переговори про вступ можуть тривати до 20 років. Загрози від цих країн для ЄС також несуттєві. Швидше за все, згодом це блокування буде скасоване в обмін на певні поступки, які Франція хоче отримати від ЄС. </p>
      <p>Тому я сказав би, що питання європейської ваги просто стали розмінною монетою – а це дійсно великий виклик для нас усіх.</p>
      <figure>
        <img src="https://img.eurointegration.com.ua/images/doc/4/f/4ff0532-600.jpg"/>
      </figure>
      <h3>"Євросоюз хоче почекати рік і подивитися на Україну"</h3>
      <p>
        <b>– Чи можливо, що схожим чином буде заблокований перегляд формату "Східного партнерства"?</b>
      </p>
      <p>– Зараз Україна активно просуває ініціативу диференціації цього формату, із виділенням країн, які підписали угоду про асоціацію та мають амбіції набути членство в ЄС.</p>
      <p>Чи є ризик, що така ініціатива може бути заблокованою? На жаль, ситуація зараз несприятлива. Ми бачимо, що Німеччина, яка була локомотивом зовнішньої політики ЄС, фактично самоусунулася, а Ангела Меркель більше переймається питанням пошуку свого наступника, аніж європейськими справами.</p>
      <p>У такій ситуації кожна країна займається вирішенням своїх проблем. Макрон намагається знайти такий вихід із кризи у власній державі, який часто суперечить інтересам ЄС. У Італії – свої проблеми, Іспанія зайнята каталонською проблемою і так далі.</p>
      <p>Тобто проблема полягає навіть не в тому, що хтось у ЄС заблокує новий формат, а в тому, що наразі Євросоюз просто нездатний створити єдиний підхід з українського та багатьох інших питань.</p>
      <p>
        <b>– Скільки часу потрібно ЄС, щоб повернутися до конструктиву в цьому питанні?</b>
      </p>
      <p>– В першу чергу це залежатиме від України.</p>
      <p>Президент Зеленський дав дуже багато обіцянок перед виборами. Є новий уряд, Верховна рада взяла "турбошвидкість" для прийняття обіцяних законів. В українців при цьому високі очікування – люди чекають, що їхнє життя незабаром покращиться. І зазвичай вже за рік люди починають стукати до влади й питати, де виконання таких обіцянок. </p>
      <p>Тому Євросоюз волів би почекати цей рік й подивитися, що зроблено і як змінилася підтримка українського президента.</p>
      <p>
        <b>– Якщо Україна покаже успіх реформ, то чи є шанс, що ЄС буде згоден переглянути свої відносини з нами? Зокрема, щодо обговорення й перспектив членства?</b>
      </p>
      <p>– Чому б ні. Так, залишається величезна проблема продовження російської агресії. Проте варто нагадати: відсутність контролю влади Кіпру над частиною своєї території не змогла заблокувати його вступу до ЄС.</p>
      <p>Прецедент Кіпру має допомогти Україні.</p>
      <p>
        <b>– Так, проте я чув про цей приклад під іншим кутом зору. Наприклад, що вступ Кіпру був помилкою, адже його членство у ЄС не допомогло вирішенню проблеми розділеності острова.</b>
      </p>
      <p>– Така оцінка має право на існування, проте є й приклад об'єднання Німеччини. </p>
      <aside>Східні німці ногами проголосували за інтеграцію до Західної Німеччини.</aside>
      <p>Це те, що потрібне Україні – щоб європейський курс призвів до зростання економіки, через яке жителі Донбасу й навіть Криму ногами голосували б за повернення до складу України.</p>
      <p>Зрештою, Росія не буде сильною до кінця світу. І Путін не буде жити вічно. Її економіка – у дуже складному стані. Тому вже за певний проміжок часу ситуація може змінитися докорінно. Цілком ймовірно – на користь України.</p>
      <p>
        <b>– Ще одне актуальне питання – протидія "Північному потоку-2". Чи здатний ЄС навіть не заблокувати його будівництво, а хоча б змусити його відповідати Третьому енергопакету?</b>
      </p>
      <p>– Щодо протидії будівництву я, на жаль, не є оптимістом, зважаючи на те, що всі політичні партії Німеччини наразі мають консенсус щодо потреби у обох "Північних потоках".</p>
      <p>Наші дискусії з німецькими колегами показують принципову різницю у підходах. Вони вважають, що, запустивши ці потоки, Росія стане більш залежною від ЄС, тоді як ми вважаємо, що навпаки, Німеччина стане залежною від Росії.</p>
      <p>Але що стосується відповідності європейському праву – тут ми не маємо здаватися. Росіяни, якщо хочуть продавати свій газ на європейському ринку, мають відповідати законодавству ЄС.</p>
      <p>Ще один привід для оптимізму – поява нових альтернативних джерел газу. Зокрема, Польща вже має один LNG-термінал, наразі розбудовує другий під Гданськом. Маємо надію у найближчі роки запустити його, а на додачу – розпочати будівництво газогону через Балтійське море, який може транспортувати норвезький газ.</p>
      <p>Усе це не лише дає нам можливість позбутися залежності від російського газу до 2020 року, а й мати його надлишок, який ми можемо продавати. Наприклад, Україні.</p>
      <h3>"Польща ніколи не блокуватиме шлях України до НАТО чи до ЄС"</h3>
      <p>
        <b>– Не можу не спитати про історичну політику та пов’язані з нею ризики. За часів, коли ви були міністром, відносини України та Польщі переживали кризу саме через політику пам’яті. Чи змінилася ситуація зараз?</b>
      </p>
      <p>– Значною мірою змінилася. Ви пам’ятаєте, що президент Дуда був одним із перших, хто привітав Володимира Зеленського із перемогою. Незабаром вони мали особисту зустріч в Брюсселі, а потім й офіційний візит українського президента до Варшави.</p>
      <p>Додає оптимізму той факт, що сторони налаштовані на пошук порозуміння в питаннях історії, а на додачу – той факт, що посади (голови Українського інституту національної пам'яті. – ЄП) позбувся Володимир В'ятрович.</p>
      <aside>Зрештою, питання історії не мають викликати воєн між нами. </aside>
      <p>Ми просто мусимо їх розв’язати та йти далі.</p>
      <p>Наведу приклад: славетний цвинтар ("Цвинтар орлят". – ЄП) у Львові та його леви, які щоправда досі стоять сховані під дошками. Але ж у Польщі немає жодної політичної сили, яка прагне забрати Львів. Все, чого ми прагнемо – це зберегти пам'ять.</p>
      <p>Так само, як ми зберігали пам'ять про німців, які мешкали, наприклад, у Вроцлаві. Коли ми відбудовували це місто, ми не намагалися викреслити з пам’яті цю частину історії. Так само прагнемо, щоб і польські сторінки не стиралися з історії Львова.</p>
      <p>Так само ми завжди прагнемо гідного вшанування пам'яті поляків, які поховані на території України, але їхні могили загублені. Тому заборона таких пошуків стала таким болючим ударом для нас.</p>
      <p>Ну й нарешті, ми маємо проблему навколо Степана Бандери, а точніше – його ідеології. Ми вважаємо, що це була антилюдська ідеологія, і про це теж не можна забувати.</p>
      <p>
        <b>– Польська сторона теж має позаду низку дій, які можна трактувати як військові злочини. Проте ми не пов'язуємо їх із сучасною Польщею.</b>
      </p>
      <p>– Саме тому ми потребуємо діалогу з історичних питань. Я неодноразово казав у розмовах із президентом Порошенком: давайте поговоримо про Волинь, про Бандеру, про інші питання.</p>
      <p>Але він не хотів цього діалогу! Його відповідь була одна: ні, давайте залишимо історію історикам.</p>
      <p>
        <b>– Як можна вести такий діалог, якщо польський Сенат вже прийняв ухвалу про Волинь, давши відповідь для себе на всі питання!</b>
      </p>
      <p>– Тоді давайте поговоримо й про це! Ми ж ніколи не відмовлялися говорити про складні теми! Але такого бажання не було з українського боку.</p>
      <p>Наразі ми бачимо, що президент Зеленський налаштований на діалог. Є позитивні зміни: знято мораторій на пошукові роботи, наших істориків знову пускають в українські архіви. Це добрий початок!</p>
      <p>
        <b>– Тоді спитаю напряму. Чи може історична політика заблокувати вступ Україна до ЄС?</b>
      </p>
      <p>– Певною мірою – так. Адже ви бачите, як зараз блокується інтеграція України до НАТО. Або на які поступки пішла Македонія заради вступу до НАТО – Греція зрештою змусила їх до зміни назви країни.</p>
      <p>Проте хочу звернути увагу, що Польща ніколи не використовувала такі інструменти. Навіть маючи складні історичні відносини з Україною, ми не робили ваш європейський курс заручником історичного діалогу.</p>
      <p>
        <b>– Як тоді розуміти вашу відому фразу, мовляв, </b>
        <a href="https://www.eurointegration.com.ua/news/2017/07/4/7068020/">
          <b>Україна з Бандерою не увійде до ЄС?</b>
        </a>
      </p>
      <p>– Йшлося про те, що ми не можемо дозволити, щоб питання російської агресії стало підставою ухилитися від розмов про історію. Проте ми ніколи не використовували інструменти шантажу, і ви можете в цьому переконатися.</p>
      <p>Зрештою, наша позиція в історичному діалозі з Україною не відрізняється від нашого діалогу з Литвою. Ви знаєте, там є певні проблеми із правами польської меншини. Наприклад, якби я був би громадянином Литви, то мусив би зватися Вітаутасом Ващіковскісом, й ніяк інакше – навіть не мав би права використовувати у прізвищі літеру W. Це неприпустимо, адже розмиває національну ідентичність.</p>
      <p>Наразі Литва побоюється російської агресії. Ми розуміємо ці побоювання, але наша позиція аналогічна: ці проблеми не мають стати виправданням для ігнорування проблем польської меншини.</p>
      <aside>І знову ж таки, у цій розмові ми також не використовуємо ультиматумів.</aside>
      <p>
        <b>– Тобто ви виключаєте варіант, що Польща виставить вимогу повної зміни історичної політики, наприклад, для вступу до ЄС чи НАТО?</b>
      </p>
      <p>– Так, така можливість з нашого боку повністю виключається. Не бачу жодної імовірності того, що Польща раптом стане блокувати шлях України до НАТО, чи до ЄС. </p>
      <p>Хоча це не означає, що до подібних кроків не можуть вдатися інші країни. Але не Польща.</p>
      <p>
        <i>
          <b>Інтерв'ю взяв </b>
        </i>
        <i>
          <b>Юрій Панченко,<br/></b>
        </i>
        <i>
          <b>редактор "Європейської правди"</b>
        </i>
      </p>
    </article>
  </body>
</html>