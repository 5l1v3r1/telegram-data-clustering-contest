<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/klaus-iohannis-presedintele-romaniei-a-promulgat-o-noua-lege-ce-prevede-majorarea-anuala-a-alocatiei-pentru-copii-cu-rata-medie-a-inflatiei-18578826"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T14:58:00+00:00"/>
    <meta property="og:title" content="Klaus Iohannis, preşedintele României a promulgat o nouă lege ce prevede Majorarea anuală a alocaţiei pentru copii cu rata medie a inflaţiei"/>
    <meta property="og:description" content="Preşedintele Klaus Iohannis a promulgat, miercuri, legea care prevede majorarea anuală a alocaţiei pentru copii cu rata medie anuală a inflaţiei, începând cu data de 1 ianuarie 2020, proiectul fiind aprobat luna trecută, cu unanimitate de voturi, de Camera Deputaţilor."/>
  </head>
  <body>
    <article>
      <h1>Klaus Iohannis, preşedintele României a promulgat o nouă lege ce prevede Majorarea anuală a alocaţiei pentru copii cu rata medie a inflaţiei</h1>
      <address><time datetime="2019-11-13T14:58:00+00:00">13 Nov 2019, 14:58</time> by <a rel="author">Alexandru Costea, Mediafax</a></address>
      <p>Preşedintele Klaus Iohannis a promulgat, miercuri, legea care prevede majorarea anuală a alocaţiei pentru copii cu rata medie anuală a inflaţiei, începând cu data de 1 ianuarie 2020, proiectul fiind aprobat luna trecută, cu unanimitate de voturi, de Camera Deputaţilor.</p>
      <p>Camera Deputaţilor a adoptat, pe 15 octombrie, decizional, proiectul de lege privind majorarea anuală a alocaţiei pentru copii cu rata medie anuală a inflaţiei, începând cu data de 1 ianuarie 2020.</p>
      <p>Proiectul a fost adoptat, unanim, de cei 242 de deputaţi prezenţi în plenul Camerei.</p>
      <p>"Iniţiativa legislativă vizează completarea art.3 alin.(1) din Legea nr.61/1993, în sensul introducerii unei norme privind majorarea valorii alocaţiei cu indicele anual de inflaţie, pentru a menţine cuantumul acesteia la aceeaşi valoare de piaţă. Cuantumul alocaţiei de stat pentru copii se majorează anual cu 100% din rata medie anuală a inflaţiei, începând cu data de 1 ianuarie 2020”, arăta proiectul de lege.</p>
      <p>Iniţiatorul proiectului, deputatul PNL Robert Sighiartău, a scris, pe Facebook, după adoptarea actului normativ, că alocaţiile vor creşte pentru a acoperi inflaţia şi pentru a le asigura copiilor o alocaţie "cât mai decentă".</p>
      <p>"Am reuşit! Încă o victorie pentru copiii României! Alocaţiile copiilor vor creşte anual din ianuarie 2020. Parlamentul României a votat în unanimitate propunerea mea legislativă de indexare a alocaţiilor de stat pentru copii cu rata inflaţiei Din 2020, anual, alocaţiile vor creşte pentru a acoperi inflaţia şi pentru a le asigura copiilor o alocaţie cât mai decentă. Mă bucur că am reuşit să duc până la capăt cele două proiecte. A fost greu, dar s-a terminat cu bine. Mulţumesc tuturor părinţilor şi copiilor pentru susţinere!", arată mesajul lui Sighiartău.</p>
      <p>Alocaţia de stat pentru copii se stabileşte în cuantum de:</p>
      <p>a) 300 lei pentru copiii cu vârsta de până la 2 ani sau de până la 3 ani, în cazul copilului cu handicap;</p>
      <p>b) 150 lei pentru copiii cu vârsta cuprinsă între 2 ani şi 18 ani, precum şi tinerilor care au împlinit vârsta de 18 ani, care urmează cursurile învăţământului liceal sau profesional, organizate în condiţiile legii, până la terminarea acestora;</p>
      <p>c) 300 lei pentru copiii cu vârsta cuprinsă între 3 ani şi 18 ani, în cazul copilului cu handicap.</p>
    </article>
  </body>
</html>