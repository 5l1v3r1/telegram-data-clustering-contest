<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/zimsko-spanje-balkonskih-rastlin-243332"/>
    <meta property="og:site_name" content="Slovenske novice"/>
    <meta property="article:published_time" content="2019-11-13T14:53:00+00:00"/>
    <meta property="og:title" content="Zimsko spanje balkonskih rastlin"/>
    <meta property="og:description" content="Vso pomlad in poletje so razvajale s čudovitimi cvetovi, zaradi tople jeseni še vedno kraljujejo na okenskih policah ter balkonih, a prišel je čas, ko moramo poskrbeti, da zunanje okrasne rastline..."/>
  </head>
  <body>
    <article>
      <h1>Zimsko spanje balkonskih rastlin</h1>
      <h2>Za zunanje okrasne rastline prihaja čas počitka; očistimo jih in prestavimo v hladen in svetel prostor.</h2>
      <address><time datetime="2019-11-13T14:53:00+00:00">13 Nov 2019, 14:53</time> by <a rel="author">Mateja Florjančič</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1599609.jpg"/>
          <figcaption>GETTY IMAGES/ISTOCKPHOTOOkrasne rastline bo treba počasi preseliti v notranjost.</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1599610.jpg"/>
          <figcaption>GETTY IMAGES/ISTOCKPHOTOPelargonije cvetijo dolgo v jesen.</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1599614.jpg"/>
          <figcaption>GETTY IMAGES/ISTOCKPHOTOCitrusi med zimskim počitkom ne marajo prepiha in temperaturnega nihanja.</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1599615.jpg"/>
          <figcaption>GETTY IMAGES/ISTOCKPHOTOFuksije lahko počakajo na naslednjo pomlad. FOTOGRAFIJE: Guliver/Getty Images</figcaption>
        </figure>
      </slideshow>
      <p>Vso pomlad in poletje so razvajale s čudovitimi cvetovi, zaradi tople jeseni še vedno kraljujejo na okenskih policah ter balkonih, a prišel je čas, ko moramo poskrbeti, da zunanje okrasne rastline ne bodo izpostavljene nizkim temperaturam. Čeprav jih večina zavrže ter si naslednje leto omisli nove, lahko v pravih razmerah mnoge dočakajo pomlad. Kako jim omogočiti zimsko spanje?<br/>Rastline, ki jih nameravate prezimiti, očistite: odstranite vse cvetove, popke in odmrle liste. Praviloma velja, da temperatura, v kateri bodo prezimovale, ne sme pasti pod deset stopinj Celzija, a nekaterim ustreza nekoliko višja, od 15 do 20 stopinj Celzija, druge pa prenesejo nižjo. Za zimski počitek jim namenite kotiček v neogrevani sobi doma, v kleti ali na podstrešju, ki ga doseže svetloba, ali na stopnišču, kjer je hladno, vendar svetlo.</p>
      <blockquote>Če nimate razmer za prezimovanje, cvetlične lončke izpraznite, jih pomijte in dobro osušite.</blockquote>
      <figure>
        <img src="https://www.slovenskenovice.si/images/slike/2019/10/28/1599610.jpg"/>
        <figcaption>Pelargonije cvetijo dolgo v jesen.<cite>GETTY IMAGES/ISTOCKPHOTO</cite></figcaption>
      </figure>
      <p>Ker rastline pozimi mirujejo, ne potrebujejo veliko zalivanja. Tiste, ki jim ustrezajo nižje temperature, zalivajte enkrat na mesec, lončnice, ki jim prijajo višje, nekoliko pogosteje, vendar se mora zemlja pred naslednjim zalivanjem povsem posušiti, da korenine v njej ne bi začele gniti. Gnojenje ni potrebno.<br/><br/>Občasno jih preglejte, odstranjujte odmrle dele in bodite pozorni na morebitne škodljivce, ki tudi pozimi ne počivajo ter lahko napadejo listke ter stebla.</p>
      <h3>Zunaj do pozne jeseni</h3>
      <p>Na oknih in balkonih največkrat cvetijo pelargonije, fuksije in nageljni. Vse te v primernih razmerah dočakajo pomlad in naslednje leto znova zacvetijo.<br/><br/>Pelargonije lahko pod milim nebom ostanejo dolgo v jesen. Ko pritisne dolgotrajen mraz, jim poiščite prostor v varnem zavetju. Preden jih prenesete v notranjost, jim porežite poganjke, cvetove in popke. Pomlad bodo dočakale v svetlem prostoru, v katerem temperatura ne bo padla pod deset stopinj Celzija. Zalivajte jih približno vsake tri tedne.<br/><br/>Nageljni bodo z nastopom toplega dela leta znova zadišali na okenskih policah, če jih boste pozimi prenesli v svetel, hladen prostor in jih zalivali približno enkrat na mesec, ne pogosteje, ker bodo sicer korenine propadle. Nageljni niso občutljivi za mraz in lahko zunaj ostanejo vse do pozne jeseni, prezimijo tudi, če temperatura prostora pade pod deset, vendar ne pod pet stopinj Celzija.</p>
      <blockquote>Rastline občasno pregledamo, odstranimo odmrle dele in smo pozorni na morebitne škodljivce, ki tudi pozimi ne počivajo.</blockquote>
      <figure>
        <img src="https://www.slovenskenovice.si/images/slike/2019/10/28/1599614.jpg"/>
        <figcaption>Citrusi med zimskim počitkom ne marajo prepiha in temperaturnega nihanja.<cite>GETTY IMAGES/ISTOCKPHOTO</cite></figcaption>
      </figure>
      <p>Fuksije so priljubljene okenske cvetlice in pozimi niso zahtevne. Najbolj jim ustreza hladen prostor. Temperature, nižje od pet do šest stopinj Celzija, jim ne škodujejo, vendar v tem primeru odvržejo liste, ki pa spomladi poženejo na novo. Previdno z zalivanjem, enkrat na mesec bo dovolj.<br/><br/>Če pravih razmer za prezimovanje nimate ali za to, da bi okrasne rastline ohranili, nimate volje in časa, cvetlične lončke izpraznite, jih pomijte, dobro osušite in pripravite na naslednjo sezono.</p>
      <h3>Večje lonce v klet ali garažo</h3>
      <p>Večje lončnice oziroma v lonce posajene okrasne grmovnice, kot so denimo oleander, rožmarin, lovor, limonovci, pomarančevci in podobni, na prostem prezimijo le tam, kjer so zime milejše. V krajih, kjer zavejejo ostri vetrovi, jim je treba zagotoviti zavetje v hladnem, svetlem delu doma, denimo v kleti ali garaži.<br/><br/>Optimalna temperatura v prostoru za prezimovanje znaša med dvema in petimi stopinjami Celzija, ne sme se povzpeti nad deset. Zlasti to velja za citruse, ki so občutljivi tudi za prepih in temperaturno nihanje. V času prezimovanja jih ne gnojite in ne obrezujte, zalivajte jih enkrat na mesec, zemlja naj se pred naslednjim zalivanjem povsem posuši.</p>
    </article>
  </body>
</html>