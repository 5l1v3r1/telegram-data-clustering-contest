<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%D8%B1%DA%AF%D8%B2%D8%A7%D8%B1%DB%8C-%D9%86%D8%AE%D8%B3%D8%AA%DB%8C%D9%86-%D8%AC%D9%84%D8%B3%D9%87-%D8%A7%D8%B3%D8%AA%DB%8C%D8%B6%D8%A7%D8%AD-%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE-%D8%AF%D8%B1-%D9%85%D9%82%D8%A7%D8%A8%D9%84-%D8%AF%D9%88%D8%B1%D8%A8%DB%8C%D9%86%E2%80%8C%D9%87%D8%A7%DB%8C-%D8%AA%D9%84%D9%88%DB%8C%D8%B2%DB%8C%D9%88%D9%86-20191113/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-13T14:18:10+00:00"/>
    <meta property="og:title" content="برگزاری نخستین جلسه استیضاح دونالد ترامپ در مقابل دوربین‌های تلویزیون"/>
    <meta property="og:description" content="درگیری‌های شدید میان دونالد ترامپ، رئیس جمهوری آمریکا و دموکرات‌های این کشور، روز چهارشنبه سیزده نوامبر/ ۲۲ آبان با پخش نخستین جلسات علنی استیضاح وی در کنگره آمریکا در مقابل دوربین تلویزیون ادامه خواهد یافت. دونالد ترامپ از سوی دموکرات‌های آمریکا به..."/>
  </head>
  <body>
    <article>
      <h1>برگزاری نخستین جلسه استیضاح دونالد ترامپ در مقابل دوربین‌های تلویزیون</h1>
      <address>
        <time datetime="2019-11-13T14:18:10+00:00">13 Nov 2019, 14:18</time>
      </address>
      <p>
        <b>درگیری‌های شدید میان دونالد ترامپ، رئیس جمهوری آمریکا و دموکرات‌های این کشور، روز چهارشنبه سیزده نوامبر/ ۲۲ آبان با پخش نخستین جلسات علنی استیضاح وی در کنگره آمریکا در مقابل دوربین تلویزیون ادامه خواهد یافت. دونالد ترامپ از سوی دموکرات‌های آمریکا به "سوء استفاده از قدرت" از طریق فشار آوردن بر دولت اوکراین برای مقاصد شخصی متهم شده است.</b>
      </p>
      <p>پس از شش هفته برگزاری جلسات دادرسی در پشت درهای بسته، دموکرات‌ها اکنون می‌خواهند از روز چهارشنبه این جلسات را از طریق یک برنامه تلویزیونی مستقیم به آمریکایی‌ها نشان دهند تا آنها نیز بتوانند از"اطلاعات دست اول درباره رئیس جمهوری" آگاه شوند.</p>
      <p>نخستین جلسه استیضاح علنی دونالد ترامپ قرار است در ساعت ۱۰ صبح به وقت واشنگتن با حضور دو دیپلمات  به عنوان شاهد به نام‌های ویلیام تیلور، کاردار سفارت آمریکا در کیِف، پایتخت اوکراین و "جرج کِنت"یک مقام بلندپایه وزارت امور خارجه برگزار شود.</p>
      <p>این افراد پیش از این با حضور در جلسات غیرعلنی استیضاح شرکت کرده و متن شهادت آن نیز در رسانه‌های آمریکا منتشر شده است.</p>
      <p>در حالی که جمهوری‌خواهان در این پرونده دموکرات‌ها را به برگزاری "تئاتر" برای جهت دادن به افکار عمومی متهم می‌کنند، دموکرات‌ها درباره "وظیفه بزرگ و تاریخی"‌ای می‌گویند که از زمان باز شدن این پرونده در اواخر سپتامبر گذشته بر عهده آنها گذاشته شده و نسبت به آن اظهار "نگرانی" می‌کنند.</p>
      <p>دموکرات‌های کنگره به این موضوع مظنون هستند که دونالد ترامپ به دولت اوکراین و ولادیمیر زلنسکی، رئیس جمهوری این کشور فشار آورده تا درباره جو بایدن، معاون سابق ریاست جمهوری آمریکا و رقیب ترامپ در انتخابات ریاست جمهوری سال ۲۰۲۰ از حزب دموکرات این کشور تحقیق کند و در واقع از قدرت خود برای منافع شخصی استفاده کرده است.</p>
      <p>پیش از این نیز کاخ سفید به دلیل فشار دموکرات‌های آمریکا، متن گفت‌وگوی ترامپ با رئیس جمهوری اوکراین را منتشر کرده بود.</p>
      <p>این گفت‌وگوها نشان می‌دهد که ترامپ در ۲۵ ژوئیه گذشته از زلنسکی خواسته تا درباره شرکت پسر جو بایدن در اوکراین، اطلاعاتی کسب کند.</p>
      <p>زلنسکی هم در پاسخ می‌گوید که او دادستان کل جدیدی را منصوب کرده که " موضوع را بررسی خواهد کرد."</p>
      <p>دونالد ترامپ سومین رئیس جمهوری در تاریخ ایالات متحده است که استیضاح می‌شود. هیچ‌کدام از روسای جمهور قبلی به دلیل استیضاح از مقام خود برکنار نشدند.</p>
      <p>اکنون نیز با توجه به اکثریت جمهوری‌خواهان در سنا، احتمال کمی وجود دارد که دونالد ترامپ از مقام خود برکنار شود، چون مجلس سنا که مسئولیت قضاوت در این پرونده را بر عهده دارد، حرف آخر را خواهد زد.</p>
    </article>
  </body>
</html>