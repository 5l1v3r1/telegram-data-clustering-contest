<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/zvisno-niyakoji-biyki-ne-bulo-glava-sbu-vpershe-prokomentuvav-svoji-stosunki-z-bogdanom-639692.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T14:06:09+00:00"/>
    <meta property="og:title" content="«Звісно, ніякої бійки не було». Глава СБУ вперше прокоментував свої стосунки з Богданом"/>
    <meta property="og:description" content="Я прийшов працювати на державу, а не вибудовувати стосунки з Богданом, - Баканов"/>
  </head>
  <body>
    <article>
      <h1>«Звісно, ніякої бійки не було». Глава СБУ вперше прокоментував свої стосунки з Богданом</h1>
      <address>
        <time datetime="2019-11-13T14:06:09+00:00">13 Nov 2019, 14:06</time>
      </address>
      <h4>Я прийшов працювати на державу, а не вибудовувати стосунки з Богданом, - Баканов</h4>
      <p>Голова Служби безпеки Іван Баканов розповів<a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html"> в інтерв’ю «Главкому»</a>, що у нього з головою Офісу президента Андрієм Богданом робочі стосунки.</p>
      <p>На думку Баканова, «чим менше в тебе дружніх стосунків на новому робочому місці, тим менше кінджалів буде з часом в спині».</p>
      <p>«У мене з Богданом немає ніяких стосунків, окрім робочих. Я прийшов працювати на державу, а не вибудовувати стосунки з Богданом», - зазначив голова СБУ і додав, що і за різними висловлюваннями керівника Офісу президента він також не стежить.</p>
      <p>«У політиці мені подобається лише почуття гумору пана Трампа <i>(президента США Дональда Трампа, - «Главком»), тому</i> за гумором пана Богдана я не слідкую», - зізнається високопосадовець.</p>
      <p>За словами Баканова, він взагалі зараз не встигає стежити за «такими новинами», тому про бійку з Богданом спочатку дізнався від дружини, а «другою чи третьою людиною, хто скинув інформацію, був безпосередньо сам Богдан».</p>
      <p>«Звісно, у нас не було ніякої бійки. Навіть з точки зору фізики: це ж якої сили має бути удар, щоб вибити зуба!», - дивується голова СБУ фейкам, які розповсюдили окремі журналісти у мережі.</p>
      <p>Баканов стверджує, що керівник Офісу президента ніяк не впиває на його рішення і, зокрема, щодо підбору кадрів до Служби безпеки.</p>
      <p>«Мені важко щось нав’язати, а нав’язати президенту – неможливо. Саме Володимир Олександрович (<i>Зеленський - «Главком»</i>) визначається з тих чи інших кадрових питань. Чує всіх, але завжди ухвалює особисте тверде рішення. Наш єдиний орієнтир – закон: був злочин – має бути розслідування і покарання. Діятиму ефективно, але за законом», - запевняє голова Служби безпеки.</p>
      <p>Як повідомлялося, <a href="https://glavcom.ua/country/politics/bogdan-nazvav-prichini-zbilshennja-finansuvannja-sbu-ta-mvs-638832.html">Богдан назвав причини збільшення фінансування СБУ та МВС.</a></p>
      <blockquote><b>Читайте детальніше тут:<br/></b><br/>   •  <b><a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Перше велике інтерв’ю голови Служби безпеки України Івана Баканова</a></b></blockquote>
      <related>
        <a href="https://glavcom.ua/country/politics/v-ofisi-prezidenta-tochitsya-zhorstka-borotba-za-sbu-butusov-637378.html"/>
        <a href="https://glavcom.ua/country/politics/u-zelenskogo-vidreaguvali-na-chutki-pro-bijku-bogdana-ta-bakanova-637325.html"/>
        <a href="https://glavcom.ua/country/politics/budesh-kishkam-hvosti-krutiti-bogdan-prigroziv-glavi-sbu-vipiti-vsyu-krov-637278.html"/>
      </related>
    </article>
  </body>
</html>