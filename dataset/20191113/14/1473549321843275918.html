<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/sniezka-atak-zimy-trudne-warunki-na-szlakach,985054.html"/>
    <meta property="og:site_name" content="TVN24"/>
    <meta property="article:published_time" content="2019-11-13T14:47:38+00:00"/>
    <meta property="og:title" content="Ślisko i zimno. Atak zimy na Śnieżce"/>
    <meta property="og:description" content="- Prosimy o odpowiednie przygotowanie się do wędrówek. Wysoko w Karkonoszach warunki są już zimowe - informują władze Karkonoskiego Parku Narodowego. Na dowód dołączają film, na którym widać turys..."/>
  </head>
  <body>
    <article>
      <h1>Ślisko i zimno. Atak zimy na Śnieżce</h1>
      <address><time datetime="2019-11-13T14:47:38+00:00">13 Nov 2019, 14:47</time> by <a rel="author">ib/ks/kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/6dbfd736-d415-45cb-b7d1-d623aee5dd01-480p.mp4"/>
          <figcaption>Zimowe warunki na Śnieżce</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/7fbb91bb-fe10-4066-a502-b9bc707cba16-480p.mp4"/>
          <figcaption>GOPR ma dużo pracy zimą</figcaption>
        </figure>
        <figcaption>Zimowe warunki na Śnieżce<cite>Foto: Piotr Słowiński | Video: TVN24 Wrocław/Piotr Słowiński</cite></figcaption>
      </slideshow>
      <h3>- Prosimy o odpowiednie przygotowanie się do wędrówek. Wysoko w Karkonoszach warunki są już zimowe - informują władze Karkonoskiego Parku Narodowego. Na dowód dołączają film, na którym widać turystów, którzy nie radzą sobie z zimową już aurą.</h3>
      <p>Autorem filmu jest Piotr Słowiński, który administruje mediami społecznościowymi parku. Jak mówi, wybrał się na Śnieżkę pospacerować. Ale gdy zobaczył, co działo się w wyższych jej partiach, wyciągnął telefon i zaczął nagrywać.</p>
      <p>- Zobaczyłem, jak ludzie jadą, ślizgają się, ktoś trzyma się za kolano, ktoś próbuje się trzymać kogoś. Naprawdę sceny takie trochę dantejskie, a to przecież listopad. Nic nadzwyczajnego, że na Śnieżce biało - mówi Słowiński.</p>
      <related>
        <a href="https://www.tvn24.pl/wroclaw,44/zamkneli-szlak-by-ratowac-turyste-inni-robili-zdjecia-zamiast-pomoc,977037.html"/>
      </related>
      <p>- Przewracali się, próbowali zbiegać, zjeżdżać na tylnej części ciała. Gdyby nie było to takie niebezpieczne, to można by się nawet pośmiać - dodaje Słowiński.</p>
      <h3>W góry tylko przygotowani</h3>
      <p>Do śmiechu na pewno nie jest górskim ratownikom, którzy przez lekkomyślność turystów często muszą interweniować na szlakach.</p>
      <p>- To są rzeczy, jakie zdarzają się każdej zimy w górach, szczególnie na jej początku. Wychodzą nieprzygotowani i w związku z tym mamy szereg działań wynikających z tego, że ludzie nie potrafią w tych warunkach zimowych poradzić sobie i ratownicy muszą im pomagać - mówi Sławomir Czubak, naczelnik Górniczego Ochotniczego Pogotowia Ratunkowego Karkonosze.</p>
      <p>Czubak radzi turystom, aby zawsze sprawdzali pogodę i przygotowywali się do niej. Przede wszystkim chodzi o odpowiednie obuwie i odzież. Na obecne warunki, na oblodzone szlaki, przydatne będą również przynajmniej półraczki, a na większe wyprawy raki, które dadzą przyczepność na lodzie.</p>
      <p>Ratownik przestrzega, aby nie wchodzić na szlaki zamykane zimą. - Te szlaki są zamykane głównie pod kątem bezpieczeństwa turystów - mówi.</p>
      <p>
        <b>Trudne warunki na Śnieżce:</b>
      </p>
      <figure>
        <a href="http://mapa.targeo.pl/karpacz,mapa_48710161">
          <img src="http://img.targeo.pl/i/cache/mapshot/19/11/13/karpacz_48710161.png"/>
        </a>
      </figure>
      <p>Mapy dostarcza <a href="http://www.targeo.pl/">Targeo.pl</a></p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/zamkneli-szlak-by-ratowac-turyste-inni-robili-zdjecia-zamiast-pomoc,977037.html"/>
        <a href="https://www.tvn24.pl/wroclaw,44/tworcy-dziela-sztuki-na-sniezce-sami-sie-zglosili-przeprosili-i-zostali-ukarani-grzywna,967637.html"/>
        <a href="https://www.tvn24.pl/wroclaw,44/dzielo-sztuki-na-sniezce-tych-strat-nie-jestesmy-juz-w-stanie-odtworzyc,967292.html"/>
      </related>
    </article>
  </body>
</html>