<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/julio-kopseng-domt-for-a-ha-voldtatt-to-kvinner/71815867"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T14:32:32+00:00"/>
    <meta property="og:title" content="Julio Kopseng dømt for å ha voldtatt to kvinner"/>
    <meta property="og:description" content="Kan ikke få mer straff."/>
  </head>
  <body>
    <article>
      <h1>Julio Kopseng dømt for å ha voldtatt to kvinner</h1>
      <h2>Kan ikke få mer straff.</h2>
      <address><time datetime="2019-11-13T14:32:32+00:00">13 Nov 2019, 14:32</time> by <a rel="author">Ralf Lofstad</a></address>
      <p>Julio Kopseng (42) er i Borgarting lagmannsrett dømt for å ha voldtatt to kvinner - en 34-årig kvinne fra Vestlandet som han hadde et forhold til i 2006, og en 44-årig kvinne fra Østlandet som han tidligere jobbet sammen med. Fra før er han rettskraftig dømt for overgrep mot 19 kvinner.</p>
      <p>
        <b>- Hun er utrolig glad og lettet. Hun var veldig berørt i telefonen, sier Trine Rjukan, som er bistandsadvokat for 44-åringen, til Dagbladet.</b>
      </p>
      <h3>- Ekstremt viktig</h3>
      <p>Rjukan utdyper:</p>
      <p>- Nå er hun blitt dratt for retten to ganger av Kopseng; det er ekstremt viktig at utfallet ble som det ble nå. Først nå kan hun komme i gang med å bearbeide det som skjedde, legge det bak seg og se framover igjen.</p>
      <p>- Jeg registrerer at lagmannsretten kommer til samme konklusjon som tingretten. Det er en riktig dom, sier Line Støen Thoresen, bistandsadvokat for 34-åringen, til Dagbladet.</p>
      <figure>
        <img src="https://dbstatic.no/71816117.jpg?imageId=71816117&amp;width=1024&amp;height=615"/>
        <figcaption><b>BISTÅR FORNÆRMET:</b> Line Støen Thoresen er bistandsadvokat for den 34-årige kvinnen. Foto: Ralf Lofstad / Dagbladet Vis mer</figcaption>
      </figure>
      <p>
        <b>Den 42-årige danseren, stripperen og eventbyråeieren er dømt for å ha voldtatt 44-åringen én gang i 2012, og 34-åringen flere ganger i 2006. Alle overgrepene skjedde i Kopsengs hjem på Disen i Oslo.</b>
      </p>
      <p>- Han er selvsagt skuffet. Dommen viser at alminnelige regler for bevisbyrde ikke gjelder ham - han dømmes for fortida, sier Kopsengs forsvarer Sigurd Klomsæt til Dagbladet.</p>
      <h3>- Lite troverdig</h3>
      <p>Kopseng ble for ganske nøyaktig et år siden <a href="https://www.dagbladet.no/nyheter/domt-for-a-ha-voldtatt-to-kvinner-kan-ikke-fa-mer-straff/70562645">funnet skyldig</a> for voldtekt av de to kvinnene i Oslo tingrett, men anket dommen fordi han mener han aldri har voldtatt noen. Heller ikke i lagmannsretten ble han hørt.</p>
      <p>
        <b>«Lagmannsretten vurderer tiltaltes forklaring som lite troverdig», skriver dommerne om omstendighetene rundt voldtekten av 44-åringen, som skjedde i oktober 2012.</b>
      </p>
      <p>Straffeutmåling har imidlertid ikke vært et tema i denne rettsrunden. Kopseng ble våren 2016 <a href="https://www.dagbladet.no/nyheter/julio-kopseng-far-lovens-strengeste-straff/60149483">dømt til lovens strengeste straff</a> - 21 års <a href="https://snl.no/forvaring">forvaring</a> med 10 års minstetid - for å ha forgrepet seg på 17 kvinner, og var før det rettskraftig dømt for voldtekt av to kvinner.</p>
      <p>Han kan ikke få mer straff, og hadde <a href="https://www.dagbladet.no/nyheter/patalemakten-mener-julio-kopseng-40-har-voldtatt-ytterligere-to-kvinner/68642420">tilbud fra påtalemakten om såkalt prosessøkonomisk påtaleunnlatelse</a> - at tiltale og rettssak droppes mot at han innrømmer skyld. Det ville han ikke, og saken ble berammet for domstolene - hvor han nå altså er dømt to ganger.</p>
      <p>
        <b>Det er begrenset med ankemuligheter i en sak uten straffeutmåling. Kopsengs beste håp er å anke på grunnlag av saksbehandlingsfeil.</b>
      </p>
      <p>- Vi skal ha en prat om det på fredag, sier forsvarer Klomsæt.</p>
      <h3>Dissens</h3>
      <p>34- og 44-åringen er i tillegg tilkjent oppreisningserstatning på henholdsvis 200 000 og 150 000 kroner. 150 000 er «standardbeløpet» ved voldtekt, men retten kommer til at 34-åringen har fått en ekstrabelastning siden det dreide seg om gjentatte voldtekter, og hun har slitt hardt psykisk i ettertid.</p>
      <p>Retten har imidlertid vært delt om flere momenter i tiltalen. Blant annet oppnådde de ikke tilstrekkelig flertall for å fastslå at Kopseng dopet ned sin 44-årige tidligere arbeidskollega for å gjennomføre voldtekten, som de derimot ikke er i tvil om fant sted. De er heller ikke i tvil om at hun ikke var i stand til å motsette seg overgrepet på grunn av bevisstløshet.</p>
      <figure>
        <img src="https://dbstatic.no/71816124.jpg?imageId=71816124&amp;width=1024&amp;height=615"/>
        <figcaption><b>FORSVARER:</b> Sigurd Klomsæt forsvarte Kopseng i retten. Foto: Ralf Lofstad / Dagbladet Vis mer</figcaption>
      </figure>
      <p>Bistandsadvokat Rjukan tar dissensen om neddopingen til etterretning, men mener samtidig at dette er et underordnet moment i den store sammenhengen.</p>
      <p>
        <b>- Hovedsaken er at han ble funnet skyldig i voldtekt, sier hun til Dagbladet.</b>
      </p>
      <p>Hun forteller at klienten har vært redd for at dommerne skulle tro på Kopsengs forklaring.</p>
      <figure>
        <img src="https://dbstatic.no/71816153.jpg?imageId=71816153&amp;width=1024&amp;height=615"/>
        <figcaption><b>BISTÅR 44-ÅRINGEN:</b> Trine Rjukan er bistandsadvokat for 44-åringen. Foto: Nina Hansen / Dagbladet Vis mer</figcaption>
      </figure>
      <p>- Det har lagt stein til byrden for henne, sier advokaten.</p>
      <h3>Rimelig tvil</h3>
      <p>Kopseng dømmes heller ikke for å ha voldtatt 34-åringen mens hun var bevisstløs seinsommeren 2006. Lagmannsrettens flertall mener hun kan ha vært så beruset at hun ikke helt husker hva som skjedde da hun oppsøkte Kopseng på natta etter en mislykket taxitur.</p>
      <p>Retten er også delt i hvorvidt danseren skal dømmes for å ha påtvunget 34-åringen <a href="https://www.dagbladet.no/nyheter/trodde-det-var-min-feil/71729869">oralsex ved flere anledninger</a>. Mindretallet av dommerne mener det er rimelig tvil om hvorvidt han skjønte at kvinnen ikke ønsket slik seksuell omgang, men flertallet var uenige.</p>
      <h3>- Konspirasjon</h3>
      <p>Kopseng har hele tida nektet straffskyld for samtlige forhold i sakskomplekset mot ham. Han mener de fornærmede kvinnene har konspirert for å få ham dømt, ut fra ønsket om pengeerstatningen og/eller fordi de var såret over at han ikke viet dem mer oppmerksomhet.</p>
      <p>- Det er mange ting her: Økonomisk grunnlag, generelt hat mot overgripere. Kanskje har de hatt problemer tidligere og skal «ta en for laget», forklarte Kopseng i retten.</p>
      <p>
        <b>Danseren har sittet sammenhengende i fengsel siden våren 2013. I retten opplyste han til Dagbladet at han <a href="https://www.dagbladet.no/nyheter/julio-kopsengs-fengselsliv/71735121">har fått soningsskader</a>; tidvis skalv han kraftig i den ene hånda i vitneboksen og måtte ta pauser.</b>
      </p>
      <p>- Det er PTSD [<a href="https://sml.snl.no/posttraumatisk_stresslidelse">post-traumatisk stresslidelse</a>], det skyldes stresset ved å sitte i fengsel. Jeg går på medisiner for å roe ned, slappe av og sove. Jeg ligger og rister i senga, forklarte 42-åringen.</p>
      <h3>Begjærer gjenopptakelse</h3>
      <p>Fordi forvaringsstraff er en ikke tidsbegrenset straff, som kan fornyes så lenge retten kommer til at det er fare for gjentakelse, kan en slik dom i praksis føre til livsvarig soning.</p>
      <p>Kopsengs forsvarer Sigurd Klomsæt mener hele rettsprosessen mot klienten har vært preget av forutinntatthet og saksbehandlingsfeil. Han har tidligere klaget forvaringsdommen fra 2016 inn for Den europeiske menneskerettsdomstol, men ble avvist. I sommer leverte han en begjæring til den norske gjenopptakelseskommisjonen.</p>
      <p>Klomsæt biter seg merke i at lagmannsretten har påpekt likhetstrekk mellom forholdene han nå er dømt for, og tidligere tilfeller hvor han er funnet skyldig i å forgripe seg på bevisstløse kvinner. Han ser dette som et eksempel på den angivelige forhåndsdømmingen av klienten.</p>
      <p>
        <b>- Dette kan styrke begjæringen om gjenopptakelse, sier han.</b>
      </p>
    </article>
  </body>
</html>