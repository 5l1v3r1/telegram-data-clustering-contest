<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-13/revolutie-hi-tech-in-chirurgia-din-oradea-spitalul-pelican-si-a-prezentat-robotul-chirurgical-da-vinci-cel-mai-performant-din-lume-152768.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T14:03:00+00:00"/>
    <meta property="og:title" content="Revoluţie Hi-Tech în chirurgia din Oradea: Spitalul Pelican şi-a prezentat robotul chirurgical da Vinci, cel mai performant din lume (FOTO / VIDEO)"/>
    <meta property="og:description" content="Cea mai avansată tehnologie chirurgicală din lume, robotul da Vinci, este disponibilă şi în Oradea, la spitalul privat Pelican, unde a fost deja folosită în peste 20 de operaţii. Cu ajutorul robotului, medicii realizează intervenţii minim invazive de cea mai înaltă precizie, care permit incizii reduse şi implicit sângerări mai mici, reducând riscurile complicaţiilor şi timpul pentru internare şi recuperarea pacientului."/>
  </head>
  <body>
    <article>
      <h1>Revoluţie Hi-Tech în chirurgia din Oradea: Spitalul Pelican şi-a prezentat robotul chirurgical da Vinci, cel mai performant din lume (FOTO / VIDEO)</h1>
      <address><time datetime="2019-11-13T14:03:00+00:00">13 Nov 2019, 14:03</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican_13112019.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_20.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_21.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_23.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/robot-DaVinci-Spital-Pelican-13112019_24.JPG"/>
        </figure>
      </slideshow>
      <p>
        <b>O echipă de chirurgi condusă de profesorul Adrian Maghiar a prezentat jurnaliştilor orădeni, miercuri, modul de lucru şi beneficiile utilizării celei mai înalte tehnologii chirurgicale disponibile în prezent la nivel mondial - robotul chirurgical da Vinci, pe care medicii de la Spitalul Pelican l-au folosit deja, în ultima lună, în peste 20 de intervenţii chirurgicale.</b>
      </p>
      <p>Robotul are trei mari componente, deci nu face nimic de unul singur, ci asistă echipa chirurgicală să realizeze operaţii minim invazive şi extrem de precise, cu rezultate vitale pentru pacienţi.</p>
      <p>
        <b>Om şi robot</b>
      </p>
      <p>Aşezat pe scaun în faţa unei console, chirurgul foloseşte - prin ghidarea cu propriile mâini, dar şi apăsând pedale - patru braţe ale robotului propriu-zis montate deasupra pacientului, din care unul are încorporate camere video, iar celelalte trei devin "prelungiri" ale propriilor membre în câmpul operator.</p>
      <p>Pe întreaga durată a intervenţiei, robotul este dirijat printr-un "creier" în care se află sistemul hard şi soft al aparatului, iar vizualizarea de către chirurg se face prin microscop în trei dimensiuni, în timp ce restul echipei chirurgicale urmăreşte derularea operaţiei pe un monitor.</p>
      <p>Beneficiul chirurgului şi, implicit, al pacientului, este că vede perfect zona în care intervine, dar şi că datorită dimensiunilor extrem de mici ale instrumentelor din vârful fiecărui braţ manipulează ţesuturile cu precizie spectaculos crescută.</p>
      <p>
        <b>Câştig pentru chirurg şi pacient</b>
      </p>
      <p>Potrivit explicaţiilor furnizate de unul dintre şefii echipelor chirugicale de la Spitalul Pelican, profesorul Adrian Maghiar, robotul chirurgical este maximum de progres în chirurgia minim invazivă. Faţă de laparoscopie, care permite vizualizarea în doar două dimensiuni a zonei de intervenţie, chirurgia robotică face posibilă vizualizarea în toate cele trei dimensiuni.</p>
      <p>Şi mai important este că, în timp ce braţul unui laparoscop permite ghidarea instrumentului de către medic în doar două direcţii, sus - jos şi stânga - dreapta, folosirea robotului îi dă posibilitatea chirurgului să facă toate mişcările posibile, în toate direcţiile, în câmpul operator. "Este ca un Ferrari sau un Maybach comparativ cu un Mercedes sau un Audi", s-a exprimat, plastic, chirurgul.</p>
      <p>Tot dr. Maghiar a explicat şi beneficiile pentru pacient: incizie mai mică, precizie înaltă, reducerea riscurilor de complicaţii, a timpului intervenţiei şi a duratei pentru recuperare.</p>
      <figure>
        <iframe src="https://www.youtube.com/embed/GczO_u4uEgw" width="460" height="360" data-service="Youtube" scrolling="no"/>
      </figure>
      <p>
        <b>Durerea? Costurile</b>
      </p>
      <p>Fondatorul Spitalului Pelican a explicat jurnaliştilor că robotul da Vinci, produs de compania Intuitive Surgical (SUA), este cel mai performant din lume, la nivelul anului 2019, fiind achiziţionat cu 2,5 milioane euro în cadrul unui proiect cofinanţat cu fonduri europene, prin care a fost extinsă şi suprafaţa unităţii medicale.</p>
      <p>"Îl avem de o lună şi echipele de chirurgi de la Pelican au făcut până acum peste 20 de intervenţii", a spus dr. Maghiar, precizând că majoritatea pentru soluţionarea unor afecţiuni urologice, dar şi că urmează să fie utilizat şi în chirurgia ginecologică, toracică şi generală.</p>
      <p>Din cauza costurilor semnificative ale consumabilelor (braţele pot fi utilizate la doar zece intervenţii, iar instrumentele din vârful lor se înlocuiesc pentru fiecare intervenţie), costuri care variază între 1.500 euro şi 2.000 euro (în funcţie de tipul intervenţiei), robotul da Vinci este folosit deocamdată doar în cazuri complicate, în afecţiunile oncologice, a specificat dr. Maghiar, exemplificând: cancer colo-rectal, de vezică, renal, de prostată, de cap de pancreas şi hernie hiatală. "Nici nu are sens să foloseşti un robot într-o apendicită", a spus chirurgul.</p>
      <p>În România mai există şase roboţi chirurgicali da Vinci, din care doi în spitale private şi patru în unităţi publice, la Timişoara, Braşov şi Bucureşti.</p>
      <hr/>
      <p>
        <a href="https://www.ebihoreanul.ro/ebh/display_video/152768">Descarcă fişiere video!</a>
      </p>
    </article>
  </body>
</html>