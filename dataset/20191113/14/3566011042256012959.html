<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547087.html/%D8%B4%DB%8C%D9%88%D9%87-%D8%A7%D9%86%D8%AA%D8%AE%D8%A7%D8%A8-%D8%AE%D8%A7%D9%86%D9%88%D8%A7%D8%B1%D9%87%D8%A7-%D8%A8%D8%B1%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C--%D8%AF%D9%88%D9%84%D8%AA-%D8%A8%D8%A7-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D9%85%D9%82%D8%A7%D8%A8%D9%84%D9%87-%D9%86%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T14:08:00+00:00"/>
    <meta property="og:title" content="شیوه انتخاب خانوارها برای دریافت بسته حمایتی/ دولت با مبارزه با فساد مقابله نمی‌کند"/>
    <meta property="og:description" content="سخنگوی دولت با بیان اینکه حاشیه‌سازی‌هایی که صورت می‌گیرد به مبارزه با فساد آسیب می‌زند، گفت: امروز در دولت تاکید شد که تمام دستگاه‌ها و وزارتخانه اطلاعات مشروح درباره صحبت های روحانی ارائه دهند."/>
  </head>
  <body>
    <article>
      <h1>شیوه انتخاب خانوارها برای دریافت بسته حمایتی/ دولت با مبارزه با فساد مقابله نمی‌کند</h1>
      <h2>ربیعی:</h2>
      <address>
        <time datetime="2019-11-13T14:08:00+00:00">13 Nov 2019, 14:08</time>
      </address>
      <p>سخنگوی دولت با بیان اینکه حاشیه‌سازی‌هایی که صورت می‌گیرد به مبارزه با فساد آسیب می‌زند، گفت: امروز در دولت تاکید شد که تمام دستگاه‌ها و وزارتخانه اطلاعات مشروح درباره صحبت های روحانی ارائه دهند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی ربیعی سخنگوی دولت در نشست خبری خود در حاشیه جلسه هیات دولت گفت: در جهانی که افراطی‌گری‌ها در بنیان‌های نظری اسلام به زندگی مردم آسیب می‌رساند، هفته وحدت الگو و نمونه‌ای برای ملل مسلمان است.</p>
      <p>وی افزود: امروز در جلسه دولت بر چگونگی حمایت اجتماعی معیشتی از ۷دهک جامعه بحث شد و تاکید شد که بیش از ۱۸ میلیون خانوار را در بر خواهد گرفت که این ترکیبی از درآمد و شاخص‌های برخورداری و گروه‌های هدف مشخص است. این شمولیت دهک‌های متوسط به پایین را هم در برخواهد گرفت.    سخنگوی دولت در ادامه بیان کرد: بحث اصلی دولت افزایش قدرت خرید این طبقات اعم از کالاهای مورد نیاز و اساسی است.   ربیعی بیان کرد: امکان مصرف این پول ممکن است متفاوت باشد اما اساس افزایش قدرت خرید است.     وی اضافه کرد: دولت در مبارزه با فساد سه لایحه مرتبط با شفافیت را که به مجلس داده خودش اجرایی می‌کند.   در پاسخ به سوال خبرنگاری درباره اظهارات رئیس جمهوری در یزد و ارقامی که مطرح شد، همچنین درباره اوراق خریداری شده مدنظر رییس جمهور در دولت اصلاحات و اینکه سر رسید آن در همین دولت بوده، گفت: امروز در دولت تاکید شد که تمام دستگاه‌ها و وزارتخانه اطلاعات مشروح درباره صحبت های روحانی ارائه دهند.   وی با بیان اینکه 1.8 میلیارد دلار اوراق خریداری شده در دولت بعد از آقای خاتمی بوده است، تصریح کرد: آنها اخطار دادند پول را بردارید ولی در زمانش صورت نگرفت. اینکه چرا پول در زمان خودش برداشت نشد، ابهام است و باید روشن شود.   ربیعی ادامه داد: پول بابک زنجانی نیز مورد دیگر است؛ 800 میلیون دلار او فقط از بانک گرفته است. باید مشخص شود چه کسی دستور این کار را داده است. بحث دولت عدم بازداشت نیست بحث پیگیری و روشنگری است.   وی افزود: تحت عنوانی از دولت، نفت گرفته شده ولی مشخص نیست پول آن به کجا رفته و مشخص نیست با آن پول چه کرده اند. دولت اتهامی به کسی نمی‌زند ولی خواستار شفافیت است.   سخنگوی دولت با تاکید بر اینکه اعتقاد ما این است که حتما باید افکار عمومی را قانع کنیم که اهتمام ما در جهت مقابله با فساد یکسویه و موقتی نیست، خاطرنشان کرد: نظر دولت مقابله با فساد به شکل ساختارمند و افزایش نظارت مردم است. دولت در موارد دیگر از قوای قضاییه و مقننه و هرکسی که در مقابله با فساد اقدام کرده، حمایت کرده است.   ربیعی با بیان اینکه بارها درباره 18 میلیارد دلار ارز توضیح داده شد، تصریح کرد: آیا شیوه تبلیغات در زمینه مقابله با فساد دو قطبی کردن نبود؟ جامعه این احساس را دارد که این اقدام همه گیر بوده است؟ حاشیه‌سازی‌هایی که صورت می‌گیرد به مبارزه با فساد آسیب می‌زند وگرنه رئیس جمهوری در انجام رسالت خود پایدار خواهد بود. دولت با مبارزه با فساد مقابله نمی‌کند ولی خواستار مقابله ساختارمند و همه‌جانبه است و سایه امنی برای کسی وجود نداشته باشد.   منبع: فارس</p>
    </article>
  </body>
</html>