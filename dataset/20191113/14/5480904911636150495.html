<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/silnicar-pri-kontrole-silnic-na-jablonecku-potkal-velblouda/1820565?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T14:15:00+00:00"/>
    <meta property="og:title" content="Silničář při kontrole silnic na Jablonecku potkal velblouda"/>
    <meta property="og:description" content="Liberec - Uprchlého velblouda potkal dnes ráno v Jizerských horách u Bedřichova na Jablonecku krajský ředitel silničářů při kontrole vozovek. Jiný silničář zase narazil na koně. Nikomu se ani v jednom případě nic nestalo. Zvířata se dostala mimo ohradu poté, co ji poškodil padající sníh. Policie se podle mluvčího Vojtěcha Robovského útěkem velblouda nejspíš dál zabývat nebude."/>
  </head>
  <body>
    <article>
      <h1>Silničář při kontrole silnic na Jablonecku potkal velblouda</h1>
      <address><time datetime="2019-11-13T14:15:00+00:00">13 Nov 2019, 14:15</time> by <a rel="author" href="http://www.ctk.cz/" target="_blank">ČTK</a></address>
      <p>Liberec - Uprchlého velblouda potkal dnes ráno v Jizerských horách u Bedřichova na Jablonecku krajský ředitel silničářů při kontrole vozovek. Jiný silničář zase narazil na koně. Nikomu se ani v jednom případě nic nestalo. Zvířata se dostala mimo ohradu poté, co ji poškodil padající sníh. Policie se podle mluvčího Vojtěcha Robovského útěkem velblouda nejspíš dál zabývat nebude.</p>
      <p>"Z naší strany není co řešit. Policisté to zaevidují a případ odloží. Nedošlo k žádnému protiprávnímu jednání," řekl ČTK Robovský.</p>
      <p>Neobvyklý pohled se dnes Petrovi Šénovi ze společnosti Silnice LK naskytl před 7:00 na silnici III. třídy mezi Bedřichovem a Hraběticemi. "Vyrazil jsem ráno, abych měl informace, jak to kvůli sněžení přímo terénu vypadá. Překvapilo mě to, když jsem na velblouda narazil," uvedl Šén. Stačil zastavit včas, nic se nestalo ani velbloudovi.</p>
      <p>"Ještě před příjezdem policistů na místo, zřejmě pod vidinou pamlsku, se nechal statný chlupáč zlákat svým majitelem, který po něm již nějakou dobu pátral," dodal Robovský. Moc podobných případů setkání s neobvyklým zvířetem na silnici si nevybavuje. "Na silnici 35 někde u Paceřic nebo Březiny, nevím přesně, se před lety auto střetlo s losem. Jinak nemám povědomí, že bychom měli případ s nějakým takto neobvyklým zvířetem," dodal.</p>
      <p>Podle Šéna viděl ráno řidič sypače nedaleko Hrabětic na silnici i koně, také tento incident se ale obešel bez střetu. Zvířata utekla z turistické jízdárny na Prezidentské chatě. "Jak napadl sníh, tak jedna tyčka z ohradníku nevydržela a provázky, které tam jsou, spadly," řekla ČTK pracovnice z turistické jízdárny. Spolu s koňmi utekl podle ní i velbloud. "Šel s nimi. Nikomu se nic nestalo, zvířata se pochytala. Občas se to stane," uvedla.</p>
    </article>
  </body>
</html>