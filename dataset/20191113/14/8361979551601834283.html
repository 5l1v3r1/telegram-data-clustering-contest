<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/kyiv/cholovik-poraniv-spivrobitnika-banku-novini-kiyeva-50053319.html"/>
    <meta property="og:site_name" content="НВ"/>
    <meta property="article:published_time" content="2019-11-13T14:04:00+00:00"/>
    <meta property="og:title" content="Киянин відкрив вогонь по співробітниках банку, які прийшли до нього через кредит"/>
    <meta property="og:description" content="У середу, 13 листопада, у квартирі одного з будинків на вулиці Лисківській у Києві сталася стрілянина, у результаті якої постраждала людина."/>
  </head>
  <body>
    <article>
      <h1>Киянин відкрив вогонь по співробітниках банку, які прийшли до нього через кредит</h1>
      <h2>У середу, 13 листопада, у квартирі одного з будинків на вулиці Лисківській у Києві сталася стрілянина, у результаті якої постраждала людина.</h2>
      <address>
        <time datetime="2019-11-13T14:04:00+00:00">13 Nov 2019, 14:04</time>
      </address>
      <p>Про це <a href="https://kyiv.npu.gov.ua/news/novini/u-desnyanskomu-rajoni-stoliczi-cholovik-pid-chas-konfliktu-vistreliv-z-travmatichnoji-zbroji-v-praczivnika-finansovoji-ustanovi/">розповіли</a> у столичному управлінні Національної поліції.</p>
      <p>Як повідомляється, спочатку на лінію 102 зателефонував чоловік, який заявив, що до його квартири вламуються невідомі, а після цього надійшов виклик про стрілянину за цією ж адресою.</p>
      <p>Читайте також:<br/><a href="https://nv.ua/ukr/kyiv/strilyanina-v-kiyevi-cholovik-vlashtuvav-strilyaninu-po-susidah-video-50052064.html">&amp;nbspУ Києві конфлікт між жителями багатоквартирного будинку закінчився стріляниною: один поранений</a></p>
      <p>Прибулі на місце поліцейські встановили, що п’ятеро представників одного з банків прийшли за адресою проживання свого клієнта, щоб «перевірити майно», яке, за їхніми словами, стало власністю фінустанови через невиплату кредиту.</p>
      <p>У свою чергу господар квартири, побачивши невідомих людей, які намагалися проникнути до нього у житло, дістав травматичний пістолет і здійснив два постріли.</p>
      <p>У результаті цього одного зі співробітників банку було госпіталізовано з пораненням у ногу.</p>
    </article>
  </body>
</html>