<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/13/sicurezza-i-comuni-fanno-rete-col-sistema-di-videosorveglianza-si-apre-una-nuova-frontiera/1324470/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-13T14:31:30+00:00"/>
    <meta property="og:title" content="Sicurezza, i Comuni fanno rete col sistema di videosorveglianza «Si apre una nuova frontiera»"/>
    <meta property="og:description" content="MACERATA capofila del progetto a cui aderiscono anche Ancona, Ascoli, Fermo e diversi municipi. Le telecamere Ocr locali entreranno in un network sovracomunale. Il sindaco Carancini, che rivendica il ruolo di capoluogo con l'hasthag #parlocifatti: «Ci consentirà di accrescere anche la fiducia che i cittadini hanno verso le istituzioni»"/>
  </head>
  <body>
    <article>
      <h1>Sicurezza, i Comuni fanno rete col sistema di videosorveglianza «Si apre una nuova frontiera»</h1>
      <h2>MACERATA capofila del progetto a cui aderiscono anche Ancona, Ascoli, Fermo e diversi municipi. Le telecamere Ocr locali entreranno in un network sovracomunale. Il sindaco Carancini, che rivendica il ruolo di capoluogo con l'hasthag #parlocifatti: «Ci consentirà di accrescere anche la fiducia che i cittadini hanno verso le istituzioni»</h2>
      <address><time datetime="2019-11-13T14:31:30+00:00">13 Nov 2019, 14:31</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F13%2Fsicurezza-i-comuni-fanno-rete-col-sistema-di-videosorveglianza-si-apre-una-nuova-frontiera%2F1324470%2F">Condividi4</a><a href="https://twitter.com/intent/tweet?text=Sicurezza%2C+i+Comuni+fanno+rete++col+sistema+di+videosorveglianza++%C2%ABSi+apre+una+nuova+frontiera%C2%BB&amp;url=https%3A%2F%2Fwww.cronachemaceratesi.it%2F2019%2F11%2F13%2Fsicurezza-i-comuni-fanno-rete-col-sistema-di-videosorveglianza-si-apre-una-nuova-frontiera%2F1324470%2F">Tweet</a>Email4 Condivisioni</p>
      <p> </p>
      <p>di <b>Mauro Giustozzi</b></p>
      <p>
        <b>Passi avanti nel progetto di realizzazione di un sistema integrato di videosorveglianza sovracomunale mediante la condivisione delle informazioni relative alle telecamere Ocr.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/protocollo-comuni-telecamere-sicurezza-2-325x183.jpg"/>
      </figure>
      <p><b>Sono stati una quarantina, sui sessanta invitati, i rappresentanti delle amministrazioni marchigiane che hanno partecipato stamattina ad un incontro nella sala conferenze della Provincia a Piediripa nel quale sono stati illustrati i passaggi attuativi che si dovranno fare nei prossimi mesi per giungere poi all’obiettivo finale: quello di garantire una sinergia che assicuri una sicurezza ancora più rapida ed immediata grazie a sistemi interconnessi a livello territoriale e che dialogano con banche dati a livello nazionale</b>. <b>In questo ambito Macerata si pone come capofila del nuovo sistema a cui stanno aderendo anche altri capoluoghi marchigiani come Ancona, Ascoli e Fermo, nonché tanti municipi della provincia e dell’hinterland, quelli che sono già dotati di telecamere Ocr</b>.</p>
      <figure>
        <img src="https://cdn.cronachemaceratesi.it/wp-content/uploads/2019/11/carancini-telecamere-325x348.png"/>
        <figcaption>Il post del sindaco Carancini con l’hasthag #parlocoifatti</figcaption>
      </figure>
      <p>Il prossimo passaggio del progetto riguarderà la delibera di giunta comunale, da adottare possibilmente entro dicembre 2019 ma si potrà anche entrare in una fase successiva, attraverso la quale dare il via pratico all’iter del percorso attuativo di questo importante progetto legato alla sicurezza. «Il valore di sicurezza e legalità –ha esordito il sindaco Romano Carancini- è un tema centrale nella vita di ognuno e questo progetto prosegue un cammino che ci vede protagonisti, assieme ad altri comuni capoluogo e tantissimi municipi marchigiani, di un lavoro che rappresenta una nuova frontiera per tutti noi. Ci consentirà di accrescere anche la fiducia che i cittadini hanno verso le istituzioni creando un ponte tra cittadini e chi amministra che riduce le distanze. C’è poi il valore del lavorare assieme di tanti comuni, percorrendo un cammino non semplice e questo passaggio di un protocollo condiviso è il primo da attuare: poi andremo avanti con convinzione perché sappiamo che questa intrapresa è la strada giusta».<b> Il Comune di Macerata è capofila di questo progetto e il sindaco lo ha rimarcato anche in un post sulla sua pagina Facebook nel quale ha ribadito come sia partita «da noi l’idea e il coordinamento con spirito di squadra al servizio dei nostri cittadini. Essere capoluogo vuol dire avere cura oltre i confini», ha concluso il sindaco, firmando di nuovo con l’hasthag #parlocoifatti</b>  che aveva già utilizzato sabato per la sistemazione del campetto di Sforzacosta <a href="https://www.cronachemaceratesi.it/2019/11/09/i-campetti-si-rifanno-il-look-taglio-del-nastro-a-sforzacosta-carancini-parlo-coi-fatti/1323127/">(leggi l’articolo)</a>. Carancini risponde così in questo modo a critiche che gli erano piovute addosso sia da esponenti delle opposizioni che anche da qualche componente della maggioranza che lo sostiene.</p>
      <figure>
        <img src="https://cdn.cronachemaceratesi.it/wp-content/uploads/2019/11/Platea-incontro-1-650x433.jpg"/>
      </figure>
      <p><b>«E’ un percorso che ha avuto il suo inizio lo scorso 4 giugno –ha sottolineato l’assessore alla Sicurezza, Mario Iesari – e nei mesi di giugno e luglio ci sono stati 4 incontri con i comuni di Ancona, Fermo, Tolentino, San Severino, Recanati, Osimo, Loreto e Castelfidardo che sono stati i primi a capire l’importanza di questo strumento.</b> Ma è ovvio che questo è un sistema aperto nel quale può entrare chiunque fosse interessato al progetto. Per quanto riguarda Macerata noi siamo partiti nel 2016 che avevamo appena 10 telecamere attive sul territorio e siamo arrivato adesso a quota 84, di cui 45 sono con sistema Ocr, per la lettura delle targhe, e 39 di ambiente. In pratica abbiamo coperto tutte le strade di accesso alla città che sono monitorate. E’ chiaro che il percorso che dovremo fare per avere sinergia e interconnessione tra più comuni è appena all’inizio, ma non dobbiamo scoraggiarci. Anzi, l’interesse e la folta presenza di amministratori, esponenti di polizia locale stamattina ci dice che questa è la strada giusta. Il passaggio della delibera di giunta, se fatta in tempi rapidi, diciamo entro fine anno, ci consentirebbe di andare più spediti in questo ambito che mette assieme la sicurezza e il rispetto della privacy di cui bisogna tenere debitamente conto. Va detto che in questa fase da parte dei comuni che aderiranno non ci sarà alcun impegno di spesa ma solo la volontà di aderire».</p>
      <figure>
        <img src="https://cdn.cronachemaceratesi.it/wp-content/uploads/2019/11/protocollo-comuni-telecamere-sicurezza-4-325x183.jpg"/>
      </figure>
      <p><b>Dopo l’intervento del docente di Unimc Giulio Maria Salerno, che si è soffermato proprio sul tema della privacy, ha parlato anche il comandante della polizia locale di Macerata, Danilo Doria.</b> «Sull’uso della videosorveglianza -ha detto Doria – posso dire che dal settembre 2018 si è instaurata una collaborazione sinergica con le forze dell’ordine che si è tramutata in 30 attività di indagine e n riguardato in particolare episodi di danneggiamento, incidenti stradali, scarico di rifiuti dai veicoli: tutto questo è stato possibile grazie al sistema delle telecamere Ocr. Poter avere in futuro un impianto sovracomunale sarà un valore aggiunto non indifferente che consentirà in tempi rapidi l’individuazione di auto sospette e interventi immediati su un territorio vasto ma che sarà interconnesso grazie all’uso sinergico delle telecamere di tanti comuni che dialogheranno tra di loro».</p>
      <figure>
        <img src="https://cdn.cronachemaceratesi.it/wp-content/uploads/2019/11/Platea-incontro-2-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/protocollo-comuni-telecamere-sicurezza-5-650x366.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/protocollo-comuni-telecamere-sicurezza-3-650x366.jpg"/>
      </figure>
    </article>
  </body>
</html>