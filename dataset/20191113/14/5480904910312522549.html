<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/praha-vycerpa-do-asi-dvou-a-pul-roku-mozne-kombinace-znacek-aut/1820577?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T14:29:00+00:00"/>
    <meta property="og:title" content="Praha vyčerpá do asi dvou a půl roku možné kombinace značek aut"/>
    <meta property="og:description" content="Praha - Pražský magistrát vyčerpá zhruba do dvou a půl roku všechny možné kombinace registračních značek na osobní vozidla. Nyní je na konci série začínající sedmičkou. Novinářům to dnes řekli zástupci magistrátního odboru dopravněsprávních činností. Jak bude situace v budoucnu řešena, zatím není jasné. Pražskou značku tvoří v levé části kombinace číslice, písmena A a číslice a v pravé části pak jsou čtyři číslice. Město dále eviduje téměř tři tisícovky registračních značek na přání a stovky značek pro elektromobily. V hlavním městě je registrováno 1,224 milionu provozovaných vozidel."/>
  </head>
  <body>
    <article>
      <h1>Praha vyčerpá do asi dvou a půl roku možné kombinace značek aut</h1>
      <address><time datetime="2019-11-13T14:29:00+00:00">13 Nov 2019, 14:29</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražský magistrát vyčerpá zhruba do dvou a půl roku všechny možné kombinace registračních značek na osobní vozidla. Nyní je na konci série začínající sedmičkou. Novinářům to dnes řekli zástupci magistrátního odboru dopravněsprávních činností. Jak bude situace v budoucnu řešena, zatím není jasné. Pražskou značku tvoří v levé části kombinace číslice, písmena A a číslice a v pravé části pak jsou čtyři číslice. Město dále eviduje téměř tři tisícovky registračních značek na přání a stovky značek pro elektromobily. V hlavním městě je registrováno 1,224 milionu provozovaných vozidel.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573649183_P201911130624401.jpg"/>
        </figure>
        <figure>
          <img src="https://i3.cn.cz/6/1573649244_P201911130626101.jpg"/>
        </figure>
        <figure>
          <img src="https://i3.cn.cz/6/1573649277_P201911130627801.jpg"/>
        </figure>
        <figure>
          <img src="https://i3.cn.cz/6/1573649309_P201911130628901.jpg"/>
        </figure>
      </slideshow>
      <p>"Za dva a půl roku Praha vyčerpá všechny možné kombinace, zbývají už pouze dvě série začínajícími číslicemi 8 a 9," řekl zástupce vedoucího evidence vozidel Petr Adámek.</p>
      <p>Registrační značku, která již byla zlikvidována, následně není možné znovu používat a přidělit ji jinému vozidlu. Pro ilustraci, jen letos v září magistrátní odbor doprasvněsprávních činností provedl první registrace u 7000 vozů a udělal 1000 výměn značek.</p>
      <p>Řešení budoucího nedostatku kombinací značek je v kompetenci ministerstva dopravy. Podle Adámka již v minulosti padly návrhy možných řešení a změny podoby značek. Přijato ale zatím žádné rozhodnutí nebylo. "Co bude, nevíme," řekl. Vyřazené a rozsekané značky odevzdává magistrát majiteli, tedy ministerstvu dopravy, které kov odveze k recyklaci.</p>
      <p>Kromě běžných registračních značek vydává magistrát také ty na přání. Od 1. ledna 2015, kdy tato možnost vznikla, město eviduje 2700 takových značek. "Ročně takových žádostí bývá asi 400," řekl Adámek. Od 1. dubna 2019 pak město zaregistrovalo také 750 elektromobilů.</p>
    </article>
  </body>
</html>