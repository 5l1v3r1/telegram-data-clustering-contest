<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/na-starter-trumps-mareritt/71812828"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T14:29:54+00:00"/>
    <meta property="og:title" content="Nå starter Trumps mareritt"/>
    <meta property="og:description" content="Demokratene håper at vitne etter vitne skal fortelle offentligheten hvordan USAs president, Donald Trump, skal ha drevet utpressing overfor Ukraina."/>
  </head>
  <body>
    <article>
      <h1>Nå starter Trumps mareritt</h1>
      <h2>Demokratene håper at vitne etter vitne skal fortelle offentligheten hvordan USAs president, Donald Trump, skal ha drevet utpressing overfor Ukraina.</h2>
      <address><time datetime="2019-11-13T14:29:54+00:00">13 Nov 2019, 14:29</time> by <a rel="author">Vegard Kristiansen Kvaale</a></address>
      <p>WASHINGTON D.C. / OSLO (Dagbladet): Donald Trump mener samtalen var «perfekt». Demokratene mener han har misbrukt det amerikanske presidentembetet til egen politisk vinning.</p>
      <p>Og det er det siste bildet Demokratene ønsker å danne når de for første gang i dag åpner dørene til riksrettsprosessen mot Donald Trump i Kongressen.</p>
      <p>Høringene finner sted i etterretningskomiteen i Representantenes hus, og Dagbladet er til stede i møterommet når komitéleder og demokrat Adam Schiff kaller inn de første vitnene som skal forklare seg offentlig om den såkalte Ukraina-skandalen.</p>
      <p>Første vitne er fungerende Ukraina-ambassadør William Taylor, som seinere i dag blir etterfulgt av viseutenriksminister George Kent.</p>
      <h3>Dette er saken</h3>
      <p>Det var i slutten av september at Demokratene satte i gang prosessen med å stille Donald Trump. De gikk til det drastiske skrittet etter at en varsler fra USAs etterretningsapparat slo alarm om en samtale mellom Trump og Ukrainas da nyvalgte president Volodymyr Zelenskyj.</p>
      <p>Samtalen dem imellom fant sted 25. juli, og i den ba Trump den ukrainske presidenten om å etterforske tidligere Joe Biden, tidligere visepresident under Barack Obama og nå presidentkandidat for Demokratene.</p>
      <p>En utskrift av samtalen, som Trump selv har offentliggjort, hever det over tvil at Trump ba Zelenskyj om en slik etterforskning. Det Demokratene og Republikanerne er uenige om, er hvorfor Trump gjorde som han gjorde, og hvorvidt han brukte pressmidler.</p>
      <p>Varsleren fra USAs etterretningstjenester gjorde det klart og tydelig at han/hun satte det i sammenheng Trumps avgjørelse om å stanse cirka 400 millioner dollar - 3,6 milliarder kroner - i militærstøtte til Ukraina.</p>
      <p>Demokratene anklager Trump for å ha brukt pengene, som seinere ble frigitt, som pressmiddel, og på den måten få Ukraina til å hjelpe ham med å vinne gjenvalg i 2020.</p>
      <p>Under de lukkede høringene har flere vitner forklart at de oppfattet at militærstøtten bare ville utbetales hvis Ukraina gjorde som Trump sa.</p>
      <p>President Zelenskyj uttalte tidligere i høst, mens Trump satt ved siden av ham, at han ikke hadde blitt presset av Trump.</p>
      <h3>- Ville finne dritt</h3>
      <p>- Høringene vil være en mulighet for det amerikanske folk til å vurdere vitnene selv og se med sine egne øyne fakta om presidentens dårlige oppførsel, sier komitéleder Schiff, ifølge <a href="https://www.npr.org/2019/11/06/776772480/public-impeachment-hearings-to-begin-next-week?t=1573594341481">NPR</a>.</p>
      <p>Vitnene som nå møter i åpne høringer, har allerede forklart seg bak lukkede dører. Disse forklaringene er offentliggjort i skriftlig form.</p>
      <p>
        <b>- Vitnemålene så langt har illustrert i hvilken grad presidenten vervet hele avdelinger av myndighetsapparatet med det ulovlige målet om å få Ukraina til å grave opp dritt om en politisk motstander, tidligere visepresident Joe Biden, sier Schiff.</b>
      </p>
      <p>Taylor forklarte i sitt første vitnemål om hvordan Trumps personlige advokat, Rudy Giuliani, drev utenrikspolitisk skyggediplomati hvor amerikansk hjelp til Ukraina var avhengig av at landet startet etterforskninger som kunne hjelpe Trump med gjenvalget i 2020.</p>
      <p>- Det er min klare forståelse at pengene til sikkerhetsstøtte ikke ville komme før Ukrainas president forpliktet seg til å forfølge en etterforskning, sa Taylor i sitt opprinnelige vitnemål.</p>
      <p>Trump og hans republikanske støttespillere benekter hardnakket at Trump har gjort noe galt. Selv hevder presidenten fortsatt at telefonsamtalen han hadde med Ukrainas president var «perfekt».</p>
      <p>Seinest onsdag ettermiddag gikk Donald Trump ut på Twitter og uttrykte tydelig misnøye med prosessen mot ham.</p>
      <p>«Les utskriften!», skriver Trump i store bokstaver <a href="https://twitter.com/realDonaldTrump/status/1194608581590564865">på Twitter</a>.</p>
      <h3>Flere vitner</h3>
      <p>Fredag skal etterretningskomiteen høre fra tidligere Ukraina-ambassadør Marie Yovanovitch.</p>
      <p>
        <b>Schiff varslet tirsdag at ytterligere åtte vitner skal vitne i åpne høringer neste uke, melder <a href="https://www.politico.com/news/2019/11/12/house-intel-announces-additional-witnesses-for-public-impeachment-hearings-000327">Politico</a>.</b>
      </p>
      <p>Tirsdag skal etterretningskomiteen få høre fra en rådgiver for visepresident Mike Pence, Jennifer Williams, oberstløytnant Alexander Vindman, som er Ukraina-ekspert i det nasjonale sikkerhetsrådet, Kurt Volker, som var spesialutsending til Ukraina fram til september, og Tim Morrison, som er rådgiver i det nasjonale sikkerhetsrådet.</p>
      <p>Onsdag skal USAs ambassadør til EU, Gordon Sondland vitne. Det skal også Laura Cooper, som er assisterende viseforsvarsminister og David Hale, som er statssekretær i utenriksdepartementet.</p>
      <p>Torsdag skal Fiona Hill, som tidligere satt i det nasjonale sikkerhetsrådet, vitne.</p>
    </article>
  </body>
</html>