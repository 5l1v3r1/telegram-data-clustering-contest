<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%B1-%DB%8C%DA%A9-%D8%AD%D9%85%D9%84%D9%87-%D8%A7%D9%86%D8%AA%D8%AD%D8%A7%D8%B1%DB%8C-%D8%AF%D8%B1-%DA%A9%D8%A7%D8%A8%D9%84-%DB%B1%DB%B2-%D8%AA%D9%86-%DA%A9%D8%B4%D8%AA%D9%87-%D8%B4%D8%AF%D9%86%D8%AF-20191113/%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-13T14:45:57+00:00"/>
    <meta property="og:title" content="در یک حمله انتحاری در کابل ۱۲ تن کشته شدند"/>
    <meta property="og:description" content="در انفجار یک خودرو پر از مواد انفجاری در کابل، دست کم ۱۲ تن کشته شدند و ۲۰ تن دیگر، شامل ۴ شهروند خارجی زخمی شدند. وزارت داخله (کشور) افغانستان می‌گوید که هدف این حمله انتحاری، خودرو یک شرکت امنیتی خارجی بوده است. "/>
  </head>
  <body>
    <article>
      <h1>در یک حمله انتحاری در کابل ۱۲ تن کشته شدند</h1>
      <address><time datetime="2019-11-13T14:45:57+00:00">13 Nov 2019, 14:45</time> by <a rel="author">زکریا حسنی - کابل</a></address>
      <p>
        <b>در انفجار یک خودرو پر از مواد انفجاری در کابل، دست کم ۱۲ تن کشته شدند و ۲۰ تن دیگر، شامل ۴ شهروند خارجی زخمی شدند. وزارت داخله (کشور) افغانستان می‌گوید که هدف این حمله انتحاری، خودرو یک شرکت امنیتی خارجی بوده است.<br/> </b>
      </p>
      <p>حوالی ساعت ۷:۲۵ صبح روز چهارشنبه ۲۲ عقرب (آبان)/۱۳ نوامبر فرد انتحاری با استفاده از یک خودرو پر از مواد انفجاری، خودرو حامل کارمندان یک شرکت امنیتی خارجی بنام "ورلد گارد" را در ناحیه ۱۵ شهر کابل، هدف قرار داد.<br/>نصرت رحیمی، سخنگوی وزارت داخله أفغانستان، شمار کشته‌شدگان غیرنظامی را ٧ نفر اعلام کرده بود اما ساعتی بعد، این وزارتخانه با تجدید نظر در آمار، تعداد تلفات را ۱۲ نفر اعلام کرد و افزود که ٣ کودک در میان قربانیان بوده‌اند. چهار نفر از آسیب دیدگان کارمندان خارجی شرکت امنیتی "ورلد گارد" هستند.</p>
      <p>این انفجار، یک روز پس از<a href="http://fa.rfi.fr/%D8%AD%DA%A9%D9%88%D9%85%D8%AA-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86%D8%8C-%D8%A7%D9%86%D8%B3-%D8%AD%D9%82%D8%A7%D9%86%DB%8C%D8%8C-%D8%A8%D8%B1%D8%A7%D8%AF%D8%B1-%D8%B1%D9%87%D8%A8%D8%B1-%D8%B4%D8%A8%DA%A9%D9%87-%D8%AD%D9%82%D8%A7%D9%86%DB%8C-%D8%B1%D8%A7-%D8%A2%D8%B2%D8%A7%D8%AF-%D9%85%DB%8C%E2%80%8C%DA%A9%D9%86%D8%AF-20191112/%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"> آزادی انس حقانی</a>، برادر رهبر شبکه حقانی و دو فرمانده گروه طالبان، رخ داده است.<br/>انس حقانی متهم به دست داشتن در مرگبارترین حمله‌های هراس‌افگنانه در افغانستان است که در هر یک از ابن حمله‌ها صدها غیرنظامی کشته شدند.</p>
      <p>روز سه‌شنبه ۲۱ آبان، رییس جمهور غنی اعلام کرد که به هدف زمینه‌سازی گفتگوهای صلح و آزادی دو استاد دانشگاه آمریکایی در افغانستان، انس حقانی و دو فرمانده دیگر گروه طالبان را به گونه مشروط آزاد می‌کند.<br/>آقای غنی این تصمیم را دشوار خواند و گفت که در مشورت با شرکای بین‌المللی از جمله آمریکا چنین تصمیمی را گرفته است.<br/>آزادی انس حقانی در افغانستان با واکنش‌های زیادی رو به رو شد و خیلی‌ها از چنین تصمیمی ابراز نگرانی کردند.</p>
    </article>
  </body>
</html>