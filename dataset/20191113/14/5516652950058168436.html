<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425682/h-ebdomada-ths-proponhtofagias-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T14:30:01+00:00"/>
    <meta property="og:title" content="H εβδομάδα της… προπονητοφαγίας στη Ρόδο!"/>
    <meta property="og:description" content="Πόσο «ηλεκτρικοί» είναι οι πάγκοι των προπονητών στο νησί μας;"/>
  </head>
  <body>
    <article>
      <h1>H εβδομάδα της… προπονητοφαγίας στη Ρόδο!</h1>
      <address>
        <time datetime="2019-11-13T14:30:01+00:00">13 Nov 2019, 14:30</time>
      </address>
      <p>
        <b>Πόσο «ηλεκτρικοί» είναι οι πάγκοι των προπονητών στο νησί μας;</b>
      </p>
      <p>Ρητορική το ερώτημα γιατί όσοι παρακολουθούν τα ποδοσφαιρικά δρώμενα μπορούν να απαντήσουν πάρα πολύ εύκολα ότι απλώς είναι …«ηλεκτρικοί». Είναι σκέτη …καρμανιόλα. Η εβδομάδα που διανύουμε αποτελεί ένα από τα πιο χαρακτηριστικά παραδείγματα για το πόσο δύσκολο είναι να ασκείς το επάγγελμα του προπονητή, γενικά στην Ελλάδα και σε οποιαδήποτε κατηγορία.</p>
      <p>Από το Γ’ Τοπικό μέχρι και τη Super League. Η αρχή έγινε με το Νίκο Κουρμπανά στην ομάδα της Ρόδου που έδωσε τη θέση του στον Κώστα Βελιτζέλο. Το πρόβλημα δεν ήταν βέβαια αποκλειστικά η ήττα από τον Αιολικό στη Μυτιλήνη αλλά το γεγονός ότι είχαν δημιουργηθεί ορισμένα προβλήματα εντός αποδυτηρίων με τους ποδοσφαιριστές. Είχαν χαθεί κάποιες σημαντικές ισορροπίες. Αυτό τουλάχιστον επεσήμανε μιλώντας δημόσια ο πρόεδρος του συλλόγου Αντώνης Μαρτίνης.</p>
      <p>Η συνέχεια δόθηκε μετά με δυο ομάδες του τοπικού. Ο Γιάννης Καμίτσης πλήρωσε το μάρμαρο της κακής μέχρι τώρα πορείας του Διγενή στην Α’ Κατηγορία. Έδωσε τη θέση του στον Σάσα Γιόνοβιτς ο οποίος επιστρέφει σε γνώριμα λημέρια γιατί ήταν στον ίδιο πάγκο και στο πρόσφατο παρελθόν. Έφυγε δηλαδή για …να ξανάρθει, θα μπορούσε να πει κάποιος.</p>
      <p>Ακολούθησε ο Νηρέας στη Β’ Κατηγορία. Αποτέλεσε παρελθόν ο Γιώργος Σαββιδάκης και ανέλαβε ο Νώντας Αξιώτης που επίσης στο παρελθόν είχε θητεύσει στον ίδιο σύλλογο!</p>
      <p>Σήμερα ανακοινώθηκε επίσης αιφνιδιαστικά η λύση της συνεργασίας του Ιάλυσου με τον Νίκο Καραμπετάκη.</p>
      <p>Και η εβδομάδα δεν έχει ολοκληρωθεί ακόμη. Μέχρι και το τέλος της έχουν ακόμα μερικές ημέρες. Κανείς δεν μπορεί να είναι σίγουρος για τίποτα.</p>
      <p>Ίσως έχουμε και άλλες εκπλήξεις σύντομα. Για να δούμε…</p>
      <p>
        <b>Δραγάτης Δημήτρης</b>
      </p>
    </article>
  </body>
</html>