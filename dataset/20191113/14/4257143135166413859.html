<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/13/a-peldatlan-durvasagok-miatt-szigoritanak-a-parlamentben"/>
    <meta property="og:site_name" content="infostart"/>
    <meta property="article:published_time" content="2019-11-13T14:42:00+00:00"/>
    <meta property="og:title" content="A &quot;példátlan durvaságok&quot; miatt szigorítanak a parlamentben"/>
    <meta property="og:description" content="A parlamenti képviselőkre vonatkozó fegyelmi szabályok szigorítására tett javaslatot a Fidesz-KDNP - közölte a nagyobbik kormánypárt frakcióvezetője."/>
  </head>
  <body>
    <article>
      <h1>A "példátlan durvaságok" miatt szigorítanak a parlamentben</h1>
      <address><time datetime="2019-11-13T14:42:00+00:00">13 Nov 2019, 14:42</time> by <a rel="author">Infostart / MTI</a></address>
      <h3>A parlamenti képviselőkre vonatkozó fegyelmi szabályok szigorítására tett javaslatot a Fidesz-KDNP - közölte a nagyobbik kormánypárt frakcióvezetője.</h3>
      <p>Kocsis Máté a parlamentben az elmúlt időszakban történt "példátlan durvaságokkal" indokolta az országgyűlési törvény módosítását,</p>
      <blockquote>megengedhetetlennek nevezve az ellenzék "vadabb" képviselői által tanúsított magatartást.</blockquote>
      <p>Megemlítette a tavaly december 12-i ülésnapot - amikor ellenzéki képviselők megakadályozták, hogy a levezető elnök elfoglalja helyét a pulpituson, majd a továbbiakban is zavarták az ülést -, valamint Hadházy Ákos független országgyűlési képviselő két héttel ezelőtti viselkedését, amikor trágár szavakat tartalmazó táblát emelt fel az ülésteremben.</p>
      <p>A Fidesz frakcióvezetője hangsúlyozta: az Országgyűlésnek meg kell adni a kellő tiszteletet, a parlamentben az ocsmány beszédnek, rendbontásnak nincs helye.</p>
      <p>Megjegyezte: a tavaly decemberi történéseket és Hadházy Ákos magatartását egyetlen európai törvényhozás sem tolerálta volna. Belgiumban például ilyen esetben a következő 8-10 ülésről is kitilthatták volna a képviselőt, az Egyesült Királyságban 20 napra felfüggeszthették volna a képviselői jog gyakorlását, Németországban pedig 30 napra ki lehetett volna utasítani a rendbontót az ülésteremből - hozott példákat.</p>
      <p>A politikus hozzátette,</p>
      <blockquote>a magyar parlamentben az eddigi tiszteletdíj-csökkentéseknek elhanyagolható volt a visszatartó erejük, az érintettek "mellényzsebből kifizették".</blockquote>
      <p>Ezért most azt javasolják általános szabályként, hogy az eddigi tiszteletdíj-csökkentések mértékét a 12-szeresére emeljék, remélve, hogy ennek nagyobb lesz a visszatartó ereje. Így például azt a rendbontást, amit eddig a képviselői havi tiszteletdíj egyharmadának elvonásával büntettek, azt ezentúl maximum 4 havival lehet. Amit eddig egy havi csökkentéssel szankcionálhattak, annak ezentúl 6 havi tiszteletdíj-elvonás lesz a felső határa, de ez akár meg is duplázódhat - ismertette, jelezve, hogy így akár több millió forintos büntetések is lehetnek majd.</p>
      <p>Ha például ellenzéki képviselők még egyszer megpróbálják megakadályozni a parlament rendes működését, és erőszakosan elállják a levezető elnök útját, akkor 6 havi tiszteletdíjukat is "elbukhatják". Vagy ha Hadházy Ákos még egyszer felemeli ocsmány szavakat tartalmazó tábláját, akkor 4 havi tiszteletdíját vonják meg - fejtette ki Kocsis Máté, úgy fogalmazva: "fizetni fog, mint a katonatiszt", mert az Országgyűlés nem cirkusz vagy állatkert, az pedig kifejezetten káros lenne, ha az ellenzék által a parlamentben bemutatott agresszió mintává válna a társadalomnak.</p>
      <p>Hozzáfűzte: a "notórius bekiabálók", akik "képtelenek uralkodni az indulataikon" - példaként említette a Párbeszédből Szabó Tímeát és Tordai Bencét, valamint a DK-ból Arató Gergelyt és Vadai Ágnest - fél-egy havi tiszteletdíj-csökkentésre számíthatnak.</p>
      <p>A törvényjavaslatot kritizáló Arató Gergelyről azt is mondta: éppen ő tiltakozik, aki képtelen normális ember módjára viselkedni az Országgyűlésben. A DK-s politikus szavaira a frakcióvezető úgy reagált: a törvény egyrészt érvényesíteni fogja a fokozatosság elvét, másrészt nem elhallgattat, hanem kulturált mederbe tereli vissza az ellenzéki magatartást. Aki pedig úgy viselkedik, ahogyan az egy parlamentben elvárható, annak nincs mitől tartania - hangoztatta.</p>
      <p>Kocsis Máté közölte:</p>
      <blockquote>a törvény azt is rögzíti majd, hogy az Országgyűlés tisztségviselői - köztük az alelnökök és a jegyzők - is részesei a rendfenntartásnak.</blockquote>
      <p>Változtatnak az állam ellenőrzésére vonatkozó képviselői jog gyakorlásán is - mondta -, mert gátat szeretnének szabni annak, hogy képviselők az igazolványukat lobogtatva, nyilvánvalóan provokatív szándékkal rontanak be állami szervek épületébe.</p>
      <p>Az új rendelkezés úgy szól, hogy az állami szervek továbbra is kötelesek a képviselőket támogatni megbízatásuk ellátásában, és részükre a munkájukhoz szükséges felvilágosítást meg kell adniuk. A képviselő azonban csak előzetesen egyeztetett módon kérhet majd tájékoztatást a közigazgatási szervektől, közintézményektől. "A képviselői jog nem a bárhová berontás joga" - fogalmazott a Fidesz politikusa.</p>
      <p>Kérdésre arról a paragrafusról is beszámolt, amely szerint fizikai atrocitás esetén 60 napra is kitiltható egy képviselő a Parlament épületéből, de megbízott útján ebben az esetben is gyakorolhatja képviselői jogát. Reményei szerint azonban ezt a kitiltási szankciót sosem fogják alkalmazni, mert ez arra vonatkozik, ha például egy képviselő "sebet ejt" egy másikon.</p>
      <p>Más témában, a polgármesteri végkielégítések mértékét firtató kérdésre Kocsis Máté azt mondta: a szabadságmegváltás törvény szerint jár, és ha néhány polgármester miatt ezen változtatnának, akkor több tízezer köztisztviselő esetében is változtatni kellene, amit nem szeretnének.</p>
      <p>Az ellenzéki vezetésű fővárosi önkormányzatokról szólva - szintén kérdésre - úgy fogalmazott: "elkezdett a baloldal lóvézni", az összefogásban részt vett öt-hat pártot ki kell fizetni. Példaként említette, hogy a VIII. kerületben ezentúl 150 millió forinttal kerül többe a politikai elit, mint eddig. És szerinte ez még csak a kezdet, ráadásul dolgozni még el sem kezdtek, Karácsony Gergely főpolgármester az azonnali ígéreteiből még egyet sem teljesített, ellenben már "mindenkinek kiosztotta a nagy lóvét".</p>
      <p>A bűnvádi eljárás alatt álló Czeglédy Csaba önkormányzati megbízásait ugyancsak úgy értékelte: ki kell fizetni ezt a "gengsztert".</p>
    </article>
  </body>
</html>