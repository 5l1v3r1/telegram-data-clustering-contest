<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/shcho-zrobiv-zelenskiy-yak-ssha-pidtrimayut-ukrajinu-amerikanskiy-diplomat-vilyam-teylor-50052493.html"/>
    <meta property="og:site_name" content="НВ"/>
    <meta property="article:published_time" content="2019-11-13T14:53:00+00:00"/>
    <meta property="og:title" content="Вірний партнер України"/>
    <meta property="og:description" content="США неухильно віддані тому, щоб Україна була успішною, бо ваш успіх — це наш успіх"/>
  </head>
  <body>
    <article>
      <h1>Вірний партнер України</h1>
      <h2>США неухильно віддані тому, щоб Україна була успішною, бо ваш успіх — це наш успіх</h2>
      <address><time datetime="2019-11-13T14:53:00+00:00">13 Nov 2019, 14:53</time> by <a rel="author">Вільям Тейлор</a></address>
      <p>З моменту мого повернення до України в червні цього року для мене безсумнівна одна річ — скрізь, де б я не подорожував — від Львова до Маріуполя, від університетів до військових частин, від державних установ до громадських організацій — Україна сповнена енергії і нових ідей.</p>
      <p>Це нові ідеї щодо врегулювання конфлікту на сході України так, щоб водночас захистити суверенітет і територіальну цілісність. Нові ідеї щодо подолання корупції. Нові ідеї щодо зміцнення української економіки і зовнішньої торгівлі. Нові ідеї щодо зміцнення відносин із США і європейськими партнерами.</p>
      <p>Я бачу у новій українській владі цю енергію, ці нові ідеї, це бажання знайти нові можливості. Я бачу це серед представників громадянського суспільства, серед незалежних журналістів та активістів, а також у бізнес-спільноті. І Сполучені Штати, пліч-о-пліч з народом і урядом України, готові допомагати Україні досягти її мети: припинити агресію Росії проти України і зміцнити місце України в євроатлантичній спільноті.</p>
      <aside>Україна сповнена енергії і нових ідей</aside>
      <p>США неухильно віддані тому, щоб Україна була успішною, бо ваш успіх — це наш успіх. Ми не дозволимо Росії зруйнувати світовий порядок, який ретельно вибудовувався після Другої світової війни. Концепції суверенітету, територіальної цілісності і мирного розв’язання суперечок є вигідними для всіх країн. А війна Росії проти України руйнує міжнародні норми, які десятиліттями зберігали мир і забезпечували добробут.</p>
      <p>США продовжують надавати зброю і обладнання збройним силам України і допомагають у підготовці військових. Ми продовжуємо тримати санкції проти Росії за її незаконні дії в Україні. Як зазначив Держсекретар Майк Помпео, США й надалі підтримуватимуть санкції проти Росії, поки російський уряд не поверне Україні контроль над Кримом і не полишить Донбас.</p>
      <p>Водночас ми також продовжуємо підтримувати український народ у зусиллях з подолання корупції в Україні. Україна мусить перемогти в цій боротьбі також, оскільки дедалі інтегрується у євроатлантичну спільноту.</p>
      <p>Мені видається, що українці хочуть нової України — заможної, демократичної України, де всі громадяни рівні перед законом, де рішення суддів та депутатів не купуються, де олігархи не мають впливу на політичний процес і економічну політику. Вони воліють нової України, де журналісти не стикаються з переслідуваннями за свої чесні матеріали, де підприємці знають, що вони інвестують за прозорих та чесних умов, і що є неупереджений суд для розв’язання суперечок. Українці заслуговують на цю нову Україну — і вони цього вимагають.</p>
      <p>Україна досягла поступу на шляху до цих цілей за останній час. Офіс президента Зеленського та Верховна Рада зробили рішучі кроки до змістовної судової реформи, включаючи перезавантаження провідних антикорупційних інституцій, які надають сили верховенству права й іншим фундаментальним реформам. Рада ухвалила законодавство, що дозволяє по-справжньому реформувати Генеральну прокуратуру і визначає юрисдикцію Вищого антикорупційного суду. Була ухвалена поправка до Конституції, яка скасовує депутатську недоторканність, що спричиняла корупцію, і незабаром має бути прийнято законодавство, яке вводить цю поправку у дію. Уряд України швидко ухвалив акти щодо економічних реформ, щоб зменшити регуляторне навантаження, зміцнити фінансове регулювання і покращити інфраструктуру шляхом формування партнерств між державою та приватним сектором. Сполучені Штати із задоволенням підтримують ці зусилля, ділячись практичним досвідом та знаннями і надаючи технічну підтримку багатьом відповідним ініціативам.</p>
      <p>Що стосується оборонної реформи, за розпорядження президента Зеленського було проведено та профінансовано аудит державного концерну «Укроборонпром», згідно з міжнародними стандартами, а до його керівництва було призначено реформаторів. Він також призначив справжнього цивільного міністра оборони, який разом з новим начальником Генштабу підтримує оборонні реформи з підвищення ефективності і наближення України до стандартів НАТО. Україна зараз має найзагартованіших в бою військових у Європі.</p>
      <p>Але, як знають усі, хто підтримує демократію, зміцнення та захист демократичних цінностей — це безперестанний процес, що вимагає наполегливості та постійної роботи як від чиновників, так і від пересічних громадян. Як і у всіх демократіях, в тому числі і у США, в Україні залишається багато роботи, особливо із зміцнення верховенства права і притягнення до відповідальності тих, хто намагається підривати українські інституції для досягнення своїх особистих цілей, а не захисту інтересів країни.</p>
      <p>Я оптиміст щодо України — її сили, динамізму і поступу. Українці, яких я зустрічав, усвідомлюють виклики і докладають зусилля, щоб впоратися з ними. І ці українці, які стараються побудувати краще майбутнє для дітей України від Сум до Севастополя і від Львова до Луганська, можуть розраховувати на вірне партнерство та підтримку Сполучених Штатів.</p>
      <p><b><i>Приєднуйтесь до</i></b> <b><i>нашого телеграм-каналу</i></b> <a href="https://t.me/nv_opinion"><b><i>Мнения НВ</i></b></a></p>
    </article>
  </body>
</html>