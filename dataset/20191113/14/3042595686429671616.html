<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/to-smittet-av-svartedauden/71815512"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T14:48:37+00:00"/>
    <meta property="og:title" content="To smittet av svartedauden"/>
    <meta property="og:description" content="To pasienter får behandling for pest."/>
  </head>
  <body>
    <article>
      <h1>To smittet av svartedauden</h1>
      <h2>To pasienter får behandling for pest.</h2>
      <address><time datetime="2019-11-13T14:48:37+00:00">13 Nov 2019, 14:48</time> by <a rel="author">Trine Høklie Jonassen</a></address>
      <p>To personer blir behandlet for pest i Kina, oppgir lokale myndigheter. Det er andre gang sykdommen, som er den samme som forårsaket svartedauden, er blitt oppdaget i samme region på kort tid, ifølge <a href="https://edition.cnn.com/2019/11/13/health/china-plague-intl-hnk-scn-scli/index.html?utm_term=link&amp;utm_content=2019-11-13T08%3A01%3A21&amp;utm_source=fbCNN&amp;utm_medium=social&amp;fbclid=IwAR2weXedrehS8S-VfXEGUiG4IBYFScCI7YU6DvAnbxU5a8wjd22hvPEbKuA&amp;fbclid=IwAR3Xm3M7dnkgwp_GOX0cTrYt0AkOcgwYzq5i45CKKxZW5Eeibfuj7h92U_s">CNN</a>.</p>
      <p>Byllepest er sykdommen som har stått bak en rekke av verdenshistoriens dødeligste epidemier.</p>
      <p>
        <b>I mai døde et mongolsk par av byllepest etter å ha spist en rå nyre fra et murmeldyr - retten blir brukt lokalt som helsekost.</b>
      </p>
      <p>Alle de fire har blitt syke i indre Mongolia.</p>
      <h3>Får behandling</h3>
      <p>Lokale medier oppgir ifølge CNN, at de to siste tilfellene er diagnostisert med lungepest av leger i den kinesiske hovedstaden Beijing. De mottar nå behandling i Beijings Chaoyang-distrikt, og myndighetene har iverksatt forebyggende tiltak.</p>
      <p>Lungepest sprer seg fra byllepest, eller som direkte dråpesmitte fra en annen syk pasient. Sykdomsforløpet er ifølge FHI, hurtig innsettende høy feber. Man blir kortpustet, forvirret og pasienten blir urolig.</p>
      <p>Uten behandling, er lungepesten som de to pasientene er diagnostisert med dødelig, ifølge World Health Organization (WHO).</p>
      <figure>
        <img src="https://www.dagbladet.no/images/71815735.jpg?imageId=71815735&amp;width=512&amp;height=308"/>
        <figcaption><b>PESTHUS I LONDON:</b> Slik ble pestutbrudd framstilt i 17-tallets London. Illustrasjon: Walter George Bell, 1924 / NTB Scanpix Vis mer</figcaption>
      </figure>
      <h3>Pågående utbrudd</h3>
      <p>Pest forekommer med sporadiske tilfeller og har gjennom tidene hatt mindre utbrudd i i deler av Afrika, Sentral-Asia, Asia, Sør Amerika og sørvestre fjellområder i USA.</p>
      <p>Sist gang det var en epidemi av sykdommen i Norge var på 1600-tallet.</p>
      <p>
        <b>Svartedaudeen skyldes bakterien Yersinia pestis og smitter som regel fra dyr til mennesker via lopper.</b>
      </p>
      <p>Ifølge FHI, ble det fra 2010 til 2015 rapportert om 3248 tilfeller på verdensbasis, av disse døde 584. Madagaskar er det land i verden som er mest rammet, hvor det siden august 2017 har vært et pågående utbrudd med mange tilfeller av lungepest.</p>
      <h4>Fakta om Svartedauden</h4>
      <p>• Pestepidemi som herjet i Asia og Europa på midten av 1300-tallet. Det antas at så mange som 75 millioner mennesker døde.</p>
      <p>• Kalt Svartedauden fordi kroppen til den syke ble svart.</p>
      <p>• Er regnet som en av de verste pandemiene i historien.</p>
      <p>• Pest er en gnagersykdom som forårsakes av bakterien Yersinia pestis og smitter via lopper.</p>
      <p>• Pesten kom trolig fra Sentral-Asia, nådde Krim i 1346 og spredte seg deretter utover Europa.</p>
      <p>• I Norge kan så mye som 60 prosent av befolkningen ha blitt ofre for pesten. • Svartedauden fortsatte i Europa og Midtøsten til 1353.</p>
      <p>• Pestepidemier fortsatte å hjemsøkte Europa med mellomrom fram til 1720.</p>
      <p>• På 1800-tallet ble svartrotta (Rattus rattus) utpekt som ansvarlig for spredning av pesten, men denne teorien blir i dag avvist.</p>
      <p>• Nyere forskning tyder på at smitten kommer med lopper fra ørkenrotter i Sentral-Asia etter tørkeperioder, og at det ikke finnes permanent smitte blant rotter i Europa.</p>
      <p>(Kilde: Store norske leksikon, Wikipedia) (NTB)</p>
    </article>
  </body>
</html>