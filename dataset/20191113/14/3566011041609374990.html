<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547077.html/%D8%B3%D9%86%DA%AF-%D9%86%DA%AF%D8%A7%D8%B1%D9%87-%D9%87%D8%A7%DB%8C-%D8%AF%D9%87%D8%AA%D9%84-%D8%A8%D8%B3%D8%AA%DA%A9-%D9%85%D9%87%D9%85%D8%A7%D9%86-%D9%85%D9%88%D8%B2%D9%87-%D9%85%D9%84%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T14:52:00+00:00"/>
    <meta property="og:title" content="سنگ نگاره های دهتل بستک مهمان موزه ملی می شود"/>
    <meta property="og:description" content="مدیرکل میراث فرهنگی، گردشگری و صنایع­ دستی هرمزگان گفت: با توجه به هماهنگی های به عمل آمده دو قطعه از سنگ نگاره های دهتل بستک به مدت سه ماه در محل موزه ملی به نمایش گذاشته خواهد شد."/>
  </head>
  <body>
    <article>
      <h1>سنگ نگاره های دهتل بستک مهمان موزه ملی می شود</h1>
      <address>
        <time datetime="2019-11-13T14:52:00+00:00">13 Nov 2019, 14:52</time>
      </address>
      <p>مدیرکل میراث فرهنگی، گردشگری و صنایع­ دستی هرمزگان گفت: با توجه به هماهنگی های به عمل آمده دو قطعه از سنگ نگاره های دهتل بستک به مدت سه ماه در محل موزه ملی به نمایش گذاشته خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://hormoz.ir/">هرمز</a>؛ رضا برومند، مدیرکل میراث فرهنگی، گردشگری و صنایع­ دستی هرمزگان گفت: این سنگ نگاره ها که موضوعات دریانوردی بر روی آن نقش بسته در نمایشگاه بنادر و دریانوردی در موزه ملی به نمایش درخواهند آمد.</p>
      <p>برومند هدف از به نمایش گذاشتن این سنگ نگاره ها را کمک به معرفی میراث فرهنگی هرمزگان و ثبت این محوطه در فهرست آثار ملی دانست و افزود: پرونده ثبتی سنگ نگاره های دهتل جهت ثبت در فهرست ملی آماده شده و امیدواریم تا اسفندماه در فهرست آثار ملی کشور به ثبت برسد.</p>
      <p>وی خاطر نشان کرد: سنگ نگاره های دهتل بستک در محوطه ای حدود 250 هکتار واقع شده که مربوط به دوره ساسانی تا اواخر قاجار است و نقوش این سنگ ها انسانی، گیاهی، حیوانی و کشتی هستند.</p>
      <p>گفتنی است شهرستان بستک با مساحت پنج هزار و 648 کیلومتر مربع در غرب هرمزگان واقع شده و با دارا بودن جمعیتی بالغ بر 82 هزار نفر دارای دو شهر بستک و جناح و سه بخش مرکزی، جناح و کوخرد است.</p>
      <p>انتهای پیام/</p>
    </article>
  </body>
</html>