<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/13/berlin-odobril-iznos-na-oryjiia-za-rekordnite-7-mlrd.429462"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T14:14:00+00:00"/>
    <meta property="og:title" content="Берлин одобрил износ на оръжия за рекордните €7 млрд."/>
    <meta property="og:description" content="Нивата се доближават до износа от 2015 година | Dnes.bg"/>
  </head>
  <body>
    <article>
      <h1>Берлин одобрил износ на оръжия за рекордните €7 млрд.</h1>
      <h2>Нивата се доближават до износа от 2015 година</h2>
      <address><time datetime="2019-11-13T14:14:00+00:00">13 Nov 2019, 14:14</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Федералното правителство на Германия е одобрило износа на оръжие на стойност 7,42 милиарда евро през първите десет месеца на годината. Това става ясно от отговор на Министерството на икономиката на искане от вицепредседателя на фракцията на партията "Левица" Севим Дагделен, съобщава националният ежедневник Die Zeit.</p>
      <p>От данните става ясно, че през 2019 г. Берлин е дал "зелена светлина" за оръжеен износ на нива, приближаващите се до рекордните, отчетени през 2015 г.</p>
      <p>Според подробния списък от 1 януари до 31 октомври са издадени 268 лиценза за износ на оръжие на стойност 2,33 милиарда евро и 9 590 лиценза за друга отбранителна техника на стойност 5,09 милиарда евро. В разглеждания период са отхвърлени само 56 заявления за сделки с обща стойност 15,7 милиона евро. Малкият брой обаче вероятно е свързан с факта, че заявления без шанс за успех обикновено дори не се предоставят.</p>
      <p>До средата на годината разрешенията за износ са били на стойност 5,3 милиарда евро, като по този начин са надхвърлили тези от предходната година (4,8 милиарда). Министърът на икономиката Петър Алтмайер (ХДС) бе обяснил по-рано, че заради забавянето на формирането на правителството след изборите през есента на 2017 г. се е стигнало до "задръстване с молби за разрешения". Следователно внезапно увеличения брой на лицензи е "само привидно изненадващ".</p>
      <p>През последните три години, от друга страна, обемът на износа намалява постоянно - през 2018 г. беше на нива от 4,8 милиарда евро. Най-високите стойности са от 2015 г., когато голямата коалиция в Берлин разреши износа на оръжие за 7,86 милиарда евро.</p>
    </article>
  </body>
</html>