<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822091.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T14:17:00+00:00"/>
    <meta property="og:title" content="گزارش اختصاصی الف / آخرین تحولات میدانی استان صلاح الدین عراق؛ افزایش تحرکات هسته های خاموش داعش + نقشه میدانی و عکس"/>
    <meta property="og:description" content="به گزارش"/>
  </head>
  <body>
    <article>
      <h1>گزارش اختصاصی الف / آخرین تحولات میدانی استان صلاح الدین عراق؛ افزایش تحرکات هسته های خاموش داعش + نقشه میدانی و عکس</h1>
      <address>
        <time datetime="2019-11-13T14:17:00+00:00">13 Nov 2019, 14:17</time>
      </address>
      <p> همزمان با ادامه ناآرامی ها در مناطق مرکزی و جنوبی عراق، از استان صلاح الدین خبر می رسد، درگیری میان نیروهای بسیج مردمی و هسته های خاموش گروهک تروریستی داعش در محورهای مختلف جریان دارد.</p>
      <p>به گزارش <b>الف</b> براساس اطلاعات به دست آمده، شماری از عناصر مخفی داعش از محور رشته کوه های « مکحول» در شمال استان صلاح الدین حملاتی را علیه رزمندگان بسیج مردمی برای نفوذ به حومه رشته کوه های حمرین انجام دادند.</p>
      <p>به گفته منابع میدانی، نیروهای تیپ 88 بسیج مردمی مستقر در منطقه متوجه تحرکات تروریست های داعش شدند و تحرکات آنان را در محور منطقه « الفتحه» در حدفاصل کوه های « مکحول و حمرین» رصد کردند.</p>
      <p>رزمندگان بسیج مردمی در جریان درگیری ها در این محور موفق شدند یکی از عناصر انتحاری گروهک تروریستی داعش را به هلاکت برسانند و شماری دیگر را در این محور زخمی کردند؛ 5 تن از رزمندگان عراقی هم در این محور شهید و زخمی شدند.</p>
      <figure>
        <img src="https://www.alef.ir/files/archive/originals/2019/46/159642.png"/>
      </figure>
      <p> رشته کوه های مکحول در شمال استان صلاح الدین از محور شرقی با استان کرکوک، از شمال با جنوب استان نینوا و از محور جنوب غرب با شهر و پالایشگاه بیجی در ارتباط است.</p>
      <p>رشته کوه های مکحول همچنان به هسته های خاموش گروهک تروریستی داعش آلوده هستند و تروریست ها چندین مرتبه از این محور به شهر بیجی و جاده راهبردی « بغداد - دهوک» حمله و منطقه را ناامن کرده اند.</p>
      <p>رشته کوه های حمرین نیز که از استان دیاله تا استان های کرکوک و صلاح الدین امتداد دارند به دلیل صعب العبور بودن و داشتن غارهای متعدد به محلی مناسبی برای رشد و آموزش عناصر مخفی داعش تبدیل شده اند.</p>
      <p>حضور هسته های خاموش گروهک تروریستی داعش در رشته کوه های حمرین یک تهدید جدی برای جاده راهبردی « بغداد - صلاح الدین - نینوا- دهوک - ترکیه» و شهرهای مهمی از جمله « تکریت، سامراء و...» و میدان های نفتی « عجیل و علاس» به شمار می آید.</p>
      <figure>
        <img src="https://www.alef.ir/files/archive/originals/2019/46/159643.png"/>
      </figure>
      <p>منطقه « الفتحه»، رشته کوه های حمرین و مکحول را به یکدیگر متصل می کند و نیروهای عراقی با حضور در این منطقه مهم موفق شده اند ارتباط تروریست های داعش را در این محور قطع و حملات آنان را دفع کنند.<br/><br/>براساس اطلاعات به دست آمده، تحرکات عناصر مخفی داعش در هفته های گذشته در مناطق آلوده شمال استان صلاح الدین با ادامه ناآرامی ها در مناطق مرکزی و جنوبی افزایش یافته  و این مسئله در جنوب غرب منطقه « الشرقاط» مشهود تر بوده است.</p>
      <p>به گفته منابع میدانی، تروریست های داعش در روزهای اخیر حومه روستای « الامسیحلی» را در جنوب غرب منطقه «الشرقاط» به تله های انفجاری آلوده کردند؛ 3 تن از شهروندان عراقی  در این تله های انفجاری گرفتار و کشته و زخمی شده اند.</p>
      <p>منطقه « الشرقاط» دروازه ورود به شمال استان صلاح الدین محسوب می شود و جاده راهبردی « بغداد - دهوک» نیز از حومه این منطقه مهم می گذرد؛ پایگاه نظامی آمریکایی ها در منطقه المخور در جنوب اربیل نیز در محور شمال شرق منطقه الشرقاط واقع شده است. مناطق بیابانی در محور غربی و جنوبی غربی « الشرقاط» نیز به هسته های خاموش داعش آلوده هستند.</p>
      <figure>
        <img src="https://www.alef.ir/files/archive/originals/2019/46/159644.png"/>
      </figure>
      <p>به گزارش الف، از مرکز استان صلاح الدین نیز خبر می رسد، گروهی مشترک از رزمندگان بسیج مردمی و نیروهای پلیس فدرال عملیاتی را در حومه شرقی شهر سامراء انجام دادند و در جریان جست و جوی منطقه به منطقه در جزیره های «جلوب و ام الفحم»موفق شدند یک مقر عناصر مخفی داعش را شناسایی کنند؛ جزایر و بیابان های شرقی  شهر سامراء همچنان آلوده هستند؛ شماری از تروریسته ای داعش از مرزهای استان دیاله و محور مطیبیجه به حومه شرقی شهر سامراء نفوذ می کنند.</p>
    </article>
  </body>
</html>