<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/boliviya-ima-nov-prezident-406636.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T14:14:09+00:00"/>
    <meta property="og:title" content="Боливия има нов президент"/>
    <meta property="og:description" content="Това е опозиционната сенаторка от Демократично социално движение Янине Анес"/>
  </head>
  <body>
    <article>
      <h1>Боливия има нов президент</h1>
      <address><time datetime="2019-11-13T14:14:09+00:00">13 Nov 2019, 14:14</time> by <a rel="author">Стандарт</a></address>
      <p>Сенаторката от опизиционното в Боливия дясноцентристко Демократично социално движение Янине Анес се обяви за временен президент, след като президентът Ево Моралес подаде оставка и замина в изгнание в Мексико, съобщават информационните агенции.</p>
      <p>52-годишната Анес обеща, че възможно най-скоро ще бъдат свикани избори и обясни решението си да се обяви за временен президент с необходимостта „да се създаде атмосфера на социален мир“ в затъналата в тежка политическа криза страна.</p>
      <p>Моралес подаде в неделя оставка след седмици на бурни протести срещу предполагаеми нередности на президентските избори на 20 октомври, които той твърдеше, че е спечелил още на първи тур.</p>
      <p>Командването на въоръжените сили на Боливия призна втория заместник-председател на Сената Янине Анес за временен държавен глава и се обяви в нейна подкрепа. Това става ясно от изявление на главнокомандващия генерал Уилямс Калиман, уточнява БТА.</p>
      <p>Така сенаторка става втората жена, оглавила Боливия, откакто Лидия Гейлер, управлявала през 1978-1980 г., бе свалена с военен преврат.</p>
      <p>Почти неизвестната 52-годишна адвокатка и критик на Моралес, се закле във вторник с ръка на Библията и увери, че избори ще има преди 22 януари 2020 г.</p>
      <p>По-рано тя е била директор на тв Тоталвижън, а сенатор става през 2010 г.</p>
      <p>Тя замести Моралес след като във вторник вицепрезидентът и председателите на долната и горната камара подадоха оставки.</p>
      <p>Конституционният съд одобри заемането на поста от Янине Анес.</p>
    </article>
  </body>
</html>