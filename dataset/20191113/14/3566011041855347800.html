<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547072.html/%D9%BE%DB%8C%D8%B4%D8%B1%D9%81%D8%AA-80-%D8%AF%D8%B1%D8%B5%D8%AF%DB%8C-%D9%81%D8%A7%D8%B2-%D9%86%D8%AE%D8%B3%D8%AA-%D8%A8%D8%A7%D8%B2%D8%B3%D8%A7%D8%B2%DB%8C-%D8%B1%D9%88%D8%AF%D8%AE%D8%A7%D9%86%D9%87-%D9%85%D8%B1%DA%A9%D8%B2%DB%8C-%DB%8C%D8%B2%D8%AF--133-%D9%85%D9%88%D8%B1%D8%AF-%D8%AA%D8%AC%D8%A7%D9%88%D8%B2-%D8%A8%D9%87-%D8%AD%D8%B1%DB%8C%D9%85-%D8%B1%D9%88%D8%AF%D8%AE%D8%A7%D9%86%D9%87-%D9%87%D8%A7%DB%8C-%D8%A7%D8%B3%D8%AA%D8%A7%D9%86-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T14:20:00+00:00"/>
    <meta property="og:title" content="پیشرفت 80 درصدی فاز نخست بازسازی رودخانه مرکزی یزد/ 133 مورد تجاوز به حریم رودخانه‌های استان شناسایی شد"/>
    <meta property="og:description" content="معاون مدیریت بحران استانداری یزد گفت: فاز ابتدایی بازسازی رودخانه مرکزی شهر یزد به طول 400 متر، تقریباً پیشرفت 80 درصدی داشته است و پیگیر فاز بعدی آن برای آزادسازی 400 متر از این رودخانه هستیم."/>
  </head>
  <body>
    <article>
      <h1>پیشرفت 80 درصدی فاز نخست بازسازی رودخانه مرکزی یزد/ 133 مورد تجاوز به حریم رودخانه‌های استان شناسایی شد</h1>
      <h2>معاون مدیریت بحران استانداری یزد:</h2>
      <address>
        <time datetime="2019-11-13T14:20:00+00:00">13 Nov 2019, 14:20</time>
      </address>
      <p>معاون مدیریت بحران استانداری یزد گفت: فاز ابتدایی بازسازی رودخانه مرکزی شهر یزد به طول 400 متر، تقریباً پیشرفت 80 درصدی داشته است و پیگیر فاز بعدی آن برای آزادسازی 400 متر از این رودخانه هستیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدرضا یاوری در گفتگو با خبرنگار <a href="http://yazdrasa.ir/">یزدرسا</a>، در خصوص تمهیدات مدیریت بحران استان یزد برای فصل بارندگی گفت: با توجه به بارندگی‌های سال گذشته و ابتدای امسال با کلیه فرمانداران، شهرداران، بخشداران و اعضای ستاد پیشگیری هماهنگی و فرماندهی عملیات پاسخ به بحران استان مکاتباتی انجام شد و مواردی در خصوص سیل بندها، بندهای خاکی، بندهای حفاظتی، دیوارهای ساحلی، پل‌ها و... گوشزد شد تا نسبت به بازدید مستمر، رفع عیب و حل مشکلات آنها اقدام کنند.</p>
      <p>وی بابیان اینکه براساس قانون جدید شورای هماهنگی مدیریت بحران به ستاد پیشگیری هماهنگی و فرماندهی عملیات پاسخ به بحران تغییر نام پیدا کرده است، ادامه داد: تمام نامه‌هایی که به صورت کشوری نیز ابلاغ شده به اعضای این ستاد که شامل دستگاه‌های مرتبط از جمله آب منطقه‌ای، منابع طبیعی، بنیاد مسکن، راهداری و حمل و نقل است منعکس شده تا اقدامات لازم را انجام دهند همچنین در جلسات گذشته این شورا همه شهرستان‌ها مکلف شده‌اند تا با محوریت فرمانداری‌ها نسبت به وظایف محول شده اقدام کنند.</p>
      <p>
        <b>مکلف شدن شهرداری یزد جهت شناسایی و رفع نقاط آبگیر</b>
      </p>
      <p>معاون مدیریت بحران استانداری یزد با اشاره به اینکه براساس ماده 55 قانون شهرداری‌ها، حفاظت شهرها در برای سیل و حریق و ... بر عهده شهرداری است، عنوان کرد: شهرداری یزد موظف شده تا اقدامات لازم را در این زمینه انجام دهد و نقاط آسیب‌پذیر یزد در مقابل سیل و بارندگی را شناسایی کند که با توجه به بارندگی ابتدای سال این نقاط شناسایی شده است که باید رفع عیب شوند و راه‌حل‌های مناسب برای آنها به کار گرفته شود.</p>
      <p>یاوری افزود: در این زمینه حفر چاه‌های جذبی در نقاط آبگیر و مکان‌های مورد نیاز شهر به صورت موقت در دستور کار بوده است که این چاه‌ها حفر شوند، این موضوع در شهرداری پیگیری شده و دو جلسه در این خصوص در فرمانداری یزد برگزار شده است که گزارش عملکرد را از طریق شهرداری مناطق اعلام کردند.</p>
      <p>
        <b>پیشرفت 80 درصدی فاز نخست بازسازی رودخانه مرکزی یزد</b>
      </p>
      <p>وی در خصوص وضعیت مسیل و رودخانه مرکزی یزد گفت: فاز ابتدایی بازسازی رودخانه مرکزی شهر یزد به طول 400 متر، تقریباً پیشرفت 80 درصدی داشته است و پیگیر فاز بعدی آن هستیم که باید 400 متر آزادسازی انجام گیرد و اعتبار آن از محل اعتبارات استانی تأمین‌شده که پیگیر آن هستیم و برای چهار سیل بند یزد نیز، سیل بند قطعه چهار تأمین اعتبار شده و پیشرفت 40 درصدی داشته است و بقیه سیل‌بندها نیز بازدید مستمر وجود داشته که مشکلی نداشته باشد.</p>
      <p>معاون مدیریت بحران استانداری یزد تصریح کرد: موضوع دفع آب‌های سطحی شهر، کانال‌های کنار خیابان و شیب‌بندی آسفالت‌ها در نقاطی که آبگیر بوده در دستور کار شهرداری بوده است و حتی‌الامکان کار شده و هنوز این اقدامات ادامه دارد و این کارها در سایر شهرستان‌ها در حال پیگیری است.</p>
      <p>
        <b>133 مورد تجاوز به حریم رودخانه‌های استان یزد</b>
      </p>
      <p>یاوری افزود: از سیل بندها در شهرستان‌های تفت، اشکذر و ابرکوه که بندهای خاکی بوده‌اند بازدید شده است و تذکرات لازم  در مورد مسائل و مشکلاتی که داشتند داده شده است و پیگیر آن هستیم اعتبار جداگانه‌ای برای مرمت و بازسازی آنها بگیریم که هنوز محقق نشده است و پیگیری جهت تخصیص این اعتبار ادامه دارد.</p>
      <p>وی با بیان اینکه یکی از نقاط سیل‌خیز در استان در نتیجه تجاوز به حریم و بستر رودخانه و ساخت‌وساز در آن رخ داده است، گفت: 133 نقطه در استان شناسایی شده که به بستر و حریم رودخانه تجاوز شده است که متولی این موضوع اداره آب منطقه‌ای است که براساس وظایف حقوقی و ذاتی خود باید برای رفع تصرف این نقاط اقدام کند البته این نقاط به فرمانداری‌ها و دستگاه‌های مرتبط نیز اعلام شده تا مشکلات آن را پیگیری و رفع کنند.</p>
      <p>انتهای پیام/</p>
      <p> </p>
    </article>
  </body>
</html>