<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijevi-cholovik-vidkriv-strilyaninu-po-pracivnikah-banku-639706.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T14:50:01+00:00"/>
    <meta property="og:title" content="У Києві чоловік відкрив стрілянину по працівниках банку"/>
    <meta property="og:description" content="Представник банку отримав непроникаюче поранення ноги"/>
  </head>
  <body>
    <article>
      <h1>У Києві чоловік відкрив стрілянину по працівниках банку</h1>
      <address>
        <time datetime="2019-11-13T14:50:01+00:00">13 Nov 2019, 14:50</time>
      </address>
      <h4>Представник банку отримав непроникаюче поранення ноги</h4>
      <p>У Деснянському районі Києва чоловік під час конфлікту вистрелив з травматичної зброї в працівника фінансової установи.</p>
      <p>Про це <a href="https://kyiv.npu.gov.ua/news/novini/u-desnyanskomu-rajoni-stoliczi-cholovik-pid-chas-konfliktu-vistreliv-z-travmatichnoji-zbroji-v-praczivnika-finansovoji-ustanovi/">повідомляє</a> пресслужба столичної поліції.</p>
      <p>«На спецлінію 102 надійшло повідомлення від киянина про те, що невідомі намагаються виламати двері його квартири на вулиці Лисківській. А згодом надійшло повідомлення про стрілянину за вищевказаною адресою. На виклик відразу виїхали екіпажі патрульних та слідчо-оперативні групи територіального та Головного управлінь поліції. На момент приїзду правоохоронців двері квартири були відчинені, а всередині приміщення знаходилося п’ятеро представників банку та власник оселі», - йдеться в повідомленні поліції.</p>
      <p>Правоохоронці встановили, що представники фінансової установи прийшли за місцем мешкання киянина з метою перевірки майна, яке стало власністю банку з причин невиплати кредиту. Господар оселі, побачивши «непроханих» гостей, дістав травматичний пістолет для відстрілу гумовими кулями та здійснив два постріли. Одна з куль влучила одному з чоловіків у ногу. З непроникаючим пораненням каретою швидкої медичної допомоги потерпілого госпіталізували.</p>
      <p>На прохання поліцейських власник оселі надав дозвіл на зброю. У загальному коридорі експерти знайшли та вилучили дві стріляні гільзи.</p>
      <p>Подія належним чином зареєстрована у Журналі обліку заяв та повідомлень про вчиненні правопорушення Деснянського управління поліції. Вирішується питання щодо відкриття кримінального провадження за ч. 1 ст. 125 (Умисне легке тілесне ушкодження) Кримінального кодексу України.</p>
      <p>Як повідомлялося, днями на вулиці Боровій у Дарницькому районі Києва <a href="https://glavcom.ua/kyiv/news/na-chervonomu-hutori-v-kijevi-stalasya-strilyanina-foto-639437.html">сталася стрілянина.</a> Правоохоронці встановили, що біля будинку між двома чоловіками виникла словесна перепалка. Згодом один із чоловіків здійснив кілька пострілів у бік свого опонента, після чого втік на автомобілі.</p>
      <related>
        <a href="https://glavcom.ua/kyiv/news/nevidomi-obstrilyali-magazin-na-prospekti-peremogi-v-kijevi-foto-video-639606.html"/>
        <a href="https://glavcom.ua/kyiv/news/na-chervonomu-hutori-v-kijevi-stalasya-strilyanina-foto-639437.html"/>
        <a href="https://glavcom.ua/news/u-harkovi-policeyskiy-vidkriv-strilbu-v-metro-639323.html"/>
      </related>
    </article>
  </body>
</html>