<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/golos-visune-svogo-kandidata-v-meri-kiyeva-novini-ukrajini-50053323.html"/>
    <meta property="og:site_name" content="НВ"/>
    <meta property="article:published_time" content="2019-11-13T14:27:00+00:00"/>
    <meta property="og:title" content="Голос висуне свого кандидата в мери Києва — Рахманін"/>
    <meta property="og:description" content="Партія Голос братиме участь в місцевих виборах і висуне свого кандидата в мери Києва."/>
  </head>
  <body>
    <article>
      <h1>Голос висуне свого кандидата в мери Києва — Рахманін</h1>
      <h2>Партія Голос братиме участь в місцевих виборах і висуне свого кандидата в мери Києва.</h2>
      <address>
        <time datetime="2019-11-13T14:27:00+00:00">13 Nov 2019, 14:27</time>
      </address>
      <p>Про це розповів лідер однойменної фракції у Верховній Раді Сергій Рахманін в інтерв'ю <a href="https://interfax.com.ua/">Інтерфакс-Україна</a>.</p>
      <p>«Досі не зрозуміло, коли там будуть вибори, дострокові або чергові ... У нас на політичному рівні прийнято рішення, що ми беремо участь і у виборах Київської міської ради, і у виборах київського міського голови", - уточнив він.</p>
      <p>Рахманін додав, що виборці не зрозуміють, якщо політична сила проігнорує місцеві вибори.</p>
      <p>Нагадаємо, 4 вересня <a href="https://nv.ua/ukr/kyiv/kabmin-pidtrimav-zvilnennya-klichko-novini-ukrajini-50040874.html">Кабінет міністрів підтримав звільнення мера Києва Віталія Кличка з посади голови КМДА.</a> Після цього Кабмін звернувся до президента Володимира Зеленського.</p>
      <p>Подати на звільнення Кличка з посади голови КМДА в липні Кабінет міністрів попросив глава Офісу президента Андрій Богдан. Тоді уряд Гройсмана відмовився розглядати звільнення київського мера з цього поста.</p>
      <p>Сам Кличко <a href="https://nv.ua/ukr/kyiv/klichko-prokomentuvav-podannya-kabminu-na-zvilnennya-z-posadi-golovi-kmda-novini-kiyeva-50040909.html">назвав цей крок незаконним і таким, що суперечить Конституції.</a></p>
      <p>При цьому <a href="https://nv.ua/ukr/ukraine/politics/klichko-bude-balotuvatisya-na-viborah-mera-kiyeva-novini-ukrajini-50040935.html">Кличко пообіцяв балотуватися на наступних місцевих виборах,</a> незважаючи на те, що вони можуть не мати сенсу після поділу повноважень мера і глави КМДА.</p>
      <p>Пізніше екс-генеральний директор телеканалу 1+1, народний депутат від Слуги народу <a href="https://nv.ua/ukr/kyiv/oleksandr-tkachenko-hoche-zaynyati-post-glavi-kmda-novini-ukrajini-50046735.html">Олександр Ткаченко підтвердив НВ, що претендує на посаду голови Київської міської держадміністрації</a> і вже подав декларацію про доходи в НАЗК.</p>
      <p>Дані опитування Київського міжнародного інституту соціології свідчать, що <a href="https://nv.ua/ukr/kyiv/vibori-mera-kiyeva-bilshist-pidtrimuye-klichka-opituvannya-50050369.html">більшість киян проголосували б на виборах мера Києва за Віталія Кличка.</a></p>
    </article>
  </body>
</html>