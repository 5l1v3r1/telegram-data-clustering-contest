<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/focus/apopseis/story/197248/pnigomaste-se-mia-koytalia-vroxi"/>
    <meta property="og:site_name" content="CNN.gr"/>
    <meta property="article:published_time" content="2019-11-13T14:30:23+00:00"/>
    <meta property="og:title" content="Πνιγόμαστε σε μια κουταλιά βροχή"/>
    <meta property="og:description" content="Κάθε κακοκαιρία μετατρέπεται σε κατάσταση έκτακτης ανάγκης"/>
  </head>
  <body>
    <article>
      <h1>Πνιγόμαστε σε μια κουταλιά βροχή</h1>
      <h2>Σήμερα το πρωί βγήκα από το σπίτι κι έπρεπε να κάνω ακροβατικά για να μπω στο αυτοκίνητο γιατί ο δρόμος είχε μετατραπεί σε ποτάμι.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Αλμπάνης Γιάννης, CNN Greece 16:30 , 13 November 2019</p>
      <p>Στη συνέχεια, έκανα μία ώρα κι ένα τέταρτο για να έρθω στο CNN Greece, όταν κανονικά κάνω μισή. Οι<b> δρόμοι-ποτάμια</b> και τα ακινητοποιημένα αυτοκίνητα συνιστούν τις κοινές εμπειρίες των Αθηναίων στη σημερινή βροχή, αλλά και σε κάθε <a href="https://www.cnn.gr/eidhseis/tag/2114/vroxi"><b>βροχή</b></a>.</p>
      <h3>Η πόλη πνίγεται</h3>
      <p>Δεν θα ήταν υπερβολή ο ισχυρισμός ότι κάθε <a href="https://www.cnn.gr/eidhseis/tag/1184/kakokairia"><b>κακοκαιρία</b></a> μετατρέπεται σε<b> κατάσταση εκτάκτου ανάγκης</b> για την πρωτεύουσα –και αρκετές άλλες περιοχές της χώρας. Πνιγόμαστε σε μια κουταλιά βροχή. Αν δε η βροχή είναι κάτι παραπάνω από… μια κουταλιά νερό, τότε αρχίζουν να κινδυνεύουν ανθρώπινες ζωές. Ποιος μπορεί να ξεχάσεις τους 24 νεκρούς της <a href="https://www.cnn.gr/eidhseis/tag/71831/plhmmyres-mandra"><b>πλημμύρας της Μάνδρας</b></a> τον Νοέμβριο του 2017;</p>
      <h3>Οι αιτίες</h3>
      <p>Γιατί όμως πνιγόμαστε; Σταχυολογώ μερικές από τις αιτίες:</p>
      <ul>
        <li>Από τα 1.000 <b>ρέματα</b> στην Αθήνα έχουν μείνει ελεύθερα μόλις 50. Μάλιστα και αυτά τα 50 βρίσκονται υπό διαρκή απειλή κλεισίματος.</li>
        <li>Όλο το <b>Λεκανοπέδιο</b> έχει τσιμεντοποιηθεί. Το χώμα σπανίζει, με αποτέλεσμα να καθίσταται δυσχερής η απορροή των υδάτων.</li>
        <li>Τα <a href="https://www.cnn.gr/eidhseis/tag/36599/antiplhmmyrika-erga"><b>αντιπλημμυρικά έργα</b> </a>δεν επαρκούν. Αυτή τη στιγμή εξελίσσονται ή ολοκληρώνονται έργα προϋπολογισμού 500 εκατομμυρίων –μεταξύ τους και αυτό της <b>Μάνδρας</b>. Ωστόσο αυτά έργα μπορεί να βελτιώνουν κατά τόπους την κατάσταση, αλλά δεν αλλάζουν τη μεγάλη εικόνα.</li>
        <li>Ο καθαρισμός των φρεατίων είναι πάντα ελλιπής.</li>
        <li>Τα τελευταία χρόνια η κατάσταση επιβαρύνεται από έντονα καιρικά φαινόμενα (πολλή βροχή μέσα σε λίγη ώρα) που αποτελούν στοιχεία της <b>κλιματικής κρίσης</b>. Ακόμα όμως και χωρίς τα έντονα καιρικά φαινόμενα, το πρόβλημα είναι οξύ.</li>
      </ul>
      <h3>Τι να κάνουμε</h3>
      <p>Για να αλλάξουν τα πράγματα πρέπει να ξεκινήσουμε από την παραδοχή ότι η σημερινή κατάσταση είναι απαράδεκτη και δεν μπορεί να συνεχιστεί. Πρέπει να σπάσουμε τη λογική της «τι τα θες, έτσι είναι τα πράγματα» η οποία επιτρέπει τη διαρκή απαξίωση της καθημερινότητάς μας.</p>
      <p>Από εκεί και πέρα, οι λύσεις είναι προφανείς: Όχι άλλο τσιμέντο και αυθαίρετη δόμηση, όχι άλλα κλεισίματα ρεμάτων, αντιπλημμυρικά έργα μεγάλης πνοής. Αυτό το τελευταίο δεν είναι τόσο αυτονόητο. Ο πρώην αντιπεριφερειάρχης Πειραιά <b>Γιώργος Γαβρίλης</b> μου είχε πει σε μια συνέντευξη ότι τα χρόνια της κρίσης είχαν αναπλαστεί το 60-70% των πλατειών της Αττικής. Δηλαδή την ώρα που η Αττική έχει επείγουσα ανάγκη <b>αντιπλημμυρικά έργα</b>, οι δημοτικοί άρχοντες κάνουν<b> έργα βιτρίνας</b> δευτερεύουσας σημασίας. Η λογική είναι απλή: Όποιο έργο γίνεται πάνω από το έδαφος φέρνει ψήφους, πράγμα που δεν συμβαίνει με ό,τι είναι υπόγειο. Στο σημείο αυτό έγκειται και η ευθύνη των πολιτών. Το να κάνουν δηλαδή τις επιλογές τους με βάση την ουσία της καθημερινότητάς τους και όχι τις φευγαλέες εντυπώσεις. Δεν γίνεται να πνιγόμαστε όποτε βρέχει.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197528/gallia">Σοβαρά προβλήματα στη Γαλλία λόγω των σφοδρών χιονοπτώσεων</a>
        </li>
        <li>
          <a href="https://www.cnn.gr/news/kosmos/story/197505/venetia-perifereiako-symvoylio-plimmyrise-amesos-molis-aperripse-metra-gia-tin-klimatiki-allagi">Βενετία: Περιφερειακό συμβούλιο πλημμύρισε αμέσως μόλις απέρριψε μέτρα για την κλιματική αλλαγή</a>
        </li>
        <li>
          <a href="https://www.cnn.gr/news/kosmos/story/197470/venetia-entoli-na-kleisei-i-plateia-toy-agioy-markoy-enopsei-neas-plimmyridas">Βενετία: Εντολή να κλείσει η πλατεία του Αγίου Μάρκου ενόψει νέας πλημμυρίδας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1184/kakokairia">ΚΑΚΟΚΑΙΡΙΑ</a>
        </li>
        <li>
          <a href="https://www.cnn.gr/eidhseis/tag/2114/vroxi">ΒΡΟΧΗ</a>
        </li>
        <li>
          <a href="https://www.cnn.gr/eidhseis/tag/81053/klimatikh-krish">ΚΛΙΜΑΤΙΚΗ ΚΡΙΣΗ</a>
        </li>
        <li>
          <a href="https://www.cnn.gr/eidhseis/tag/71831/plhmmyres-mandra">ΠΛΗΜΜΥΡΕΣ ΜΑΝΔΡΑ</a>
        </li>
        <li>
          <a href="https://www.cnn.gr/eidhseis/tag/3294/plimmyres">ΠΛΗΜΜΥΡΕΣ</a>
        </li>
        <li>
          <a href="https://www.cnn.gr/eidhseis/tag/36599/antiplhmmyrika-erga">ΑΝΤΙΠΛΗΜΜΥΡΙΚΑ ΕΡΓΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/15/197522/snapshot/2570573.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197554/snapshot/2632134.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197562/snapshot/2512652.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197560/snapshot/2688568.jpg"/>
      </figure>
    </article>
  </body>
</html>