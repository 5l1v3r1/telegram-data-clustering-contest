<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547065.html/%D9%BE%D8%B1%D8%AF%D8%A7%D8%AE%D8%AA-%D9%85%D8%A7%D9%87%D8%A7%D9%86%D9%87-%D8%A8%DB%8C%D8%B4-%D8%A7%D8%B2----%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%DA%A9%D9%85%DA%A9-%D9%85%D8%B9%DB%8C%D8%B4%D8%AA-%D8%A8%D9%87-%D9%85%D8%AF%D8%AF%D8%AC%D9%88%DB%8C%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T14:03:00+00:00"/>
    <meta property="og:title" content="پرداخت ماهانه بیش از ۱۹ میلیارد تومان کمک معیشت به مددجویان"/>
    <meta property="og:description" content="معاون حمایت و سلامت خانواده کمیته امداد استان کرمانشاه از پرداخت ماهانه بیش از ۱۹ میلیارد تومان کمک معیشت به مددجویان تحت پوشش در این استان خبر داد."/>
  </head>
  <body>
    <article>
      <h1>پرداخت ماهانه بیش از ۱۹ میلیارد تومان کمک معیشت به مددجویان</h1>
      <h2>معاون کمیته امداد کرمانشاه عنوان کرد</h2>
      <address>
        <time datetime="2019-11-13T14:03:00+00:00">13 Nov 2019, 14:03</time>
      </address>
      <p>معاون حمایت و سلامت خانواده کمیته امداد استان کرمانشاه از پرداخت ماهانه بیش از ۱۹ میلیارد تومان کمک معیشت به مددجویان تحت پوشش در این استان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/387084/%D9%BE%D8%B1%D8%AF%D8%A7%D8%AE%D8%AA-%D9%85%D8%A7%D9%87%D8%A7%D9%86%D9%87-%D8%A8%DB%8C%D8%B4-%D8%A7%D8%B2-%DB%B1%DB%B9-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%DA%A9%D9%85%DA%A9-%D9%85%D8%B9%DB%8C%D8%B4%D8%AA-%D8%A8%D9%87-%D9%85%D8%AF%D8%AF%D8%AC%D9%88%DB%8C%D8%A7%D9%86">مرصادنیوز</a>، کیومرث رحمتی‌پور، ظهر امروز چهارشنبه در نشست خبری اظهار داشت: در حال حاضر ۸.۶ درصد جامعه استان تحت پوشش کمیته امداد است و از ۵۶۰ هزار خانوار ۱۳.۷ درصد تحت حمایت امداد هستند.</p>
      <p>معاون حمایت و سلامت خانواده کمیته امداد استان کرمانشاه گفت: حوزه حمایت و سلامت این نهاد با دارا بودن بخشهای حمایتهای اجتماعی، درمان و بهداشت، پذیرش مددکاری و مدیریت بحران و مناطق محروم اقدامات مهمی نظیر واگذاری امور زنان سرپرست خانوار به مددکار زن، تهیه شناسنامه الکترونیکی برای خانوارهای مشکل دار مطلقه و ...، تعامل با مراکز خیریه، توجه به اثربخشی خدمت انجام داده است.</p>
      <p>این مسئول با بیان اینکه مجموع اعتبارهای تخصیص داده شده به این نهاد جذب شده است، خاطرنشان کرد: کمیته امداد در زمان زلزله بهترین خدمات را ارائه داد به گونه‌ای که نخستین مرکز واریز حقوق سه برابری معرفی شد.</p>
      <p>وی با بیان اینکه امروزه شمار خانوارهای مددجو در استان به ۳۲ هزار رسیده است، عنوان کرد: ۱۶۵ مددکار در استان به امورات ۴۸۰ پرونده مددجویی رسیدگی می کنند.</p>
      <p>رحمتی پور با بین اینکه ۱۹ هزار خانوار تحت پوشش کمیته امداد از محل هدفمندی یارانه‌ها هستند، گفت: مبلغ پرداختی کمک معیشت از محل اعتبارات امداد ۶۳ هزار برای خانواده یک نفره، ۷۲ هزارو ۵۰۰ دونفره، ۸۵ هزار سه نفره، ۹۸ هزار و ۵۰۰ چهار نفره و ۱۲۰ هزار برای خانواده پنج نفره است.</p>
      <p>
        <b>افزایش ۲۰ درصدی کمک معیشت مددجویان از مهر ماه سالجاری</b>
      </p>
      <p>وی از افزایش ۲۰ درصدی کمک معیشت مددجویان از مهرماه خبر داد و افزود: مبلغ مستمری دوم از محل هدفمندی یارانه ها برای خانواده یک نفره ۱۰۸ هزار و ۵۰۰، دو نفره ۲۱۵ هزار، سه نفره ۲۸۹، چهار نفره ۳۸۴ و پنج نفره ۴۱۶ هزار و ۵۰۰ تومان است.</p>
      <p>معاون حمایت و سلامت خانواده کمیته امداد استان کرمانشاه عنوان کرد: میانگین کمک هزینه پرداختی به دانش آموزان تحت پوشش کمیته امداد ۱۵۰ هزار تومان است که در مناطق محروم می تواند ۲۰ درصد افزایش یابد.</p>
      <p>این مسئول بیان داشت: ۱۲ هزار و ۹۳۰ دانش آموز تحت پوشش کمیته امداد هستند که از این تعداد ۴۴ نفر نخبه هستند و۱۷۱۸ دانشجو از خدمات امداد بهره مندند که از این تعداد ۵۴ نفر دانشجویان مقطع دکتری هستند.</p>
      <p>وی بیان کرد: در مقطع دکتری بین یک میلیون و ۵۰۰ تا یک میلیون و ۸۰۰ هزار تومان کمک هزینه تحصیل به دانشجویان و در دانشگاه آزاد همین مقطع بین سه میلیون تا سه میلیون و ۶۰۰ در هر ترم تحصیلی پرداخت می شود.</p>
      <p>
        <b>بیش از ۸۵ درصد مددجویان دارای دفترچه بیمه سلامت هستند</b>
      </p>
      <p>رحمتی پور خاطرنشان کرد: سال ۹۸ بیمه پایه مددجویان به بیمه سلامت واگذار شد که در این راستا بیش از ۸۵ درصد مددجویان استان دارای دفترچه بیمه سلامت هستند.</p>
      <p>وی افزود: همچنین بیمه تکمیلی امداد نیز برای مددجویان در نظر گرفته شده که در مواردی تا ۱۰۰ درصد هزینه‌های درمانی پوشش داده می‌شود.</p>
      <p>معاون حمایت و سلامت خانواده کمیته امداد استان کرمانشاه عنوان کرد: در حال حاضر ۳۰۲ بیمار خاص شامل ۳۷ بیمار مبتلا به تالاسمی، ۴۷ بیمار مبتلا به ام اس، ۱۰۲ بیمار دیالیزی ، ۹۵ بیمار پیوند کلیه و ۲۱ بیمار هموفیلی و همچنین ۱۹۲۱ بیمار صعب العلاج تحت پوشش کمیته امداد استان هستند.</p>
      <p>این مسئول تصریح کرد: ۷۷۹ نفر از بیماران زمین گیر بوده که علاوه بر پرداخت کمک معیشت ۱۰۰ هزار تومان نیز به عنوان حق پرستاری به خانواده های آنها پرداخت می‌شود.</p>
      <p>رحمتی پور گفت: طی سال گذشته بیش از ۲۵ میلیارد و ۲۴۰ میلیون تومان به منظور بیمه خدمات درمانی پرداخت شد و طی امسال بیش از ۶۶ میلیون تومان به عنوان فرانشیز و خدمات ویژه به مددجویان تحت پوشش پرداخت شده است.</p>
      <p>
        <b>بهره‌مندی بیش از ۲۵۰۰ کودک زیر ۵ سال از سبد غذایی کمیته امداد</b>
      </p>
      <p>وی خاطر نشان کرد: ۲۵۴۳ کودک زیر پنج سال از سبد غذایی کمیته امداد بهره مند می شوند همچنین در مناطق شهری ۲۰ زن باردار از ۴ ماهگی تا پایان زایمان تحت پوشش سید غذایی قرار دارند که البته زنان باردار روستایی تحت پوشش طرح حکمت هستند.</p>
      <p>معاون حمایت و سلامت خانواده کمیته امداد استان کرمانشاه تصریح کرد: ۵۶ هزار و ۶۲۲ نفر مددجو تحت پوشش بیمه سلامت هستند.</p>
      <p>رحمتی پور خاطرنشان کرد: کمک هزینه جهیزیه از سه تا ۶ میلیون تومان و در مناطق محروم تا ۷ میلیون و ۲۰۰ هزار تومان در نظر گرفته شده است.</p>
      <p>وی با بیان اینکه در سال گذشته شمار افراد پشت نوبت دریافت جهیزیه و تسهیلات ضروری به صفر نزدیک شد، خاطر نشان کرد: پیش از ماه محرم امسال ۱۰۴۶ مورد جهیزیه به مددجویان تحت پوشش کمیته امداد پرداخت شد و در حال حاضر ۶۵۵ نفر در صف دریافت جهیزیه قرار دارند.</p>
      <p>
        <b>معرفی ۱۵ هزار مددجوی امداد برای دریافت تسهیلات اشتغال/ فعالیت ۱۱۰ مرکز نیکوکاری در استان</b>
      </p>
      <p>این مسئول با بیان اینکه ۱۵ هزار نفر برای دریافت تسهیلات اشتغال به بانک معرفی شده‌اند، گفت: در مجموع ۸۵ درصد مشاغل دارای پایداری هستند.</p>
      <p>وی افزود: در حال حاضر ۱۱۰ مرکز نیکوکاری در سطح استان کرمانشاه فعال است و میانگین جمع‌آوری کمک‌های مردمی در استان ما بالاتر از کشور است.</p>
      <p>معاون حمایت و سلامت خانواده کمیته امداد استان کرمانشاه گفت: ۴۵۰ نفر از مددجویان تحت پوشش کمیته امداد استان مشمول معافیت خدمت سربازی شده و به محل خدمت ۳۸۱ نفر نیز جابجا شده است.</p>
      <p>وی از پرداخت مبلغ ۵ میلیون و ۵۰۰ هزار تومان به خانواده بیمارانی که دچار مرگ مغزی شده و اهدا عضو کرده اند خبر داد.</p>
      <p>رحمتی پور از پرداخت ماهانه بیش از ۱۹ میلیارد تومان کمک معیشت به مددجویان خبر داد و خاطرنشان کرد: تنها طی مهرماه امسال ۱۹ میلیارد و ۱۰۱ میلیون تومان به عنوان کمک معیشت به ۷۲ هزار و ۶۸۴ خانوار در سطح استان کرمانشاه پرداخت شده است.</p>
      <p>انتهای پیام/</p>
    </article>
  </body>
</html>