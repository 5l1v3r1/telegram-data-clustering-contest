<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/sandnes-ulf-idommes-0-3-tap/71815898"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T14:39:11+00:00"/>
    <meta property="og:title" content="Sandnes Ulf idømmes 0-3-tap"/>
    <meta property="og:description" content="Etter utsettelse på grunn av banefrost."/>
  </head>
  <body>
    <article>
      <h1>Sandnes Ulf idømmes 0-3-tap</h1>
      <h2>Etter utsettelse på grunn av banefrost.</h2>
      <address><time datetime="2019-11-13T14:39:11+00:00">13 Nov 2019, 14:39</time> by <a rel="author">NTB I</a></address>
      <p>1. divisjonskampen mellom Sandnes Ulf og Strømmen, som ble utsatt sist helg, skal ikke spilles. Hjemmelaget ilegges 0-3-tap.</p>
      <p>Det skriver Sandnes Ulf på sitt <a href="http://www.sandnesulf.no/nyheter/sandnes-ulf-strommen-gjennomfores-ikke">nettsted </a>og viser til et vedtak fra Norges Fotballforbund.</p>
      <p>«Basert på opplysninger, redegjørelser og fakta i saken, anser NFF at klubben ikke har stilt reglementert bane eller materiell til disposisjon, jf. kampreglementet 12-6 1. Dette medfører at arrangørklubb taper kampen, og resultatet i kampen settes til 0-3.», heter det i forbundets vedtak.</p>
      <p>
        <b>Sandnes Ulf uttaler at klubben ikke er enig i hele vedtaket, men at den velger å ta det til etterretning.</b>
      </p>
      <p>Kampen i siste runde i 1. divisjon kunne potensielt fått innvirkning på nedrykksstriden, men endte med ikke å få betydning ettersom Notodden tapte 0-2 for Start. Strømmen ender på 13.-plass i divisjonen, mens Sandnes Ulf blir nummer 9.</p>
      <p>Lørdagens kamp ble først utsatt en time fordi banen ikke var spillbar som følge av frost. Senere ble det bestemt at kampen ikke kunne spilles med hensyn til spillernes sikkerhet.</p>
    </article>
  </body>
</html>