<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/lyubopitno/nauka-i-tekhnologii/povod-za-gordost-kolite-na-bdeshcheto-s-izkustven-intelekt-se-proektirat-v-blgariya_news708866.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-13T14:56:00+00:00"/>
    <meta property="og:title" content="Повод за гордост: Колите на бъдещето с изкуствен интелект се проектират в България"/>
    <meta property="og:description" content="Среща с д-р Светлин Пенков, който вижда България сред световните лидери в науката, заради човешките ѝ ресурси"/>
  </head>
  <body>
    <article>
      <h1>Повод за гордост: Колите на бъдещето с изкуствен интелект се проектират в България</h1>
      <h2>Среща с д-р Светлин Пенков, който вижда България сред световните лидери в науката, заради човешките ѝ ресурси</h2>
      <address>
        <time datetime="2019-11-13T14:56:00+00:00">13 Nov 2019, 14:56</time>
      </address>
      <p>https://blitz.bg/lyubopitno/nauka-i-tekhnologii/povod-za-gordost-kolite-na-bdeshcheto-s-izkustven-intelekt-se-proektirat-v-blgariya_news708866.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573559948-bbb.jpg"/>
        <figcaption>Снимка: БНР</figcaption>
      </figure>
      <p><b>От десетилетия филмовата индустрия създава страх от технологичното развитие и от роботите, които може би някой ден ще завладеят света. Обаче не сме много близо до осъществяването на човешкия стремеж да създаде изкуствен интелект, който да притежава дори и базовите способности в комплексния мисловен процес, характерен за човешкия мозък, предава БНР.</b><br/><br/>Към прогреса на роботите в обозримото ни бъдеще е насочил работата си младият български ИТ специалист д-р Светлин Пенков. Той е част от екипа на FiveAI − най-голямата стартъп компания за автономни коли във Великобритания.<br/><br/>Две години Светлин ръководи екип, разработващ модели за ситуационно предвиждане поведението на останалите участници в движението – автомобили, управлявани от хора, велосипедисти и пешеходци.<br/><br/>Научно-изследователската му дейност е с фокус върху задачи за изкуствен интелект, изискващи по-сложни когнитивни функции като планиране, използване на причинно-следствени връзки и взаимодействие с околната среда и други агенти в нея. <br/><br/>Чрез неговата софтуерна разработка се анализират всички пътно-транспорти субекти по пътя, по който се движи даден автомобил.<br/><br/>Началото на своята работа в тази област той поставя преди години в България.<br/><br/>За постиженията си Светлин Пенков беше отличен с грамота „Джон Атанасов2019“, която се присъжда за изключителни постижения в областта на компютърно базираните технологии.</p>
      <figure>
        <img src="https://static.bnr.bg/gallery/cr/4f9fcf71a6aa66d3b800b0907e062bb4.jpg"/>
      </figure>
      <p><i>„Една от моите разработки позволява на робот да научи как да изпълнява нова задача, наблюдавайки една единствена демонстрация от човек.</i><i> Кое е ключовото?<br/><br/>То е в това, че когато искате да сложите един такъв алгоритъм от сферата на изкуствения интелект върху робот, имате много фактори, с които да се съобразявате, но най-големият е сигурността“ – </i>казва д-р Светлин Пенков:<br/><br/>Трудните проблеми са свързани с това, какво разбират роботите и много скоро започнах да работя върху пресечната точка между изкуствен интелект и роботика.<br/><br/>Например, ако разработвате автономна кола, както аз се занимавах с това, тогава един от ключовите елементи е да предвидите как вашият алгоритъм да бъде сигурен. Това е посоката, в която работих. Завърших докторантурата си в университета в Единбург.<br/><br/>Във Великобритания с екипа, който ръководех, анализирахме видеоинформация от трафика в Лондон, за да разработим модели, които предвиждат реакциите на другите участници в движението. Що се отнася до автономните автомобили – те са без водач.<br/><br/>Сядате, натискате едно копче и казвате коя е крайната точка, до която искате да стигнете. Автомобилът има задача да ви закара там, като сам подбира маршрута на движение и се грижи за вашата безопасност.<br/><br/>Това, с което аз се занимавах, беше да моделирам и прогнозирам поведението на другите участници в околната среда.<br/><br/>Това е един от най-трудните проблеми – да предвидите, че някой ще се включи във вашата лента, че някой пешеходец може да не ви е видял и да изскочи на платното, вие трябва да сте подготвени предварително.<br/><br/>Методите, които разработихме, всъщност бяха базирани на многото информация, до която имахме достъп.<br/><br/>Те позволяват на автомобила да предвижда тези неща много по-рано, отколкото дори професионален шофьор би се ориентирал на пътя. С екипа ми във Великобритания тествахме автономните автомобили в Лондон и не сме имали никакви проблеми или злополуки.</p>
      <p>През август 2019 г. д-р Светлин Пенков се връща, за да работи в България и тук той стартира същата дейност.<br/><br/>Казва, че от опита си в чужбина, работейки в огромна компания, на върха на технологиите, е разбрал, че за да стигнеш на такова ниво не се изискват някакви невероятни ресурси. Ключов фактор е човешкият ресурс. <br/><br/>В България виждам огромен потенциал в тази насока. Едно от нещата, за които искам да работя активно, е у нас да изградим място, където да развиваме наука на световно ниво, споделя д-р Светлин Пенков.</p>
    </article>
  </body>
</html>