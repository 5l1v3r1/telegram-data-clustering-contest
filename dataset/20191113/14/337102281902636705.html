<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%D9%86%DB%8C%D8%A7%D9%85%DB%8C%D9%86-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AD%D9%85%D9%84%D8%A7%D8%AA-%D8%A7%D8%B1%D8%AA%D8%B4-%D8%A8%D9%87-%D9%86%D9%88%D8%A7%D8%B1-%D8%BA%D8%B2%D9%87-%D8%AA%D8%A7-%D9%82%D8%B7%D8%B9-%D8%AD%D9%85%D9%84%D8%A7%D8%AA-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C-%D8%A8%D9%87-%D8%A7%D8%B3%D8%B1%D8%A7%D8%A6%DB%8C%D9%84-%D8%A7%D8%AF%D8%A7%D9%85%D9%87-%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA-20191113/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-13T14:48:32+00:00"/>
    <meta property="og:title" content="بنیامین نتانیاهو: حملات ارتش به نوار غزه تا قطع حملات جهاد اسلامی به اسرائیل ادامه خواهد داشت"/>
    <meta property="og:description" content="دور جدیدی از خشونت و حملات مرگبار و بی سابقه در ماههای اخیر از روز سه‌شنبه ۱۲ نوامبر / ۲۱ آبان در نوار غزه از سر گرفته شده است و بنیامین نتانیاهو، نخست وزیر اسرائیل، روز چهارشنبه ۱۳ نوامبر / ۲۲ آبان گفت که مادامی که شبه نظامیان جهاد اسلامی فلسطین دست..."/>
  </head>
  <body>
    <article>
      <h1>بنیامین نتانیاهو: حملات ارتش به نوار غزه تا قطع حملات جهاد اسلامی به اسرائیل ادامه خواهد داشت</h1>
      <address><time datetime="2019-11-13T14:48:32+00:00">13 Nov 2019, 14:48</time> by <a rel="author">آزاده والا</a></address>
      <p>
        <b>دور جدیدی از خشونت و حملات مرگبار و بی سابقه در ماههای اخیر از روز سه‌شنبه ۱۲ نوامبر / ۲۱ آبان در نوار غزه از سر گرفته شده است و بنیامین نتانیاهو، نخست وزیر اسرائیل، روز چهارشنبه ۱۳ نوامبر / ۲۲ آبان گفت که مادامی که شبه نظامیان جهاد اسلامی فلسطین دست از حملات خود برندارند، ارتش به حملات خود ادامه خواهد داد.</b>
      </p>
      <p>بنیامین نتانیاهو، نخست وزیر اسرائیل، روز چهارشنبه ۱۳ نوامبر / ۲۲ آبان در آغاز جلسه خود با کابینه امنیت به گروه جهاد اسلامی فلسطین هشدار داد که یا باید حملاتش را قطع کند یا اینکه در انتظار ضربات دیگر ارتش اسرائیل بماند که از روز سه‌شنبه ۱۲ نوامبر / ۲۱ آبان به بمباران مرگبار مواضع این گروه شدت بخشیده است.</p>
      <p>بر اساس آخرین گزارش وزیر بهداشت دولت خودگردان فسطین، از صبح روز چهارشنبه ۱۳ نوامبر / ۲۲ آبان تاکنون ۶ نفر در نوار غزه بر اثر حملات اسرائیل کشته شده‌اند. به این ترتیب حملات ارتش اسرائیل به نوار غزه از دیروز سه‌شنبه ۱۲ نوامبر / ۲۱ آبان ۲۲ کشته بر جای گذاشته است. چند تن از اعضای گروه القدس در میان کشته شدگان هستند.</p>
      <p>بنا بر ارتش اسرائیل، این حملات در پاسخ به حملات گروه جهاد اسلامی انجام گرفته است که از روز سه‌شنبه ۱۲ نوامبر / ۲۱ آبان حدود ۲۵۰ موشک از نوار غزه به سوی اسرائیل پرتاب کرده است.</p>
      <p>حملات موشکی شبه نظامیان جهاد اسلامی هیچ کشته‌ای بر جای نگذاشته است. به گزارش ارتش اسرائیل، پدافند هوایی متحرک گنبد آهنین که در مراکز دفاعی پیشرفته رافائل و صنایع هوافضای این کشور طراحی شده‌است، ۹۰ درصد از موشکهای پرتاب شده را ردیابی و سرنگون کرده است.</p>
      <p>حملات جهاد اسلامی پس از آن صورت گرفت که در پی حمله ارتش اسرائیل در بامداد روز سه‌شنبه ۱۲ نوامبر / ۲۱ آبان به محل سکونت یکی از فرماندهان ارشد این گروه به نام بها ابوالعطا، او و همسرش کشته شدند.</p>
    </article>
  </body>
</html>