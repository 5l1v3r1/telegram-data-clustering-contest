<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/coreea-de-nord-ameninta-ca-ar-putea-riposta-la-manevrele-militare-efectuate-de-sua-si-coreea-de-sud-18578693"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T14:44:35+00:00"/>
    <meta property="og:title" content="Coreea de Nord ameninţă că ar putea riposta la manevrele militare efectuate de SUA şi Coreea de Sud"/>
    <meta property="og:description" content="Regimul Kim Jong-Un a avertizat, miercuri, că va riposta în cazul în care Statele Unite vor efectua exerciţii militare cu armata sud-coreeană, informează site-ul agenţiei Reuters."/>
  </head>
  <body>
    <article>
      <h1>Coreea de Nord ameninţă că ar putea riposta la manevrele militare efectuate de SUA şi Coreea de Sud</h1>
      <address><time datetime="2019-11-13T14:44:35+00:00">13 Nov 2019, 14:44</time> by <a rel="author">Mihai Draghici, Mediafax</a></address>
      <p>Regimul Kim Jong-Un a avertizat, miercuri, că va riposta în cazul în care Statele Unite vor efectua exerciţii militare cu armata sud-coreeană, informează site-ul agenţiei Reuters.</p>
      <p>Avertismentul intervine în pofida faptului că Washingtonul a redus amploarea exerciţiilor aeriene comune programate în decembrie în Coreea de Sud.</p>
      <p>"Există dreptul la autoapărare" faţă de orice acţiune care ameninţă suveranitatea şi securitatea, a transmis Comisia nord-coreeană pentru Afacerile de Stat. Phenianul a adoptat măsuri pentru atenuarea preocupărilor Washingtonului, dar Washingtonul nu a adoptat măsuri simetrice, generând un "sentiment de trădare", precizează Phenianul.</p>
      <p>Săptămâna trecută, Coreea de Nord a criticat sever planul Statelor Unite de a efectua manevre militare comune cu armata sud-coreeană în decembrie. Statele Unite şi Coreea de Sud au renunţat anul trecut la exerciţiile aeriene anuale, în contextul negocierilor cu regimul din Coreea de Nord, aflate acum în impas. Pentagonul a anunţat că Statele Unite "nu intenţionează să renunţe la manevrele comune cu armata sud-coreeană" de anul acesta.</p>
      <p>Coreea de Nord a avertizat că ar putea revizui măsurile aplicate, o posibilă referire la suspendarea testelor balistice şi nucleare.</p>
    </article>
  </body>
</html>