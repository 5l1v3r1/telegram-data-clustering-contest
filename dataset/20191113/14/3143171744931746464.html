<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/unime-sempre-piu-green-concluso-il-collaudo-del-progetto-cittadella-fotovoltaica.html"/>
    <meta property="og:site_name" content="Tempostretto"/>
    <meta property="article:published_time" content="2019-11-13T14:30:50+00:00"/>
    <meta property="og:title" content="Unime sempre più green, concluso il collaudo del progetto “Cittadella Fotovoltaica”"/>
    <meta property="og:description" content="L’Università di Messina diventa sempre più “green”. Sono state completate le operazioni di collaudo dei tre generatori fotovoltaici realizzati nell’ambito del progetto “Cittadella Fotovoltaica”, per un totale di 454 kWp, installati sulle coperture della “Palestra Fitness e Piscina Coperta” , della “Palestra Polivalente” e sulle pergole installate nel parcheggio antistante la Piscina Olimpica Scoperta presso […]"/>
  </head>
  <body>
    <article>
      <h1>Unime sempre più green, concluso il collaudo del progetto “Cittadella Fotovoltaica”</h1>
      <address><time datetime="2019-11-13T14:30:50+00:00">13 Nov 2019, 14:30</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>L’Università di Messina diventa sempre più “green”. Sono state completate le operazioni di collaudo dei tre generatori fotovoltaici realizzati nell’ambito del progetto “Cittadella Fotovoltaica”, per un totale di 454 kWp, installati sulle coperture della “Palestra Fitness e Piscina Coperta” , della “Palestra Polivalente” e sulle pergole installate nel parcheggio antistante la Piscina Olimpica Scoperta presso la Cittadella Sportiva dell’Annunziata.</p>
      <p>L’intervento ha compreso anche la sostituzione dello strato di copertura della “Palestra Polivalente” con un nuovo pacchetto coibente e l’installazione di colonnine di ricarica per veicoli elettrici nelle aree di sosta della Cittadella.</p>
      <figure>
        <img src="https://www.tempostretto.it/wp-content/uploads/2019/11/unime-fotovoltaico-2.png"/>
      </figure>
      <p>“Cittadella Fotovoltaica” è uno dei tre progetti, gli altri sono “IngMe Efficiency A” ed “IngMe Efficiency B”, per cui l’Ateneo di Messina ha recentemente ricevuto dalla Regione Siciliana 5.165.641,755 € a fondo perduto, nell’ambito del Programma Operativo FERS SICILIA 2014-2020. Il finanziamento ottenuto è frutto dell’impegno congiunto dell’Energy Manager di Ateneo, Ing. Giovanni Lupo dell’Unità di Coordinamento Tecnico, diretta dall’Ing. Francesco Oteri, e del Prof. Antonio Testa del Dipartimento di Ingegneria.</p>
      <p>I progetti “IngMe Efficiency A” ed “UnimeLED”, che prevedono la sostituzione di circa 10000 lampade a fluorescenza con dispositivi LED sono in fase di completamento e collaudo ed a breve verrà pubblicato il bando per l’aggiudicazione dei lavori del progetto “IngMe Efficiency B”, che comprende diversi interventi, tra cui: la realizzazione di generatori fotovoltaici per complessivi 350 kWp e la completa automatizzazione del sistema di condizionamento centralizzato del plesso ‘Ingegneria’.</p>
      <p>Gli interventi realizzati ed in fase di realizzazione consentiranno negli anni una rilevante riduzione del fabbisogno energetico del Polo Annunziata e del plesso ‘Ingegneria’, con conseguente risparmio per l’Università e soprattutto una significativa riduzione della CO2 immessa in atmosfera.</p>
    </article>
  </body>
</html>