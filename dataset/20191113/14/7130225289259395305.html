<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/insana-ozgu-degilmis-hayvanlar-da-kaybettikleri-aile-uyeleri-icin-yas-tutuyor-889480"/>
    <meta property="og:site_name" content="Onedio"/>
    <meta property="article:published_time" content="2019-11-13T14:27:40+00:00"/>
    <meta property="og:title" content="İnsana Özgü Değilmiş: Hayvanlar da Kaybettikleri Aile Üyeleri İçin Yas Tutuyor"/>
    <meta property="og:description" content="Ölülerin ardından tutulan matemin sadece insanlara özgü olmadığı ortaya çıktı. Son araştırmalar, hayvanların da kaybettikleri aile üyeleri için yas tu..."/>
  </head>
  <body>
    <article>
      <h1>İnsana Özgü Değilmiş: Hayvanlar da Kaybettikleri Aile Üyeleri İçin Yas Tutuyor</h1>
      <address><time datetime="2019-11-13T14:27:40+00:00">13 Nov 2019, 14:27</time> by <a rel="author" href="https://onedio.com/profil/sadecegeciyorum" target="_blank">Ulaş Demircan</a></address>
      <h4>Ölülerin ardından tutulan matemin sadece insanlara özgü olmadığı ortaya çıktı. Son araştırmalar, hayvanların da kaybettikleri aile üyeleri için yas tuttuklarına işaret ediyor.</h4>
      <figure>
        <img src="https://img-s1.onedio.com/id-5dcc13038dbc364158e61124/rev-0/w-500/s-6a5fa06cfb5596446b4cc91d9b83e403c30a899a.jpg"/>
        <figcaption><b><a href="https://www.bbc.com/turkce/haberler-dunya-50405138">BBC Türkçe'de yer alan habere göre,</a></b>eğitim sitesi '<a href="https://onedio.com/etiket/curiosity/506582bc0228f60917601c41">Curiosity</a>'de yer alan bir makalede, filler, goriller ve ötücü kuşların nasıl yas tuttukları incelendi.</figcaption>
      </figure>
      <h3>Bilim insanları, uzun bir süredir fillerin ölümlere tepki verdiğini biliyordu.</h3>
      <figure>
        <img src="https://img-s2.onedio.com/id-5dcbfa898855f8915132de6f/rev-0/w-500/s-ff6decb416445fd9c29444a14f2911915791b31e.jpg"/>
        <figcaption>Bir fil, ölü bir fille karşılaşınca ilk tepkisi aniden sessizleşmek oluyor. Hayvan daha sonra, birkaç dakika süreyle hortumu ve ayaklarıyla ölü file dokunarak ne olduğunu anlamaya çalışıyor.</figcaption>
      </figure>
      <h3>Antropolog Barbara King, 2013'te yayımlanan kitabında Kenya'daki Samburu Ulusal Parkı'nda Eleanor adlı sürü liderinin ölümüne diğer fillerin verdiği tepkiyi şöyle anlatıyor</h3>
      <figure>
        <img src="https://img-s1.onedio.com/id-5dcbfad126ce22562fa0e6ca/rev-0/w-500/s-44b74f91ff76de5f6223c43217624a5d42799d7e.jpg"/>
      </figure>
      <blockquote>"Eleanor'un son saatleriydi. İyice zayıf düşmüş ve mecali kalmadığı için yığılıp kalmıştı. Başka bir sürünün lideri olan Grace, birkaç dakika sonra Eleanor'un başına geldi. Hortumuyla onu ayağa kaldırmaya çalıştı. Ama Eleanor ölüyordu. Ayağa kalkmaya çalışırken yeniden yere yığıldı. Grace çok üzüldü. Eleanor'un başında beklemeye başladı. Sesler çıkarıp onu itmeye çalıştı. Eleanor öldükten sonra beş farklı sürünün üyeleri cesedinin başına geldi. Onun etrafında döndüler ve hortumlarıyla ittiler. Bazı ziyaretçiler sadece meraktan bunu yapıyordu. Ancak Grace ve diğer fillerin tepkisinde açıkça yas vardı"</blockquote>
      <h3>Gorillerin yas tuttuğunu gösteren üç ayrı örnekten söz ediliyor</h3>
      <figure>
        <img src="https://img-s1.onedio.com/id-5dcc11bea88d049c58f2b316/rev-0/w-500/s-61252005e7b1263d195bb72ddb4ee30144d82a07.jpg"/>
        <figcaption><a href="https://onedio.com/etiket/bilim/5774010f5eda6e3a26dfa03e">Bilim</a> literatüründe primatların da yas tuttuğuna işaret eden çalışmalar var. Ruanda ve Demokratik Kongo Cumhuriyeti'nde bu yıl yapılan ve sonuçları bilim dergisi PeerJ'de yayımlanan bir araştırmada gorillerin yas tuttuğunu gösteren üç ayrı örnekten söz ediliyor.<br/>Bunlardan birinde birkaç saat arayla ölen iki dağ gorili anlatılıyor. Gorillerden erkek olanı 35, dişi olanı da 38 yaşında.</figcaption>
      </figure>
      <h3>Yavru bir gorilin cesetlerin yanından iki gün ayrılmadığı onların yanı başında uyuduğu görüldü</h3>
      <figure>
        <img src="https://img-s2.onedio.com/id-5dcc121ccaed7c8d58a7a701/rev-0/w-500/s-99ae4395c30f0fe0acbc4b2368bf699898b41acb.jpg"/>
        <figcaption>Makaleye göre, diğer goriller, ikisi de doğal nedenlerden ölen hayvanların başında toplandı. Yavru bir goril, cesetlerin yanından iki gün ayrılmadı, onların yanı başında uyudu. Dişi gorilin yavrularından biri sütten kesilmiş olmasına rağmen annesinin memesini emmeye çalıştı.<br/>Başka bir örnekte de araştırmacılar Kenya Kahuzi-Biega Ulusal Parkı'ndaki Doğu gorillerini gözlemledi. Dağ gorilleri gibi bu goriller de karşılaştıkları ölü gorilin başında toplandılar. Aralıklarla cesedi koklayıp, elleriyle kontrol ettiler. Bazı gorillerin ölü hayvanın tüylerini temizlediği ve yaladığı görüldü.</figcaption>
      </figure>
      <h3>"Kuşlar aileden bir üyeyi kaybedince diğer üyelerle daha çok yakınlaşıyor"</h3>
      <figure>
        <img src="https://img-s1.onedio.com/id-5dcc127b8dbc364158e61120/rev-0/w-500/s-79bc3472a2fc87beb7acbc239bbfb6f129c4e054.jpg"/>
        <figcaption>Son araştırmalar, sürülerdeki ölümlerin kuşlar arasındaki bağları güçlendirdiğine işaret ediyor.<br/>Oxford Üniversitesi uzmanları tarafından yapılan ve Proceedings of the Royal Society B dergisinde yer alan araştırma kapsamında bir büyük baştankara kuşu geçici olarak sürüden alındı. Yaklaşık 500 kuştan oluşan sürü, kış boyunca izlendi ve aralıklarla başka diğer kuşlar da sürüden ayrıldı.<br/>Araştırma heyetinin başkanı Josh Firth "Kuşların bir aile üyesini kaybedince diğer üyelerle daha yakınlaştığını ve sürü içindeki sosyal bağlarını güçlendirdiğini gözlemledik" dedi.</figcaption>
      </figure>
    </article>
  </body>
</html>