<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-PP-PNB-investidura-Sanchez_0_2343365819.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T14:12:00+00:00"/>
    <meta property="og:title" content="El PP aconsegueix un escó del PNB que complica la investidura de Sánchez"/>
    <meta property="og:description" content="El canvi és fruit del primer recompte del vot a l'estranger"/>
  </head>
  <body>
    <article>
      <h1>El PP aconsegueix un escó del PNB que complica la investidura de Sánchez</h1>
      <h2>El canvi és fruit del primer recompte del vot a l'estranger</h2>
      <address>
        <time datetime="2019-11-13T14:12:00+00:00">13 Nov 2019, 14:12</time>
      </address>
      <p>Gir d'última hora. El PNB pot perdre el seu diputat per Biscaia en favor del PP, fet que complicaria encara més la investidura de Pedro Sánchez. El PSOE, amb la portaveu Adriana Lastra al capdavant, es troba ara en una fase de negociació per aconseguir sumar altres partits <a href="https://www.ara.cat/politica/pedro-sanchez-pablo-iglesias-acord-govern-coalicio-psoe-unidas-podem-eleccions-generals-10-novembre-2019_0_2342765832.html?utm_source=newsletter&amp;utm_medium=cms&amp;utm_campaign=titulars&amp;utm_content=20191113titulars">a l'acord que va assolir aquest dimarts amb Unides Podem</a>. Aquest fet, que encara s'ha de ratificar amb un nou recompte, implicaria que el PNB –amb qui el PSOE espera arribar a un acord perquè voti <i>sí </i>a la investidura– passés de 7 a 6 diputats, els mateixos que va tenir el 28-A, mentre que el PP aconseguiria la seva única diputada al País Basc.</p>
      <figure>
        <img src="https://www.ara.cat/2019/11/12/politica/ara-opcions-PSOE-superar-investidura_2342776010_67349687_117x66.png"/>
      </figure>
      <p>
        <a href="https://www.ara.cat/politica/opcions-Sanchez-Iglesias-superar-investidura_0_2342765852.html">I ara què? Les opcions de PSOE i Podem per superar la investidura</a>
      </p>
      <p>El 10-N, el PNB va aconseguir l'escó en joc –el vuitè per Biscaia– amb una diferència de només 163 vots respecte al Partit Popular. Els seus 221.171 vots es van traduir en 4 diputats a la circumscripció, mentre que les 55.130 paperetes populars no li van permetre aconseguir representació. El canvi està motivat per alguns errors en el recompte i el vot a l'estranger (CERA), i encara està pendent de confirmació oficial, tot i que fonts del PP i el PNB ho han confirmat a Efe.</p>
      <h3>Una aritmètica endimoniada</h3>
      <p>Si el PSOE i Unides Podem aconsegueixen el <i>sí</i> del PNB, el Partit Regionalista Càntabre, Més País, el BNG i Terol Existeix, comptaran amb 167 vots a favor. Necessitarien, per tant, l'abstenció tant d'ERC com de Bildu. Fins ara, era suficient amb una abstenció d'ERC i de Coalició Canària. Per tant, hauran d'aconseguir o bé el suport actiu de Coalició Canària –formació contrària a la presència d'Unides Podem al govern– o bé l'abstenció de Bildu.</p>
      <h3>La diputada número 89 del PP, una jove promoguda per Casado</h3>
      <p>En cas de confirmar-se, el <i>jeltzale</i> Jon Aiartza es quedaria sense escó –però continuaria com a diputat al Parlament basc– i entraria Beatriz Fanjul, una jove promesa promoguda per Pablo Casado i que segons <i>El Mundo</i>, a Génova ha sonat com a presidenta de Noves Generacions. D'aquesta manera, el PP aconseguiria representació al País Basc, millorant així els resultats del 28-A, i seria l'única representant de la triple dreta al País Basc, ja que ni Vox ni Cs van esgarrapar cap diputat el 10-N.</p>
    </article>
  </body>
</html>