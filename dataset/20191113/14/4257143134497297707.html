<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/13/kemenyen-fellepnek-a-kuruzslok-ellen"/>
    <meta property="og:site_name" content="infostart"/>
    <meta property="article:published_time" content="2019-11-13T14:51:00+00:00"/>
    <meta property="og:title" content="Keményen fellépnek a kuruzslók ellen"/>
    <meta property="og:description" content="Törvényjavaslatot nyújtott be az Emberi Erőforrások Minisztériuma (Emmi) a parlamentnek az áldoktorok, kuruzslók tevékenységének visszaszorításáért, a büntetőjogban is megjelenik a kuruzslás vétsége."/>
  </head>
  <body>
    <article>
      <h1>Keményen fellépnek a kuruzslók ellen</h1>
      <address><time datetime="2019-11-13T14:51:00+00:00">13 Nov 2019, 14:51</time> by <a rel="author">Infostart / MTI</a></address>
      <h3>Törvényjavaslatot nyújtott be az Emberi Erőforrások Minisztériuma (Emmi) a parlamentnek az áldoktorok, kuruzslók tevékenységének visszaszorításáért, a büntetőjogban is megjelenik a kuruzslás vétsége.</h3>
      <p>Az Emmi közleménye szerint az orvosi hivatást megerősítő törvény módosításával a kormány megteremti a visszaélések elleni fellépés szabályozott lehetőségét, amivel elkerülhető, hogy tisztességtelen piaci szereplők bizonytalan minőségű, tisztázatlan hátterű egészségügyi szolgáltatásokat kínálva megtévesszék a betegeket. Ezzel párhuzamosan</p>
      <blockquote>a büntetőjogban is megjelenik a kuruzslás vétsége.</blockquote>
      <p>A javaslat meghatározza a "nem konvencionális gyógyító eljárások" fogalmát is: ezek olyan egészségügyi tevékenységet jelentenek, amelyek a hagyományos gyógyítási módszereket kiegészítik, esetleg helyettesítik, ugyanakkor ezek végzése is főiskolai vagy egyetemi egészségügyi végzettséghez, vagy szakképesítés megszerzéséhez kötött.</p>
      <p>A jövőben az is bűncselekményt követ el, aki az erre jogosult intézményeken kívül szakképzettséget igazoló oklevelet vagy bizonyítványt állít ki, illetve e nélkül adományoz valamilyen titulust - hangsúlyozták.</p>
      <p>A minisztérium szerint azért volt szükség a törvényjavaslat megalkotására, mert a szakképzettségek, tudományos fokozatok, címek és az ezekre utaló rövidítések sokfélesége számos lehetőséget kínál a betegek megtévesztésére, a lakosság egészségének, testi-lelki jólétének veszélyeztetésére. A pszichoterápiás tevékenység jogosulatlan végzése, az egészségügyi visszaélések a természetgyógyászat és a nem konvencionális gyógyító eljárások esetében is szaporodnak.</p>
    </article>
  </body>
</html>