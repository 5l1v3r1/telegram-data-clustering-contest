<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822087.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T14:01:00+00:00"/>
    <meta property="og:title" content="وزیر راه: سهمیه مسکن‌ملی برای تهرانی‌ها افزایش یافت"/>
    <meta property="og:description" content="به گزارش ایرنا، «محمد اسلامی» روز چهارشنبه در حاشیه جلسه هیات‌ دولت در خصوص آمار ثبت‌نام در سامانه اقدام ملی مسکن، گفت: بخاطر حضور در جلسه هیات دولت آمار امروز را ندارم؛ اما روز گذشته ۲۳۰ هزار نفر به سامانه مراجعه کردند و مشکلی برای سامانه به وجود نیامد."/>
  </head>
  <body>
    <article>
      <h1>وزیر راه: سهمیه مسکن‌ملی برای تهرانی‌ها افزایش یافت</h1>
      <address>
        <time datetime="2019-11-13T14:01:00+00:00">13 Nov 2019, 14:01</time>
      </address>
      <p>وزیر راه‌ و شهرسازی از افزایش سهمیه مسکن‌ملی برای تهران خبر داد و گفت: تصمیم داریم به سهمیه تهران در شهرهای جدید و بافت فرسوده اضافه کنیم تا امکان پاسخ‌گویی به متقاضیان کلان‌شهر تهران را داشته باشیم.</p>
      <p>به گزارش ایرنا، «محمد اسلامی» روز چهارشنبه در حاشیه جلسه هیات‌ دولت در خصوص آمار ثبت‌نام در سامانه اقدام ملی مسکن، گفت: بخاطر حضور در جلسه هیات دولت آمار امروز را ندارم؛ اما روز گذشته ۲۳۰ هزار نفر به سامانه مراجعه کردند و مشکلی برای سامانه به وجود نیامد.</p>
      <p>وی با بیان اینکه ثبت‌نام در هر چهار استان  قم، خراسان شمالی و جنوبی و سیستان‌ و بلوچستان انجام شده است، گفت: در شهر قم با گذشت دو ساعت ظرفیت پر شد و در این شهر باید وارد فاز بعدی برای برنامه‌ریزی و شناسایی متقاضیان واقعی شویم.</p>
      <p>اسلامی خبر داد که از ابتدای هفته آینده ثبت‌نام در سه استان دیگر طبق جدول استانی اعلام شده‌ انجام می‌شود.</p>
      <p>به گفته اسلامی دولت مسیری آرام و مشخص برای خانه‌دار کردن مردم انتخاب کرده است به نحوی که تصمیمات کارشناسی گرفته شود و شناسایی دقیقی از متقاضیان واقعی مسکن انجام شود.</p>
      <p>وی شناسایی متقاضیان واجد شرایط را یکی از برنامه‌های مهم دولت دانست.</p>
      <p>اسلامی در خصوص شیوه خانه‌دار شدن مردم در این طرح، گفت: بر اساس دو روش مردم می‌توانند صاحبخانه شوند اول اینکه تعدادی از متقاضیان را به شرکت‌های مجری پروژه‌های ساخت خانه معرفی می‌کنیم و در برخی شهرها نیز زمین را به صورت فردی یا گروهی در اختیار مردم قرار می‌دهیم تا با مشارکت از مزایای طرح اقدام ملی مسکن بهره‌مند شوند و خودشان خانه‌های خود را بسازند. در این صورت گستره وسیع‌تری در این طرح به خدمت گرفته می‌شود و مردم می‌توانند با سلیقه خود طبق مقررات ملی نسبت به احداث واحدهای مسکونی اقدام کنند.</p>
      <p>اسلامی از افزایش سهمیه مسکن ملی برای تهران خبر داد و گفت: تصمیم داریم به سهمیه تهران در شهرهای جدید و بافت فرسوده اضافه کنیم تا امکان پاسخ‌گویی به متقاضیان کلان‌شهر تهران را داشته باشیم.</p>
      <p>وی‌گفت: اکنون در شهرهای جدید ساخت خانه شروع شده است و در تهران هم بعد از مراسم کلنگ‌زنی با حضور رئیس‌جمهوری(مسکن تهرانسر) پروژه‌ها فعال هستند.</p>
      <p>اسلامی خبر داد که ثبت نام ۲۰ هزار نفر در بافت فرسوده صورت گرفته است و گفت: این افراد کسانی هستند که خودشان می‌خواهند خانه فرسوده خود در بافت فرسوده را بازسازی کنند.</p>
    </article>
  </body>
</html>