<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/rimodulazioni-telefonia-mobile-per-sostariffe-dal-2017-costo-medio-aumentato-di-43-euro/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T14:23:00+00:00"/>
    <meta property="og:title" content="Rimodulazioni telefonia mobile, per SosTariffe dal 2017 costo medio aumentato di 43 euro"/>
    <meta property="og:description" content="L’impatto delle rimodulazioni tariffarie sui costi di gestione del proprio smartphone è sempre più rilevante. Secondo SosTariffe.it le variazioni contrattuali mensili imposte dai gestori sono cresciute del 7.5%, rispetto al 2018, mentre il costo complessivo è aumentato mediamente di 43 euro dal 2017."/>
  </head>
  <body>
    <article>
      <h1>Rimodulazioni telefonia mobile, per SosTariffe dal 2017 costo medio aumentato di 43 euro</h1>
      <address><time datetime="2019-11-13T14:23:00+00:00">13 Nov 2019, 14:23</time> by <a rel="author">Tom's Hardware</a></address>
      <p>Le <b>rimodulazioni tariffarie</b> sono diventate una <b>vera e propria costante del settore della telefonia mobile in Italia</b>. Il numero di offerte che, periodicamente, sono oggetto di incrementi del canone mensile è in costante crescita. Questa pratica, contro cui i consumatori hanno poche armi con cui difendersi, <b>comporta un netto aumento della spesa media per il proprio smartphone</b>. La conferma arriva dal nuovo Osservatorio di <b>SosTariffe.it</b> che, analizzando le rimodulazioni tariffarie unilaterali delle condizioni contrattuali, annunciate negli ultimi due anni dagli operatori del settore di telefonia mobile, ha rilevato aumenti costanti dei prezzi.</p>
      <p><b>Le rimodulazioni tariffarie, negli ultimi due anni, sono più care, in media, del +7.5%</b>: i canoni delle offerte, infatti, sono stati oggetto nel 2018 di una variazione media mensile di +1,74 euro e di +1,87 euro del 2019. Lo studio di SosTariffe.it ha preso in esame alcune delle principali offerte per smartphone (con un bundle di minuti, SMS e GB inclusi ogni mese) disponibili sul mercato di telefonia mobile italiano e attivate nel 2017.</p>
      <figure>
        <img src="https://www.tomshw.it/images/images/2019/11/rimodulazioni-sostariffe-62745.768x432.jpg"/>
      </figure>
      <p>Successivamente, è stato valutato l’impatto sul canone mensile delle rimodulazioni tariffarie annunciate dagli operatori che commercializzava le offerte considerate dall’indagine. Nel corso del 2018, le tariffe di telefonia mobile hanno registrato un incremento medio di 1,74 euro al mese. <b>Il rincaro mensile si traduce in un aumento della spesa annuale per il proprio smartphone pari a 20,88 euro</b>.</p>
      <p>Le rimodulazioni imposte nel corso del 2019, invece, hanno comportato un incremento del canone mensile di 1,87 euro. Tale rincaro equivale a un <b>aumento della spesa annuale di 22,44</b> euro che, per i vecchi clienti che hanno attivato una tariffa nel 2017, va a sommarsi al rincaro annuale legato alle rimodulazioni del 2018.</p>
    </article>
  </body>
</html>