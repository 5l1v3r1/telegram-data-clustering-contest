<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Predizborniyat-shtab-na-Slavcho-Atanasov-otgovori-na-horata-na-Dani-Kanazireva-913574"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T14:54:00+00:00"/>
    <meta property="og:title" content="Предизборният щаб на Славчо Атанасов отговори на хората на Дани Каназирева"/>
    <meta property="og:description" content="Позиция на предизборния щаб на Славчо Атанасов:Гузната съвест на &quot;Съюз за Пловдив“ проговори. След к..."/>
  </head>
  <body>
    <article>
      <h1>Предизборният щаб на Славчо Атанасов отговори на хората на Дани Каназирева</h1>
      <address>
        <time datetime="2019-11-13T14:54:00+00:00">13 Nov 2019, 14:54</time>
      </address>
      <p><b><a href="https://www.plovdiv24.bg/novini/plovdiv/novini/plovdiv/Suyuz-za-Plovdiv-Imashe-politicheski-kartel-sreshtu-nas-913461">Позиция на предизборния щаб</a></b> на <a href="https://www.plovdiv24.bg/novini/persons/279.html">Славчо Атанасов</a>:</p>
      <p>
        <i>Гузната съвест на "Съюз за Пловдив“ проговори.</i>
      </p>
      <p>
        <i>След като цяла България в деня на първия тур видя манипулацията с екзитполовете, която те извършиха в Пловдив, манипулация, която със сигурност ще влезе в учебниците като най-голямата подмяна, правена по време на избори - днес партията на г-жа <a href="https://www.plovdiv24.bg/novini/persons/2599.html">Дани Каназирева</a> реши да излъска потъмнелия си от това имидж.</i>
      </p>
      <p>
        <i>След като стана ясно, че по време на цялата кампания те са действали в пълен синхрон и в услуга на спечелилия кандидат, което се доказа със светкавичното назначаване на г-жа Каназирева за областен управител и с изявлението на премиера Борисов, че тя винаги е била част от ГЕРБ - днес решиха да проверят дали политическият им проект още има стойност и да прехвърлят проблема от болната глава на здравата.</i>
      </p>
      <p>
        <i><a href="https://www.plovdiv24.bg/novini/persons/279.html">Славчо Атанасов</a> никога не е участвал в договорки, да не говорим - в манипулации. Напротив - винаги е бил потърпевш от манипулации - както през 2011г., така и през 2015 г. Нека припомним на г-жа Каназирева, че нейният съюзник - управляващата партия ГЕРБ, има най-много представители както в Общинската избирателна комисия, така и във всички секционни избирателни комисии. Как тогава г-жа Каназирева е ощетена и как е извършена манипулацията, за която от "Съюз за Пловдив“ твърдят?</i>
      </p>
      <p>
        <i>Ние разбираме - чрез това си действие г-жа Каназирева явно много иска да свали напрежението от себе си и да го прехвърли другаде, за да измести центъра на внимание.</i>
      </p>
      <p>
        <i>И затова ще кажем: Нека прокуратурата се произнесе. Ние винаги сме били за това изборите да бъдат законни, честни и почтени. Неслучайно пловдивчани гласуваха доверие, дадоха подкрепа и изпратиха на балотаж <a href="https://www.plovdiv24.bg/novini/persons/279.html">Славчо Атанасов</a> три пъти.</i>
      </p>
    </article>
  </body>
</html>