<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1990236/%E2%80%8Bm%C4%B1s%C4%B1r-ve-rusya-ter%C3%B6rle-m%C3%BCcadelede-ortakl%C4%B1%C4%9F%C4%B1-g%C3%BC%C3%A7lendiriyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-13T14:30:00+00:00"/>
    <meta property="og:title" content="​Mısır ve Rusya, terörle mücadelede ortaklığı güçlendiriyor"/>
    <meta property="og:description" content="Mısır ve Rusya, iki ülke arasındaki stratejik ortaklık çerçevesinde “başta terörizm olmak üzere Ortadoğu’nun maruz kaldığı zorluklar” ışığında askeri iş birliğini güçlendirme hususunda uzlaşı sağladı. Mısır Cumhurbaşkanı Abdulfettah Sisi, 12 Kasım’da"/>
  </head>
  <body>
    <article>
      <h1>​Mısır ve Rusya, terörle mücadelede ortaklığı güçlendiriyor</h1>
      <address>
        <time datetime="2019-11-13T14:30:00+00:00">13 Nov 2019, 14:30</time>
      </address>
      <p>Mısır ve Rusya, iki ülke arasındaki stratejik ortaklık çerçevesinde “başta terörizm olmak üzere Ortadoğu’nun maruz kaldığı zorluklar” ışığında askeri iş birliğini güçlendirme hususunda uzlaşı sağladı. Mısır Cumhurbaşkanı Abdulfettah Sisi, 12 Kasım’da başkent Kahire’de Rusya Savunma Bakanı Sergey Şoygu’yu ağırladı.<br/><br/>Mısır Cumhurbaşkanlığı Sözcüsü Bessam Radi, görüşme sırasında ortak askeri ve güvenlik iş birliği meselesinin ele alındığını açıkladı. Cumhurbaşkanı Sisi, Mısır’ın Rusya ile yakın ilişkilerine övgüde bulunurken gelecek dönemde iki ülke arasındaki stratejik ortaklık çerçevesinde yalnızca askeri açıdan değil, farklı düzeylerde de bu ilişkileri güçlendirmek istediklerini belirtti.<br/><br/>Cumhurbaşkanlığı Sözcüsü'nün yaptığı yazılı açıklamaya göre Rusya Savunma Bakanı, ülkesinin Mısır ile olan güçlü ilişkilerini derinleştirmeye ve (sonuncusu geçen Ekim ayının sonunda Soçi’de düzenlenen Afrika- Rusya zirvesinde olmak üzere) iki ülke lideri arasındaki çeşitli görüşmeler aracılığıyla yoğun bir koordinasyon sağlanmasına önem gösterdiğini ifade etti.<br/><br/>Rus yetkili, özellikle terör ve radikalizmle mücadele olmak üzere iki ülke arasındaki ortak iş birliği çerçevesinde askeri ve güvenlik faaliyetlerine önem gösterildiğini belirtti. Mısır’ın bu sorunlardan kurtulmak için sarf ettiği çabalardan da övgüyle söz eden Sergey Şoygu, uluslararası düzeyde sınır ötesi mücadele kapsamında mekanizmaları ilerletmek için ortak çabaların ortaya koyulması gerektiğini vurguladı.<br/><br/>Bessam Radi toplantıda Mısır Savunma Bakanı Muhammed Zeki ve bazı üst düzey Rus yetkililerin de yer aldığı bilgisini verdi. Toplantıda, iki ülke arasındaki ortak askeri iş birliğini ve tatbikatlarını geliştirme yollarının ele alındığını kaydetti.<br/><br/>Yapılan açıklamaya göre toplantıda ayrıca başta Suriye ve Libya olmak üzere son bölgesel gelişmeler de gündeme gelirken iki ülkenin de “bölgenin tanık olduğu krizler için siyasi çözümlere bağlı oldukları, halkın güvenlik ve istikrarın sağlanması talepleri de dahil devletlerin birlik ve toprak bütünlüğünün korunmasına destek verdikleri” belirtildi.<br/><br/>Taraflar, Ortadoğu’nun maruz kaldığı zorluklar çerçevesinde ortak öneme sahip bölgesel meseleler hakkında da danışma ve koordinasyon kanallarının güçlendirilmesi gerektiğini vurguladı.<br/><br/>Rusya Savunma Bakanı Şoygu ve beraberindeki heyetin 12 Kasım'da Kahire'ye düzenlediği ziyaret Mısır-Rusya Ortak Askeri İş Birliği Komitesi’nin altıncı toplantısı kapsamında gerçekleştirildi. Rus heyet için Mısır Savunma Bakanlığı Genel Sekreterliği merkezinde resmi bir karşılama töreni düzenlendi.<br/><br/>Şoygu ve Mısırlı mevkidaşı Muhammed Zeki, “ikili ilişkiler, bölgesel ve uluslararası gelişmelerin yanı sıra güvenlik ve karşılıklı tecrübe aktarımı gibi konularını” ele aldıkları bir toplantı gerçekleştirdi.<br/><br/>Mısır Savunma Bakanı, ülkesinin Rusya ile sağlam ilişkilere sahip olduğunu ve özellikle askeri ve güvenlik alanlarındaki ilişkileri güçlendirme konusuna özen gösterdiğini vurguladı.<br/><br/>Şoygu da Rusya Savunma Bakanlığı’nın Mısır ordusunun yeteneklerini güçlendirme yolunda Mısır’a yardım etmeye hazır olduğunu söyledi. Rusya merkezli Sputnik haber ajansına göre Sergey Şoygu, Mısır Cumhurbaşkanı ve Silahlı Kuvvetler’in ülkenin kalkınması ve istikrarı için sorumluluğu üstlendiğini ve Kuzey Afrika’da terör tehdidinin yayılmasını engellediğini ifade etti.<br/><br/>Rusya Savunma Bakanı ayrıca, “Bakanlık, Mısır Ulusal Silahlı Kuvvetleri’nin kapasitesini ve savunma yeteneklerini güçlendirmeye katkı sağlamaya hazırdır” dedi.<br/><br/>Mısır ve Rusya, 2014 yılında Mısır Cumhurbaşkanı Abdulfettah Sisi’nin yönetime gelmesiyle özellikle askeri ilişkilerde ciddi gelişmelere tanık oldu. Mısır’ın kuzeyindeki Dabaa nükleer projesi başta olmak üzere iki ülke arasında ikili iş birliği konusunda çeşitli anlaşmalar imzalandı.<br/><br/>Rusya ayrıca Mısır ordusunu modernize etmeye ve Mısır tarafından ilan edilen silahlandırma planının bir parçası olarak silah vermeye başladı. Mısır Enformasyon Heyeti'ne göre Mısır’ın 1950’lerde ve 1960’larda aldığı Rus silahlarının yüzde 30’u halen Mısır Silahlı Kuvvetleri’de kullanılıyor.<br/><br/>Mısır ve Rusya arasında son beş yılda gelişen askeri iş birliğinde kısa menzilli hava savunma sistemini Tor M2’ye, orta menzilli hava savunma sistemini de Buk-M2’ye modernize ederek Mısır hava savunma becerisinin desteklenmesine odaklanıldı.<br/><br/>İki ülke arasındaki iş birliği silahlanmanın yanı sıra “Dostluğun Koruyucuları” başlığıyla paraşütçüler biriminin ortak tatbikatlarına da sahne oldu.<br/><br/>Mısır geçen ayın sonlarında ilk defa Mısır- Rusya savunma kuvvetlerinin unsurları arasında “Dostluk Oku-1” ortak hava tatbikatına da ev sahipliği yapmıştı. </p>
    </article>
  </body>
</html>