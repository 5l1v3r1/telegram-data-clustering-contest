<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/13/news/sull_ilva_ora_i_senatori_5s_aprono_a_uno_scudo_a_tempo_ma_solo_se_trattano_-241014908/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T14:35:00+00:00"/>
    <meta property="og:title" content="Scudo sull'Ilva, Patuanelli e Perilli smentiscono aperture del M5s sullo scudo penale."/>
    <meta property="og:description" content="I vertici del M5s negano Il via libera che sarebbe avvenuto ieri sera durante un incontro del gruppo al Senato con il ministro dello Sviluppo economico. Il"/>
  </head>
  <body>
    <article>
      <h1>Scudo sull'Ilva, Patuanelli e Perilli smentiscono aperture del M5s sullo scudo penale.</h1>
      <h2>I vertici del M5s negano Il via libera che sarebbe avvenuto ieri sera durante un incontro del gruppo al Senato con il ministro dello Sviluppo economico. Il capogruppo a Palazzo Madama: "Non si è fatto alcun riferimento a forme di scudo penale a tempo". Ma nel Movimento cresce la tensione: ancora fumata nera per l'elezione del capogruppo alla Camera</h2>
      <address>
        <time datetime="2019-11-13T14:35:00+00:00">13 Nov 2019, 14:35</time>
      </address>
      <p>ROMA - Il Movimento Cinque Stelle non molla la presa e ribadisce il suo no allo scudo penale per i dirigenti dell'Ilva. E smentisce le ricostruzioni dell'assemblea del gruppo del Senato di ieri sera secondo cui i parlamentari avrebbero fatte delle aperture sulla spinosa questione della copertura per i dirigenti dell'Ilva.  Avrebbero dato mandato a ministro dello Sviluppo economico <b>Stefano Patuanelli</b> a studiare l'ipotesi di uno scudo a tempo. "L'assemblea dei senatori del Movimento ha ribadito il no alla scudo penale e cioè la stessa posizione assunta al momento della conversione del decreto Crisi",  ha alla fine spiegato il ministro dello Sviluppo economico nel corso di una conferenza stampa. "Nel momento in cui ci fosse valutazione del Premier sulla eventualità della necessità di un provvedimento normativo, l'assemblea del Senato è pronta a discuterne", ha spiegato. Patuanelli. "C'è una disponibilità a riparlarne - ha detto ancora - ma non ad adottare un provvedimento".<br/><br/>Parole che si aggiiungono a quelle del capogruppo al Senato <b>Gianluca Perilli:</b> "Abbiamo dato al ministro Patuanelli mandato pieno per continuare la trattativa con Arcelor Mittal e per richiamare il gruppo siderurgico al pieno rispetto degli impegni sottoscritti un anno fa per Taranto, non si è fatto alcun riferimento a forme di scudo penale a tempo"., tagli acorto Perilli.  L'ipotesi di questo scudo 'a tempo' per Arcelor Mittal? era circolata nel primo pomeriggio.  "La questione è molto tecnica, dipende da quello che ci dicono gli avvocati. È logico che se gli avvocati mettono sul piatto quello, bisogna ragionarci", aveva detto  sottosegretario ai Rapporti con il Parlamento <b>Gianluca Castaldi</b>, senatore del Movimento 5 Stelle. "Ieri Patuanelli ha fatto un riepilogo", una sorta di "timing" di quello che può succedere. I senatori gli hanno dato mandato per gestire le cose": l'obiettivo, rimarca il sottosegretario, è "non mettere a rischio il governo, il punto è quello" perché "si può arrivare in Aula con dei voti tipo Tav o Radio Radicale".  E il ministro della Giustizia Alfredo Bonafede sullo scudo penale a tempo ha ammesso: "Valutiamo tutte le possibilità". Segno che nel Movimento è in corso una partita che va ben oltre la singola questione.<br/><br/>E il segno più tangibile della tensione dentro il Movimento è la nuova fumata nera per l'elezione del capogruppo a Montecitorio.  Lo spoglio ha indicato che ci sono stati 85 voti per il candidato Davide Crippa, indicato come vicino a Luigi Di Maio e 73 per l'altro candidato Riccardo Ricciardi. Le schede bianche sono state 17 e quelle nulle 15.<br/><br/>Inanto la  questione Ilva dentro il M5S si sposta proprio  Camera, dove stasera è previsto l'incontro fra i deputati M5s e Patuanelli. "Questa mattina con i capigruppo in Commissione del MoVimento 5 Stelle alla Camera abbiamo deciso di affrontare i nodi della questione ex Ilva in un incontro tra i nostri portavoce a Montecitorio e il ministro Patuanelli. La nostra stima e la fiducia nel lavoro del ministro e del presidente Conte, unitamente alla nostra profonda conoscenza delle tante implicazioni della questione Ilva, troveranno una sintesi utile per tutelare al contempo la salute e il lavoro dei cittadini di Taranto. Individueremo, come sempre attraverso il dialogo e il confronto, le soluzioni migliori e ogni decisione sarà assunta in maniera collegiale", ha spiegato Francesco Silvestri, vicecapogruppo vicario dei grillini a Montecitorio.</p>
    </article>
  </body>
</html>