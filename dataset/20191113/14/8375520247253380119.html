<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/bahmatyuk-rozpoviv-z-chim-povyazani-areshti-spivrobitnikiv-vab-banku-639691.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T14:06:57+00:00"/>
    <meta property="og:title" content="Бахматюк розповів, з чим пов'язані арешти співробітників VAB Банку"/>
    <meta property="og:description" content="Бізнесмен повідомив, що НАБУ витягла справу, яку вже розслідували прокуратура, Нацполіція та СБУ"/>
  </head>
  <body>
    <article>
      <h1>Бахматюк розповів, з чим пов'язані арешти співробітників VAB Банку</h1>
      <address>
        <time datetime="2019-11-13T14:06:57+00:00">13 Nov 2019, 14:06</time>
      </address>
      <h4>Бізнесмен повідомив, що НАБУ витягла справу, яку вже розслідували прокуратура, Нацполіція та СБУ</h4>
      <p>Власник UkrLandFarming та ексвласник VAB Банку Олег Бахматюк  заявив, що арешт співробітників фінустанови для нього став повною несподіванкою.</p>
      <p>«Є, напевно, у когось бажання розвалити компанію, в якій працюють 27 тис. осіб. Немає логіки і бажання дійти до якогось конструктивного вирішення питання. Є просто бажання сподобатися політично», — сказав Бахматюк в <a href="https://thepage.com.ua/ua/interview/vsih-cikavit-tilki-obplyuvati-ta-obliti-givnom-oleg-bahmatyuk-pro-te-sho-stoyit-za-kriminalnimi-spravami-nabu">інтерв'ю The Page</a></p>
      <p>Він розповів, що цій історії вже п'ять років. Всі факти, які є в справах Національного антикорупційного бюро, вже розслідували прокуратура, Служба безпеки України та Нацполіція. Але це питання знову підняли за рахунок політичної кон'юнктури, вважає бізнесмен.</p>
      <p>«Треба призначати винних і показувати, що є якась величезна робота», — додав він.</p>
      <p>Бахматюк також пояснив, що банк впродовж близько двох років намагався погасити борги перед Нацбанком та Фондом гарантування. Фінустанова домовилася з зовнішніми кредиторами і намагалася зробити те саме в Україні «шляхом боротьби з правоохоронними органами», які досліджували справу.</p>
      <p>Пізніше VAB Банк вийшов з пропозицією умовного погашення 8 млрд грн та наймом міжнародних радників. «Ця цифра – наша добра воля, і вона набагато більша за те, що можна отримати від так званих публічних торгів (зараз активи ліквідованих банків продають за 2-3% від номіналу)», — додав бізнесмен.</p>
      <p>Також він сказав, що для порятунку вкладів банк вів переговори з Міністерством фінансів. Рефінансування було надано за місяць до введення тимчасової адміністрації. Сам Бахматюк як відповідальний акціонер, дав і особисту поруку, і в заставу активи в Івано-Франківську (лікеро-горілчаний завод) і у Харкові, які тоді коштували не менше цієї суми. Тоді Франківський горілчаний завод був працюючим підприємством, яке йшло в заставу як бізнес.</p>
      <p>Пізніше, як стверджує бізнесмен, всі справи, які інкримінуються, були були досліджені та закриті за відсутністю складу злочину. А зараз прокуратура вважає, що може відкрити ці справи в будь-який момент, а НАБУ всю свою справу аргументує тим, що ці активи обезцінились.</p>
      <p>«Хоча у нас є державна експертиза, яка підтверджує іншу думку», — додав Бахматюк.</p>
      <p>Увечері 11 листопада представники правоохоронних органів <a href="https://glavcom.ua/news/nabu-priyshlo-v-ofis-v-rayffayzen-banku-dlya-zatrimannya-glavi-pravlinnya-zmi-639266.html">прийшли до офісу Райффайзен Банку Аваль, щоб заарештувати голову правління установи Олександра Писарука</a>. Пізніше в НАБУ заявили про затримання сімох осіб за підозрою в привласненні 1,2 млрд грн стабілізаційного кредиту, який Нацбанк видав у 2014 році VAB Банку. Тоді ним володів <a href="https://glavcom.ua/news/nabu-povidomilo-pro-pidozru-vlasniku-vab-banku-639666.html">Олег Бахматюк</a>.</p>
      <p>Серед заарештованих – <a href="https://glavcom.ua/news/sprava-vab-banku-antikorupciyniy-sud-vidpraviv-kalenskogo-pid-domashniy-aresht-639612.html">чиновники та ексчиновники НБУ</a>, <a href="https://glavcom.ua/news/nabu-zaochno-povidomilo-pro-pidozru-eksgolovi-pravlinnya-vab-banku-malcevu-639651.html">співробітники VAB Банку</a>, а також приватних компаній, <a href="https://glavcom.ua/news/rozkradannya-12-mlrd-grn-nabu-povidomilo-pro-zatrimannya-posadovciv-nacbanku-639271.html">пов'язаних з його кінцевими бенефіціарами</a>. Проти Писарука відкрили кілька розслідувань, зокрема щодо перевищення ним як членом ради Фонду гарантування вкладів своїх службових повноважень.</p>
      <p>Бахматюк вже звернувся до президента Володимира Зеленського з проханням втрутитися в ситуацію, а також заявив, що готовий повернутися до України, щоб поступово погасити 8 млрд грн боргів своїх банків і внести 500 млн грн гарантійного внеску. Ексглава Нацбанку Валерія Гонтарєва, при якій VAB Банк отримав стабкредит <a href="https://glavcom.ua/economics/finances/teror-micnishaje-gontareva-vidreaguvala-zatrimannya-svogo-ekssoratnika-pisaruka-639270.html">назвала ситуацію «беззаконням і терором»</a>.</p>
      <related>
        <a href="https://glavcom.ua/news/nabu-povidomilo-pro-pidozru-vlasniku-vab-banku-639666.html"/>
        <a href="https://glavcom.ua/news/ne-viklyuchayu-tisku-na-svidkiv-bo-rozumiyu-yakim-chinom-provodilis-obshuki-yuristka-pro-spravu-vab-banku-639665.html"/>
        <a href="https://glavcom.ua/news/bahmatyuk-zvinuvativ-sitnika-i-ryaboshapku-u-tisku-na-biznes-cherez-jihni-ambiciji-639385.html"/>
      </related>
    </article>
  </body>
</html>