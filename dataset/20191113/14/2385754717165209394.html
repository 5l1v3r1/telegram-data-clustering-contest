<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597162/ptd-lathi-eginan-kai-i-synexeia-tis-syzitisis-gia-diavatiria-den-ofelei"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T14:59:00+00:00"/>
    <meta property="og:title" content="ΠτΔ: Λάθη έγιναν και η συνέχεια της συζήτησης για διαβατήρια δεν ωφελεί"/>
    <meta property="og:description" content="Λάθη έγιναν και ουδείς το αρνείται, δήλωσε ο Πρόεδρος της Δημοκρατίας, Νίκος Αναστασιάδης, ο οποίος είπε ότι οποιαδήποτε συνέχεια της συζήτησης για τα..."/>
  </head>
  <body>
    <article>
      <h1>ΠτΔ: Λάθη έγιναν και η συνέχεια της συζήτησης για διαβατήρια δεν ωφελεί</h1>
      <address><time datetime="2019-11-13T14:59:00+00:00">13 Nov 2019, 14:59</time> by <a rel="author">SigmaLive</a></address>
      <p><b>Λάθη έγιναν και ουδείς το αρνείται, δήλωσε ο Πρόεδρος της Δημοκρατίας, Νίκος Αναστασιάδης, ο οποίος είπε ότι οποιαδήποτε συνέχεια της συζήτησης για τα διαβατήρια δεν ωφελεί.<br/></b> <br/>Σε δηλώσεις του, προσερχόμενος το μεσημέρι στην Αρχιεπισκοπή Κύπρου όπου παρακάθισε σε γεύμα που παρέθεσε ο Αρχιεπίσκοπος Κύπρου με την ευκαιρία της ονομαστικής του εορτής, ο Πρόεδρος Αναστασιάδης είπε ότι δεν χρειάζεται περαιτέρω συζήτηση για το θέμα, προσθέτοντας ότι «αυτό το περί παγκοσμίου ρεζιλέματος κλπ το βιώνουμε μόνο στην Κύπρο».<br/> <br/>Όπως πρόσθεσε, «έγιναν παρατηρήσεις από διάφορα σώματα», συμπληρώνοντας πως «δεν πρέπει να δίδεται μεγαλύτερη έκταση από αυτή που ζούμε ή δημιουργούμε στην Κύπρο».<br/> <br/>Κληθείς να απαντήσει στις επικρίσεις που υπάρχουν ακόμα από κόμματα της αντιπολίτευσης που ζητούν έρευνα και ανάληψη πολιτικών ευθυνών, έστω και αν το Υπουργικό Συμβούλιο αποφάσισε αυστηρότερα μέτρα, ο Πρόεδρος Αναστασιάδης είπε ότι «το Υπουργικό Συμβούλιο έχει αποφασίσει και την έναρξη της διαδικασίας αφαίρεσης διαβατηρίων από όσους, με βάση το παλαιότερο σχέδιο, έδιδε μια ευχέρεια, η οποία απεδείχθη διάτρητη και έγιναν λάθη».<br/> <br/>«Την ίδια ώρα διορίστηκε και Επιτροπή και σε συνεννόηση με τον Γενικό Εισαγγελέα θα καθοριστούν και οι όροι της Επιτροπής».<br/> <br/>Απαντώντας σε άλλη ερώτηση, είπε ότι «συνέχεια της συζήτησης δεν νομίζω να ωφελεί, γιατί όλοι διαπιστώνουν ότι το σχέδιο έχει συμβάλει σημαντικά στην ανόρθωση της κυπριακής οικονομίας».<br/> <br/>«Λάθη έγιναν, ουδείς το αρνείται. Επομένως δεν χρειάζεται περαιτέρω συζήτηση. Αυτό το περί παγκοσμίου ρεζιλέματος κλπ το βιώνουμε μόνο στην Κύπρο», είπε.<br/> <br/>Κληθείς να σχολιάσει το γεγονός ότι η γιορτή του Αρχιεπισκόπου έγινε εν μέσω διαμαρτυριών, αφού μερίδα εκπαιδευτικών που βρέθηκε στην Αρχιεπισκοπή ζήτησε κατάργηση της ονομαστικής του αργίας, ο Πρόεδρος Αναστασιάδης είπε: «Έχω την εντύπωση ότι ο Μακαριωτάτος ο ίδιος έχει ζητήσει να καταργηθεί η ονομαστική του εορτή».<br/> <br/>«Συνεπώς», σημείωσε, «δεν υπήρχε λόγος να διαδηλώσουν για να καταργηθεί κάτι, το οποίο ο ίδιος ο Μακαριώτατος με πρωτοβουλία δική του, έχει εισηγηθεί».<br/> <br/>Πηγή: ΚΥΠΕ </p>
    </article>
  </body>
</html>