<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T14:17:00+00:00"/>
    <meta property="og:title" content="قیمت برق و شرایط استخراج رمزارزها اعلام شد"/>
    <meta property="og:description" content="به گزارش ایسنا، مصطفی رجبی مشهدی با بیان اینکه  این نرخ در ۸ ماه غیر گرم سال معادل ۵۰ درصد متوسط نرخ برق صادراتی یعنی ۴۸۰تومان خواهد بود و در ۴ ماه گرم سال یعنی از خرداد تا شهریور، دو برابر متوسط قیمت صادراتی برق محاسبه می‌شود، افزود: استفاده این مراکز از برق در ۳۰۰ ساعت سال که ساعات اوج بار است و قبلا توسط وزارت نیرو ابلاغیه می‌شود، ممنوع است."/>
  </head>
  <body>
    <article>
      <h1>قیمت برق و شرایط استخراج رمزارزها اعلام شد</h1>
      <address>
        <time datetime="2019-11-13T14:17:00+00:00">13 Nov 2019, 14:17</time>
      </address>
      <p>سخنگوی صنعت برق از تعیین قیمت برق استخراج رمزارزها خبر داد و گفت: قیمت برق این مراکز معادل متوسط نرخ برق صادراتی خواهد بود، که براین اساس این میزان ۹۶۵ تومان به ازای هر کیلووات ساعت تعیین شده است.</p>
      <p>به گزارش ایسنا، مصطفی رجبی مشهدی با بیان اینکه  این نرخ در ۸ ماه غیر گرم سال معادل ۵۰ درصد متوسط نرخ برق صادراتی یعنی ۴۸۰تومان خواهد بود و در ۴ ماه گرم سال یعنی از خرداد تا شهریور، دو برابر متوسط قیمت صادراتی برق محاسبه می‌شود، افزود: استفاده این مراکز از برق در ۳۰۰ ساعت سال که ساعات اوج بار است و قبلا توسط وزارت نیرو ابلاغیه می‌شود، ممنوع است.</p>
      <p>وی در مورد هزینه انشعاب عمومی برق این مراکز گفت: از این گروه از متقاضیان هزینه انشعاب عمومی دریافت نخواهد شد. به منظور تشویق فعالان تخفیفاتی هم در نظر گرفته شده است. در صورتی که این متقاضیان به صورت مجتمعی و با ظرفیت بالا فعالیت کنند، تا ۲۰ درصد تخفیف در سطوح انتقال  به آنها تعلق می‌گیرد. همچنین درصورتی که از استخرهای داخلی نیز استفاده کنند تا ۱۵ درصد تخفیف بیشتر شامل حال این مشترکان می‌شود. استفاده غیرمجاز از برق برای استخراج رمز ارز ممنوع است و برق تنها به متقاضیانی ارائه می‌شود که مجوز از وزارت صمت را داشته باشند.</p>
      <p>سخنگوی صنعت برق ادامه داد: همچنین برای کسانی که نسبت به شناسایی و اعلام مراکز غیرمجاز رمزارز اقدام کنند نیز پاداش‌هایی در نظر گرفته شده است که معادل ۲۰ درصد خسارت وارده توسط این مراکز به شبکه خواهد بود. با استفاده‌کنندگان غیرمجاز از برق نیز براساس قوانین موجود برخورد و به مراجع قضایی معرفی خواهند شد.</p>
      <p>رجبی مشهدی  با بیان اینکه امکان استفاه از برق نیروگاه‌های موجود برای استخراج رمزارز وجود ندارد و این کار ممنوع است، گفت: این گروه از متقاضیان در صورت تمایل می‌توانند نسبت به احداث نیروگاه جدید اقدام کنند که در این صورت نرخ سوخت این نیروگاه‌ها معادل  ۷۰ درصد نرخ گاز صادراتی خواهد بود.</p>
      <p>وی با اشاره به این که استخراج کنندگان رمزارز همچنین می‌توانند نسبت به استفاده از برق تولیدی نیروگاه‌های تجدیدپذیر برای این کار اقدام کنند، گفت: در صورت عدم استمرار برق تولیدی نیروگاه تجدیدپذیر، این مراکز می‌توانند از برق شبکه به عنوان پشتیبان استفاده کنند  که در این شرایط نرخ برق شبکه به قیمت تعیین شده در این مصوبه محاسبه خواهد شد.</p>
      <p>براساس این گزارش، استخراج ارز مجازی با گرم شدن هوا و افزایش میزان مصرف برق در تابستان به یکی از بحث‌های داغ تبدیل شد؛ به طوری که بخش قابل توجهی از افزایش مصرف برق به همین دلیل بود؛ موضوعی که استخراج کنندگان ارز مجازی آن را رد و ادعا کردند در ساعات اوج مصرف برق، دستگاه‌های خود را خاموش می‌کنند.</p>
      <p>آن‌ها البته از شفاف نبودن قانون گلایه داشتند و می‌گفتند در حالی که برخی افراد همچون دبیر شورای عالی فضای مجازی استخراج ارز مجازی را قانونی می‌دانند، برخی دیگر آن را غیرقانونی دانسته و حتی وزارت نیرو اقدام به جمع‌آوری مزارع ارز مجازی کرده است.</p>
      <p>
        <b>آیین‌نامه هیات وزیران</b>
      </p>
      <p>در نهایت معاون اول رئیس‌جمهوری در ۱۳ مردادماه، آیین‌نامه اجرایی استخراج فرآورده‌های پردازشی رمزنگاری‌شده در کشور را به منظور ایجاد بستری امن، کم هزینه، شفاف و پرسرعت برای تبادلات اقتصادی و به‌کارگیری با رویکرد تسهیل فضای کسب وکار را ابلاغ کرد.</p>
      <p>در این آیین‌نامه ضمن قانونی شمردن فعالیت ماینرها در ایران، حق و حقوقی برای آن‌ها در نظر گرفته و شرط و شروطی نیز برایشان گذاشته شد. در یکی از مهم‌ترین بندهای این آیین‌نامه ضمن این‌که استخراج رمزارز در آن به عنوان صنعت شناخته شد، به تعرفه استخراج رمزارزها اختصاص دارد که بر اساس آن مقرر شد تأمین برق متقاضیان استخراج رمزارزها صرفاً یا با دریافت انشعاب برق از شبکه سراسری یا با احداث نیروگاه جدید خارج از شبکه سراسری صورت گیرد.</p>
      <p>تعرفه برق متقاضیان استخراج فرآورده‌های پردازشی رمزنگاری شده رمزارزها (ماینینگ) با قیمت متوسط ریالی برق صادراتی با نرخ تسعیر سامانه نیما که توسط وزارت نیرو تعیین و اعلام می‌شود، محاسبه و اعمال خواهد شد.</p>
    </article>
  </body>
</html>