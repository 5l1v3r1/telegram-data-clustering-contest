<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/jiri-zimola-kandidaturu-za-zmenu-2020-nepotvrdil-ale-ani-nevyvratil-20191113.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T14:03:00+00:00"/>
    <meta property="og:title" content="Změní Zimola politický dres? Hysterie je zbytečná, tvrdí šéf jihočeské ČSSD"/>
    <meta property="og:description" content="Už od září letošního roku se množí informace o tom, že předseda jihočeské sociální demokracie Jiří Zimola hodlá spolu s několika dalšími členy ČSSD založit nové hnutí a pod jeho hlavičkou za rok kandidovat v krajských volbách."/>
  </head>
  <body>
    <article>
      <h1>Změní Zimola politický dres? Hysterie je zbytečná, tvrdí šéf jihočeské ČSSD</h1>
      <address><time datetime="2019-11-13T14:03:00+00:00">13 Nov 2019, 14:03</time> by <a rel="author">Lucie Váchová ,Martin Tröster</a></address>
      <p>Ještě 1. listopadu na otázku, za jakou stranu bude kandidovat, uvedl: „Na tuto otázku nebudu odpovídat. Jsem předseda jihočeské ČSSD a sociální demokracie tvoří kandidátní listinu. Nominační konferenci máme na konci března a do té doby jsou jakékoliv spekulace bezpředmětné.“</p>
      <p>Od té doby se ale situace poněkud změnila. Zimolův spolustraník David Slepička, radní v Týně nad Vltavou, požádal o založení hnutí Změna 2020. Podle Jiřího Zimoly je jeho kandidatura v krajských volbách pod značkou nového politického hnutí součástí strategie, kterou navrhl členům jihočeské sociální demokracie. „Neznamená to ale, že tato strategie bude schválena a neznamená to, že pod hlavičkou nového politického hnutí budu kandidovat. To je v tuto chvíli ještě předčasné. Hysterie kolem mého členství a vystupování ze strany je proto zbytečná a mám pocit, že je zneužívána těmi, kteří by se mne rádi zbavili,“ okomentoval situaci Jiří Zimola, podle kterého by nové politické uskupení mohlo na krajskou kandidátku přilákat i zajímavé osobnosti mimo sociální demokracii.</p>
      <p>
        <b>Hamáček: Kdo nevěří ČSSD, ať se rozhodne, za koho chce kandidovat</b>
      </p>
      <p>Pokud někdo nevěří značce ČSSD, měl by se rozhodnout, za koho chce ve volbách i politice vystupovat. V reakci na rozhodnutí předsedy jihočeské ČSSD Jiřího Zimoly kandidovat v příštím roce za nově založené hnutí Změna 2020 to dnes ČTK sdělil předseda strany Jan Hamáček. Strana je podle něj otevřená a počítá s tím, že v některých krajích bude kandidovat společně s nezávislými osobnostmi, vždy ale pod značkou ČSSD.</p>
      <p>Hamáček připouští kandidátky v rámci širších koaličních uskupení s nezávislými osobnostmi, se kterými strana sdílí společné hodnoty. Za příklad dal kandidaturu místopředsedy ČSSD Michala Šmardy v posledních komunálních volbách v čele uskupení s názvem Lepší Nové Město. "To může přispět k otevření a posílení ČSSD. Zakládání nových stran a hnutí je však něco jiného. Pokud někdo značce ČSSD nevěří, měl by se rozhodnout, za koho chce ve volbách i v politice bojovat," uvedl Hamáček.</p>
    </article>
  </body>
</html>