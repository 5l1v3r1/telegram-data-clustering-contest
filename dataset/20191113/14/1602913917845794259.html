<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/vicepremierul-raluca-turcan-va-coordona-activitatile-din-7-ministere-inclusiv-educatia-si-sanatatea-18578082"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T14:54:49+00:00"/>
    <meta property="og:title" content="Vicepremierul Raluca Turcan va coordona activităţile din 7 ministere, inclusiv Educaţia şi Sănătatea"/>
    <meta property="og:description" content="Premierul Ludovic Orban a decis ca viceprim-ministrul Raluca Turcan să coordoneze activităţile din Ministerele Educaţiei, Sănătăţii, Dezvoltării, Fondurilor Europene, Justiţiei, Culturii şi cel al Muncii pentru a duce la îndeplinire obiectivele din programul de guvernare."/>
  </head>
  <body>
    <article>
      <h1>Vicepremierul Raluca Turcan va coordona activităţile din 7 ministere, inclusiv Educaţia şi Sănătatea</h1>
      <address><time datetime="2019-11-13T14:54:49+00:00">13 Nov 2019, 14:54</time> by <a rel="author">Alexandru Costea, Mediafax</a></address>
      <p>Premierul Ludovic Orban a decis ca viceprim-ministrul Raluca Turcan să coordoneze activităţile din Ministerele Educaţiei, Sănătăţii, Dezvoltării, Fondurilor Europene, Justiţiei, Culturii şi cel al Muncii pentru a duce la îndeplinire obiectivele din programul de guvernare.</p>
      <p>"Începând cu data intrării în vigoare a prezentei decizii, în scopul asigurării îndeplinirii priorităţilor majore din Programul de guvernare, doamna Raluca Turcan, viceprim-ministru, coordonează activităţile din domeniile de responsabilitate aparţinând următoarelor ministere: Ministerul Educaţiei; Ministerul Sănătăţii; Ministerul Lucrărilor Publice, Dezvoltării şi Administraţiei; Ministerul Fondurilor Europene; Ministerul Justiţiei; Ministerul Culturii; Ministerul Muncii şi Protecţiei Sociale", arată o decizie publicată miercuri în Monitorul Oficial.</p>
      <p>Totodată, Raluca Turcan va coordona raporturile constituţionale dintre Guvern şi Parlament.</p>
      <p>În vederea îndeplinirii obiectivelor din programul de guvernare, Raluca Turcan va aviza şi va urmări să ducă la îndeplinire planurile de măsuri sectoriale elaborate de ministerele pe care le are în coordonare, mai arată decizia.</p>
      <p>De asemenea, vicepremierul îl va informa pe prim-ministrul Ludovic Orban în legătură cu aplicarea acestor prevederi.</p>
    </article>
  </body>
</html>