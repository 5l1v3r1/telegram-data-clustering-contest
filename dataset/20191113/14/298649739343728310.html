<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/13/golf-a-scuola-il-futuro-va-in-buca-pn_20191113_00226/"/>
    <meta property="og:site_name" content="Askanews"/>
    <meta property="article:published_time" content="2019-11-13T14:56:18+00:00"/>
    <meta property="og:title" content="Golf a scuola, il futuro va in buca"/>
    <meta property="og:description" content="Roma, 13 nov. (askanews) – La meglio gioventù va in buca. E quello che all’inizio rappresentava solo un sogno, per 50 piccoli alunni dell’Istituto Comprensivo Ardea 2, alle porte di Roma, è ora realtà. Il passo decisivo per diventare golfista è il superamento dell’esame delle regole: obiettivo raggiunto da parte di questi giovanissimi studenti che, […]"/>
  </head>
  <body>
    <article>
      <h1>Golf a scuola, il futuro va in buca</h1>
      <h2>Progetto Ryder Cup 2022: 50 piccoli studenti sul green</h2>
      <address>
        <time datetime="2019-11-13T14:56:18+00:00">13 Nov 2019, 14:56</time>
      </address>
      <figure>
        <img src="http://www.askanews.it/wp-content/uploads/2019/11/20191113_155611_D779AD23.jpg"/>
      </figure>
      <p>Roma, 13 nov. (askanews) – La meglio gioventù va in buca. E quello che all’inizio rappresentava solo un sogno, per 50 piccoli alunni dell’Istituto Comprensivo Ardea 2, alle porte di Roma, è ora realtà. Il passo decisivo per diventare golfista è il superamento dell’esame delle regole: obiettivo raggiunto da parte di questi giovanissimi studenti che, al GC Mare di Roma, attraverso un corso ufficiale con giudici-arbitri federali, hanno ottenuto l’handicap di gioco e sono entrati a tutti gli effetti nella “famiglia” del “green” grazie al progetto “Golf a scuola”, sempre più una realtà.</p>
      <p>Dalla teoria al campo pratica, dall’ora di educazione motoria ai primi swing, fino alla prova finale: superata. A completamento di un percorso didattico che si è sviluppato in maniera efficace sul territorio grazie alla collaborazione attiva e propositiva del circolo Mare di Roma e con il supporto del maestro Rolfe Passagrilli e l’esempio degli effetti benefici del golf testimoniato da Edoardo Biagi, Coordinatore del Settore Paralimpico FIG.</p>
      <p>L’iniziativa quadriennale della FIG, nel suo primo anno ha già abbracciato tutto il Paese, da Nord a Sud, coinvolgendo 32 istituti scolastici e 102 classi (Terza, Quarta e Quinta Primaria). Tra divertimento, inclusione sociale, istruzione e aggregazione. E questi sono gli effetti di un lavoro che parte da lontano e che ora può contare su nuovi, giovanissimi golfisti.</p>
      <p>Investire nel futuro, con i valori del golf come contributo all’educazione, per creare i golfisti di oggi e del domani. Allargando sempre di più gli orizzonti con l’obiettivo di coinvolgere, nel secondo anno del progetto che partirà da gennaio 2020, almeno 45 scuole e 140 classi. E far comprendere ancora meglio gli aspetti anche etici del golf tra importanza di regole, avversari e sana competizione. Coinvolgendo tutti, non solo l’universo della scuola, ma anche quello femminile (progetto Golf è Donna) e paralimpico (Golf4Autism).</p>
    </article>
  </body>
</html>