<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/black-friday-2019-paralela-45-reduceri-de-50-la-vacantele-din-2020-18579613"/>
    <meta property="og:site_name" content="BusinessMagazin"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Black Friday 2019: Paralela 45, reduceri de 50% la vacanţele din 2020"/>
    <meta property="og:description" content="Turoperatorul Paralela 45 lansează o campanie de reduceri speciale, de până la 50%, cu ocazia târgului naţional de turism şi a Black Friday. Discount-urile, cumulate cu cele din Early Booking, lansat încă din luna septembrie, sunt disponibile până pe 18 noiembrie în toate agenţiile din reţeaua naţională Paralela 45, pe portalul turoperatorului, pe site-ul eMag şi la standul de la târgul de turism."/>
  </head>
  <body>
    <article>
      <h1>Black Friday 2019: Paralela 45, reduceri de 50% la vacanţele din 2020</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://www.businessmagazin.ro/autor/andra-stroe" target="_blank">Andra Stroe</a></address>
      <h3>Black Friday 2019: Paralela 45, reduceri de 50% la vacanţele din 2020</h3>
      <p>Turoperatorul Paralela 45 lansează o campanie de reduceri speciale, de până la 50%, cu ocazia târgului naţional de turism şi a Black Friday. Discount-urile, cumulate cu cele din Early Booking, lansat încă din luna septembrie, sunt disponibile până pe 18 noiembrie în toate agenţiile din reţeaua naţională Paralela 45, pe portalul turoperatorului, pe site-ul eMag şi la standul de la târgul de turism.</p>
      <p>Pe platforma eMag, unde Paralela 45 participă la campania Black Friday pentru al doilea an consecutiv, turiştii pot găsi pe 15 noiembrie oferte pentru sejururi în Turcia, Grecia, Spania, circuite şi vacanţe cu transport individual.</p>
      <p>O vacanţă în Antalya, de exemplu, cumpărată până pe 18 noiembrie, poate costa de la 461 de euro/persoană, la un hotel de cinci stele. Un pachet pentru Heraklion, Creta, costă de la 368 de euro/persoană, la un hotel de trei stele, iar unul pentru Rodos, de la 373 de euro/persoană, la un hotel de patru stele.</p>
      <p>Statisticile Paralela 45 arată că în perioada de reduceri, fie că e Early Booking, Black Friday, târgul de turism ori campanii individuale de promoţii, cele mai multe vânzări sunt făcute de turişti cu vârsta între 24 şi 50 de ani, bine informaţi despre destinaţie. 70% dintre ei fac rezervarea online şi 55% achită tot online, 30% prin transfer bancar, 15% direct în agenţii sau la târgul de turism.</p>
      <p>Vânzările de Black Friday au reprezentat în ultimii doi ani aproximativ 45% din vânzările lunii noiembrie. Cele mai solicitate pachete cu ocazia Black Friday sunt pentru vacanţe în Turcia: 22%, Grecia insulară şi continentală: 15%, Spania: 12%, Sharm el Sheikh şi Hurghada: 9%, Tunisia: 7%, Italia: 5%, Cipru: 5%, circuite culturale în Europa: 15%, vacanţe exotice în Seychelles, Mauritius, Maldive, Dubai, vacanţe în Laponia: 10%.</p>
      <p>Turoperatorul Paralela 45 estimează că va încheia anul cu un volum de vânzări de 70 de milioane de euro, în creştere cu 20% faţă de anul trecut.</p>
    </article>
  </body>
</html>