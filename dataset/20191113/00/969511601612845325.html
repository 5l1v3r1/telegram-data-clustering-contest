<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/compania-din-romania-trimite-10-milioane-de-plicuri-in-fiecare-luna-18557174"/>
    <meta property="og:site_name" content="BusinessMagazin"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Compania din România trimite 10 milioane de plicuri în fiecare lună"/>
    <meta property="og:description" content="În epoca mesajelor instant, Pink Post, cel mai mare operator privat din România din punctul de vedere al volumelor livrate, expediază în fiecare lună peste 10 milioane de plicuri, iar compania şi-a bugetat..."/>
  </head>
  <body>
    <article>
      <h1>Compania din România trimite 10 milioane de plicuri în fiecare lună</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://www.businessmagazin.ro/autor/ioana-matei" target="_blank">Ioana Matei</a></address>
      <h3>Compania din România trimite 10 milioane de plicuri în fiecare lună</h3>
      <p>În epoca mesajelor instant, Pink Post, cel mai mare operator privat din România din punctul de vedere al volumelor livrate, expediază în fiecare lună peste 10 milioane de plicuri, iar compania şi-a bugetat creşteri şi în perioada următoare. Ce rol are digitalul în corespondenţa tradiţională?</p>
      <p>Cu peste 10 milioane de plicuri livrate în fiecare lună, Pink Post este cel mai mare operator privat de servicii poştale din România din punctul de vedere al volumelor livrate, potrivit informaţiilor trimise de reprezentanţii companiei. Pink Post oferă servicii poştale de trimitere a scrisorilor cu confirmare de primire sau scrisori simple, servicii de distribuţie neadresată, dar şi servicii de trimitere expres. În prezent, compania are 1.500 de angajaţi la nivel naţional, 60 de oficii poştale de distribuţie naţională şi o flotă auto formată din peste 200 de maşini. Cifra de afaceri obţinută anul trecut de Pink Post a ajuns la peste 16,6 milioane de euro, iar profitul operaţional la 1,3 milioane de euro. „Şi anul în curs este unul prosper, cu toate că am făcut o investiţie consistentă pentru dezvoltarea a trei servicii noi. Estimările ne arată că vom depăşi 2018 din punctul de vedere al cifrei de afaceri”, descrie Diana Tudor, director comercial al companiei, aşteptările lor pentru anul curent.</p>
      <p>Printre obiectivele Pink Post se numără furnizarea unor procese simple, standardizate şi controlabile, personalizate, managementul bazelor de date, al rapoartelor electronice de livrare şi retur. Cea mai recentă investiţie în acest sens a constat în dezvoltarea a trei servicii noi (Express by Pink Post, Round by Pink Post şi Izzy by Pink Post), axate pe mai multe tipuri de trimiteri, în special în regim de track &amp; trace (de urmărire – n.r.), apărute dintr-o nevoie a clienţilor, spune Diana Tudor. „Pentru că aveam deja centre în toate judeţele ţării, am decis să ne mărim flota auto pentru a creşte cantitatea de corespondenţă livrată, să modernizăm huburile din ţară şi să angajăm personal dedicat pentru fiecare serviciu în parte”, explică Tudor.</p>
      <p>În valoare totală de 1,5 milioane de euro, investiţiile au fost direcţionate înspre mărirea parcului auto, crearea aplicaţilor software pentru aceste servicii, echipamente specifice, modernizarea huburilor, precum şi în alocarea de personal specializat pentru aceste servicii: „După calculele noastre, vom ajunge la break-even în aproximativ un an”, spune Diana Tudor. </p>
      <p>Noile servicii au la dispoziţie un depozit central de 3.000 mp, trei huburi principale (Bacău, Cluj şi Sibiu), personal dedicat, 25 de rute de noapte proprii care asigură legătura între depozitul central şi toate filialele din ţară, dar şi alte facilităţi.</p>
      <p>Serviciul Express by Pink Post a fost creat cu scopul de a livra plicuri şi colete de mici dimensiuni destinatarului final în termen de 24/48 de ore de la preluare. Acest serviciu este disponibil în Bucureşti şi în alte 32 de reşedinţe de judeţ din cele 41, iar corespondenţa poate fi urmărită mulţumită sistemului track &amp; trace.</p>
      <p>Pentru livrarea corespondenţei interne între sediile centrale şi sucursale, agenţiile sau punctele de lucru ale aceleiaşi companii, Pink Post a creat serviciul Round by Pink Post, care include ridicări din diverse puncte prestabilite, după un orar specific (chiar şi de mai multe ori pe zi) şi livrarea în maximum 48 de ore. Prin Izzy by Pink Post oricine, indiferent dacă este persoană fizică sau firmă, poate trimite corespondenţă la nivel naţional, în termen de 3-4 zile, în funcţie de adresa de livrare.</p>
      <p>Reprezentanţii companiei descriu modul în care afacerea a luat naştere: povestea Pink Post a început, de fapt, în 2009, când Cristi Petcu a fondat compania de servicii poştale Total Post. Apoi, în 2011, Total Post a achiziţionat TCE Post, o companie înfiinţată în 2006, considerată principalul competitor pe piaţa serviciilor poştale din România. În iunie 2017, Total Post a anunţat fuzionarea cu Postmaster, companie deţinută până atunci de Austrian Post Group, pentru a-şi extinde operaţiunile şi cota de piaţă în România. În urma acestui pas, noua companie de servicii poştale a trecut printr-un proces de rebranding la finalul căruia s-a transformat în Pink Post.</p>
      <p>Când vine vorba despre provocările de pe piaţa care activează, principala problemă se leagă, potrivit Dianei Tudor, de scăderea volumelor de trimiteri prin poştă şi de publicitate adresată şi neadresată. „Aceste scăderi sunt rezultatul migrării către online şi SMS a serviciilor de facturare a utilităţilor, respectiv către TV şi social media a publicităţii. În aceste condiţii, provocarea constă în identificarea altor nişe de piaţă pentru servicii pliabile pe structura noastră, cum ar fi scrisorile cu valoare adăugată şi colete de mici dimensiuni, servicii care au fost dezvoltate recent”, explică Diana Tudor.</p>
      <p>De asemenea, piaţa de servicii poştale din România este foarte aglomerată pentru că pe aceasta există o paletă largă de jucători, de la unii mici şi mijlocii la alţii mari, observă Diana Tudor. „Aşa cum arată şi raportul ANCOM publicat toamna aceasta, Poşta Română este, în continuare, cel mai mare jucător din punctul de vedere al infrastructurii şi al numărului de angajaţi naţional. Pe de altă parte, Pink Post este lider din punctul de vedere al volumelor de trimiteri livrate din rândul operatorilor privaţi de servicii poştale”, adaugă ea.</p>
      <p>O altă problemă importantă, resimţită în ultimii ani, este cea a forţei de muncă: „Când vine vorba de curieri şi postaşi, atragerea de noi angajaţi şi reducerea fluctuaţiei personalului sunt aspecte care ne preocupă la momentul actual”, spune Diana Tudor.</p>
      <p>Diana Tudor lucrează în cadrul echipei Pink Post din 2010, când s-a angajat în funcţia de coordonator al filialei din Iaşi, de unde a evoluat treptat până în rolul actual, pe care îl ocupă de la începutul acestui an. A absolvit Facultatea de Administraţie Publică din Iaşi şi a lucrat anterior în cadrul unor retaileri din diverse domenii prezenţi pe plan local.</p>
      <p>Acţionarul majoritar al companiei este de Octavian Radu, proprietar al grupului Radu Holding, iar din boardul companiei fac parte Jeannine Penescu (CFO), Dan Roşu (director de reţea), Marius Petroiu (New Business) şi Cristi Petcu (CEO al companiei). </p>
      <hr/>
      <p>CONTEXT:<br/>Piaţa de servicii poştale din România este foarte aglomerată, pe aceasta există o paletă largă jucători, de la unii mici şi mijlocii la alţii mari; cea mai mare companie de pe această piaţă este Poşta Română.</p>
      <p>DECIZIE:<br/>O investiţie de 1,5 milioane de euro pentru trei servicii noi care au rolul de a moderniza şi extinde Pink Post.</p>
      <p>CONSECINŢE:<br/>Cele trei servicii noi vor genera venituri de 2,1 milioane de euro în 2020, potrivit unei analize realizate de reprezentanţii companiei.</p>
    </article>
  </body>
</html>