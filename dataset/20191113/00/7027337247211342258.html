<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698227/%D8%AC%D8%A7%DB%8C%DA%AF%D8%A7%D9%87-%D8%B4%D8%B4%D9%85-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C-%D8%AF%D8%B1-%D8%AA%D8%B9%D8%AF%D8%A7%D8%AF-%D8%B2%D9%86%D8%AF%D8%A7%D9%86%DB%8C%D8%A7%D9%86-%D8%AC%D8%B1%D8%A7%D8%A6%D9%85-%D8%BA%DB%8C%D8%B1%D8%B9%D9%85%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="جایگاه ششم خراسان رضوی در تعداد زندانیان جرائم غیرعمد"/>
    <meta property="og:description" content="مدیر نمایندگی ستاد دیه خراسان رضوی با اشاره به اینکه در سال گذشته بیش از 1000 زندانی جرائم غیرعمد در استان داشتیم، گفت: با کمک و مشارکت خیران این آمار کاهش یافته و اکنون با 526 زندانی در جایگاه ششم کشور قرار داریم."/>
  </head>
  <body>
    <article>
      <h1>جایگاه ششم خراسان رضوی در تعداد زندانیان جرائم غیرعمد</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036832_714.jpg"/>
      </figure>
      <p>مدیر نمایندگی ستاد دیه خراسان رضوی با اشاره به اینکه در سال گذشته بیش از 1000 زندانی جرائم غیرعمد در استان داشتیم، گفت: با کمک و مشارکت خیران این آمار کاهش یافته و اکنون با 526 زندانی در جایگاه ششم کشور قرار داریم.</p>
      <p>به گزارش ایسنا جواد غفاریان طوسی، مدیر نمایندگی ستاد دیه خراسان رضوی، در نشست خبری به رسم ابرار با موضوع کمک به زندانیان جرائم غیر عمد در محل اداره کل اوقاف و امور خیریه خراسان رضوی، بیان کرد: در سال گذشته  تعداد 1290 زندانی جرائم غیرعمد در استان داشتیم که تعداد 466 نفر از طریق طرح معسرین، 105 نفر بدون پرداخت وجهی و از طریق مشاوره مددکار ستاد دیه و زندان و تعداد 557 نفر با پرداخت بخشی و یا تمام دین، زمینه آزادیشان فراهم شده است.</p>
      <p>وی ادامه داد: از ابتدای سال جاری تاکنون نیز تعداد 639 نفر از زندانیان جرائم غیرعمد در استان نیز آزاد شده‌اند که تعداد 197 نفر از این افراد با پرداخت وجوه بلاعوض، تعداد 111 نفر از طریق مشاوره مددکاران ستاد دیه و زندان‌های استان و تعداد 331 نفر نیز توسط محاکم قضایی پذیرفته و آزاد شده‌اند.</p>
      <p>مدیر نمایندگی ستاد دیه خراسان رضوی اظهار کرد: زندان جای زندانیان جرائم غیرعمد نیست چرا که این افراد مجرم نیستند بلکه به دلایلی از جمله قصور و بی تدبیری اکنون گرفتار حبس شده و نیازمند کمک هستند.</p>
      <p>غفاریان طوسی تصریح کرد: هر چند زندانی شدن این افراد سوء سابقه برایشان محسوب نمی‌شود اما برچسب زندانی بودن روی آنان وجود دارد و اکثریت جامعه آنان را مجرم می‌پندارند که این نیز روی زندگی فردی و خانوادگی این افراد اثرات سوئی دارد.</p>
      <p>وی با بیان اینکه اکنون در استان 526 نفر زندانی جرائم غیرعمد هستند، اضافه کرد: ستاد دیه استان در طرح به رسم ابرار متولی حمایت از این زندانیان است تا در راستای آزادی آنان زمینه‌های لازم را فراهم آورد.</p>
      <p>مدیر نمایندگی ستاد دیه خراسان رضوی با اشاره به آیه 32 سوره مائده که خداوند می‌فرماید:« وَ مَنْ أَحْیاها فَکأَنَّما اَحیا النَّاسَ جمیعاً» هر کس نفسی را حیات بخشد مثل آن است که همه مردم را حیات بخشیده است، گفت: با توجه به نگاه اکثریت افراد جامعه، در واقع حیات اجتماعی زندانیان جرائم غیرعمد از آنان گرفته شده لذا برای حیات بخشیدن مجدد به آنان باید تلاش کنیم تا این افراد هم به زندگی عادی خود برگردند.</p>
      <p>غفاریان طوسی ابراز کرد: قبل از اجرای طرح نیز بعد از تهران دومین استان در بیشترین تعداد زندانیان جرائم غیر عمد بودیم اما با مشارکت خیران در گلریزان و با تلاش دست‌اندرکاران این امر امروز با تعداد 526 نفر بعد از استان گیلان و در جایگاه ششم هستیم.</p>
    </article>
  </body>
</html>