<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698192/%D9%88%DA%A9%DB%8C%D9%84-%D9%86%D8%AC%D9%81%DB%8C-17-%D8%A7%D8%A8%D9%87%D8%A7%D9%85-%D8%AF%D8%B1-%D9%86%D8%B8%D8%B1%DB%8C%D9%87-%D8%AC%D8%AF%DB%8C%D8%AF-%DA%A9%D8%A7%D8%B1%D8%B4%D9%86%D8%A7%D8%B3%DB%8C-%D9%BE%D8%B1%D9%88%D9%86%D8%AF%D9%87-%D9%86%D8%AC%D9%81%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="وکیل نجفی: 17 ابهام در نظریه جدید کارشناسی پرونده نجفی"/>
    <meta property="og:description" content="وکیل مدافع محمدعلی نجفی گفت: در نظریه جدید کارشناسی ( اسلحه و پزشکی قانونی) ۱۷ مورد ایراد و ابهام وجود دارد و ما این ابهامات را به دادگاه اعلام کردیم."/>
  </head>
  <body>
    <article>
      <h1>وکیل نجفی: 17 ابهام در نظریه جدید کارشناسی پرونده نجفی</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036774_451.jpg"/>
      </figure>
      <p>وکیل مدافع محمدعلی نجفی گفت: در نظریه جدید کارشناسی ( اسلحه و پزشکی قانونی) ۱۷ مورد ایراد و ابهام وجود دارد و ما این ابهامات را به دادگاه اعلام کردیم.</p>
      <p>حمید گودرزی در گفت و گو با ایسنا در این باره اظهار کرد: دادگاه باید ظرف مهلت ۷ روزه مقرر تقاضای رفع ابهام ما را پاسخ دهد ولی متاسفانه علاوه بر اینکه هنوز نظر دادگاه درباره پذیرش رفع ابهام اعلام نشده است، زمان رسیدگی مجدد پرونده را در ۶ آذرماه تعیین کرده و به ما ابلاغ هم شده است.</p>
      <p>وی افزود: به عنوان مثال یکی از ایرادات ما این است که ۶ کارشناس (۳ نفر کارشناس پزشکی قانونی و ۳ نفر کارشناس اسلحه) را تعیین کردیم ولی ۵ کارشناس نظر داده و نظر نفر آخر ضمیمه نظریه کارشناسی نیست.</p>
      <p>گودرزی با بیان اینکه نظریه کارشناسان اسلحه و پزشکی قانونی کلی است، گفت: کارشناسان اسلحه و پزشکی قانونی مشترکاً یک نظر را اعلام کرده اند و همه زیر آن را امضا کردند؛ در حالی که نظر هر کارشناس باید جداگانه اعلام شود. زیرا به طور طبیعی کارشناس پزشکی قانونی نمی‌تواند درباره مسائل مرتبط با اسلحه و نحوه شلیک گلوله و بالعکس آن نظر بدهد.</p>
      <p>وکیل مدافع محمدعلی نجفی تصریح کرد: یکی دیگر از ابهامات در نظریه این است که گفته اند شلیک گلوله در داخل وان بوده است؛ یعنی گفته اند مرحوم میترا استاد به عقب رفته و داخل وان افتاده است و بعد گلوله به بدنش اصابت شده است ؛ در حالی که اگر چنین بود داخل وان باید پر از خون می‌شد اما قطرات و لکه‌های ناچیزی از خون داخل وان بوده است که نشان می‌دهد اصابت گلوله خارج از وان بوده است.</p>
      <p>وی افزود: دیوان عالی کشور در نقصی که بیان کرده سوال مهمی دارد و گفته که "باید تصویر روشنی از علت اینکه اعلام شده گلوله به دست و سپس به قفسه سینه اصابت کرده برای ما روشن شود و چه دلیلی دارید که چنین استدلالی می‌کنید؟" دیوان عالی کشور صراحتاً پاسخ به این موضوع را خواسته است. قاضی محمدی کشکولی نیز دقیقاً از کارشناسان خواسته در همین مورد نظر بدهند اما کارشناسان در این ارتباط نظری نداده اند.</p>
      <p>وکیل مدافع محمدعلی نجفی گفت: در نظریه قبلی می گفتند که گلوله مستقیم شلیک شده ولی الان نظریه این است که گلوله غیرمستقیم اصابت شده است که در مبحث شبه عمد جای دفاع را باز می کند ولی ابهاماتی دارد.</p>
      <p>وی تصریح کرد: گلوله زیر استخوان ترقوه چپ اصابت کرده که نشان می‌دهد گلوله به صورت کج از بالا خورده است و در این باره باید پزشکی قانونی نظر بدهد زیرا اگر گلوله از دست خارج و به قسفه سینه اصابت می‌کرد به دلیل قدرت شلیک، از آن طرف بدن خارج می‌شد، در حالی که این نشان می‌دهد گلوله ابتدا به یک جای سفتی برخورد کرده و فشار و قدرتش گرفته شده و به صورت کج از بالا زیر استخوان ترقوه چپ خورده است. این سوالات دادرسی را شفاف می کند و این پرونده با ابهام روبرو ست و باید رفع شود.</p>
      <p>بر اساس این گزارش، میترا استاد -همسر دوم محمدعلی نجفی شهردار سابق تهران- صبح روز سه‌شنبه ۷ خرداد ماه با شلیک گلوله به قتل رسید و عصر همان روز نجفی به قتل همسرش اعتراف و انگیزه خود را اختلافات خانوادگی عنوان کرد.</p>
      <p>سه جلسه رسیدگی به پرونده قتل میترا استاد در شعبه ۹ دادگاه کیفری یک تهران به ریاست قاضی محمدی کشکولی برگزار شد.</p>
      <p>غلامحسین اسماعیلی سخنگوی قوه قضاییه در نشست خبری هشتم مرداد ماه ۹۸ از صدور رای پرونده قتل میترا استاد خبر داد و گفت: در کیفرخواست، سه عنوان اتهامی برای متهم عنوان شده قتل عمد، ایراد صدمه غیرموثر در قتل و همچنین نگهداری اسلحه غیرمجاز. دادگاه در دو موضوع متهم را مجرم تشخیص داده؛ «قتل عمد» را محرز دانسته و با توجه به تقاضای اولیای دم مبنی بر قصاص چون حق الناس است حکم به قصاص صادر کرده است. دادگاه در مورد «ایراد صدمه غیر موثر در قتل» رای برائت صادر کرده چون دادگاه بر خلاف دادسرا به این نتیجه رسید که صدمات وارده به مقتول «یک صدمه» بوده، دو تیر به او اصابت نکرده بلکه یک تیر ابتدائا به کف دست اصابت کرده، از دست عبور کرده و در قفسه سینه مقتوله جای گرفته است. به موجب قانون هر گاه ضربه، ضربه واحدی باشد هر چند جراحات متعدد باشد یک حکم صادر می شود و چون با اقدام واحد این عمل انجام شده، همان حکم اشد که «قصاص» است مورد حکم دادگاه قرار گرفته است. محمدعلی نجفی از اتهام دیگر تبرئه شده و در مورد «نگهداری سلاح غیر مجاز» هم دادگاه ایشان را به دو سال حبس محکوم کرده است.</p>
      <p>پس از اعلام رای، گودرزی وکیل مدافع نجفی گفت که به رای صادره مبنی بر قصاص و حبس موکلش اعتراض خواهد کرد.</p>
      <p>۲۳ مردادماه برادر میترا استاد نیز با انتشار پستی در صفحه اینستاگرام خود از اعلام رضایت از قصاص نجفی خبر داد.</p>
      <p>چند روز بعد، محمدعلی نجفی که در بازداشت بود با تودیع وثیقه از اوین آزاد شد.</p>
      <p>محمدجواد حشمتی رییس کل دادگستری استان تهران ۸ شهریورماه با بیان اینکه محمدعلی نجفی به زندان بازگشت، گفت: برابر ضوابط و مقررات قانونی هرچند با گذشت اولیای دم قصاص منتفی می‌شود ولی در مورد جنبه عمومی جرم قتل توسط دادگاه، حکم مقتضی صادر خواهد شد.</p>
      <p>نهایتا ۳۰ شهریورماه اعلام شد که حکم شعبه نهم دادگاه کیفری یک تهران در پرونده محمدعلی نجفی با اتهام قتل میترا استاد که برای تجدیدنظرخواهی به دیوان عالی کشورارسال شده بود، از سوی این مرجع قضایی نقض شد و برای رفع نقص تحقیقات و تکمیل آن به شعبه بدوی رسیدگی کننده به پرونده - شعبه ۹ دادگاه کیفری یک استان تهران- اعاده شد. نهایتا با حضور کارشناسان اسلحه و پزشکی قانونی و موکلم صحنه جرم مجددا بررسی شد.</p>
      <p>قاضی محمدی کشکولی رییس شعبه ۹ دادگاه کیفری یک استان تهران ۱۲ آبان ماه درباره آخرین وضعیت پرونده نجفی گفته بود: نظریه کارشناسی به وکلای طرفین پرونده ابلاغ شد و وکلا ۷ روز فرصت دارند که نظر کتبی خود را به ما اعلام کنند. اگر وکلا به نظریه کارشناسی اعتراضی داشتند باید هیات قضایی بررسی کند که آیا این اعتراضات قابل اجابت است یا نیست. بعد از طی این مراحل وقت دادرسی مجدد تعیین می شود و به پرونده رسیدگی می شود و دادگاه علنی خواهد بود.</p>
      <p>گودرزی ۱۸ آبان ماه از زمان رسیدگی مجدد به پرونده موکلش در آذرماه خبر داده بود.</p>
    </article>
  </body>
</html>