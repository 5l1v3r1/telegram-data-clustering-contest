<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698186/%DA%A9%D9%85%D8%A8%D9%88%D8%AF-15-%D9%85%DB%8C%D9%84%DB%8C%D9%88%D9%86-%D8%AE%D8%A7%D9%86%D9%87-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="کمبود 1.5 میلیون خانه در ایران"/>
    <meta property="og:description" content="تعداد واحدهای مسکونی موجود در کشور 22 میلیون و 800 هزار واحد است که این نشان از کمبود حدود 1.5 میلیونی مسکن در کشور دارد."/>
  </head>
  <body>
    <article>
      <h1>کمبود 1.5 میلیون خانه در ایران</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>تعداد واحدهای مسکونی موجود در کشور 22 میلیون و 800 هزار واحد است که این نشان از کمبود حدود 1.5 میلیونی مسکن در کشور دارد.</b>
      </p>
      <figure>
        <img src="https://cdn.asriran.com/files/fa/news/1398/8/22/1036754_820.jpg"/>
      </figure>
      <p>معاون هماهنگی امور عمرانی استانداری فارس با اشاره به کمبود حدود یک و نیم میلیون واحد مسکونی در کشور، اجرایی شدن طرح اقدام ملی را گامی موثر در رفع این کمبود طی فرآیندی چند ساله دانست.</p>
      <p>به گزارش ایسنا، محمودرضا رضایی کوچی، چهارشنبه در اجلاس مدیران صنعت ساختمان جنوب کشور در شیراز گفت: برگزاری این اجلاس که با حمایت استانداری فارس و همکاری بخش‌های مختلف محقق شد، گامی برای فراهم کردن زمینه‌های رونق ساخت و ساز خصوصا در بخش مسکن است.</p>
      <p>او هموار سازی مسیر سرمایه‌گذاری در این بخش و هدایت سرمایه‌گذاران به سمت نیازهای واقعی جامعه را از اهداف این اجلاس ذکر و خاطرنشان کرد: در این اجلاس محوریت بخش خصوصی اعم از تولید کنندگان مصالح ساختمانی، سازندگان، مجریان، مهندسان و به طور کلی حضور همه عناصر درگیر در بخش ساخت و ساز، از وجوه متمایز این اجلاس 2 روزه است.</p>
      <p>رضایی ادامه داد: در این اجلاس سیاست‌گذاران و برنامه‌ریزان حوزه مسکن گرد هم آمده‌اند تا در یک گفت‌وگوی چند جانبه فرصت‌های موجود در کشور را شناسایی کرده و زمینه به میدان آمدن همه ظرفیت‌ها و رونق ساخت و ساز را فراهم کنند.</p>
      <p>او با بیان اینکه در ایران 24 میلیون و 200 هزار خانوار زندگی می‌کنند، گفت: تعداد واحدهای مسکونی موجود در کشور 22 میلیون و 800 هزار واحد است که این نشان از کمبود حدود 1.5 میلیونی مسکن در کشور دارد.</p>
      <p>وی طرح اقدام ملی مسکن را از سیاست‌های اصلی دولت در شرایط کنونی کشور دانست و افرود: براساس این سیاست، دولت در قالب تامین تسهیلات و زمین سعی در تعادل بخشی به عرضه و تقاضای مسکن دارد.</p>
      <p>رضایی کوچی ادامه داد: در این طرح قرار است ۴۰۰ هزار واحد مسکونی در شهرهای مختلف احداث شود که ۲۰۰ هزار واحد آن در شهرهای جدید و ۱۰۰ هزار واحد در بافت‌های ناکارآمد و مابقی از طریق بنیاد مسکن انقلاب اسلامی ساخته می شود.</p>
      <p>معاون استانداری فارس با بیان اینکه گروه‌های واقعی نیازمند مسکن و دهک‌های پائین جامعه، هدف اصلی این طرح هستند، گفت: بررسی فرصت‌های سرمایه گذاری و ساخت و ساز در حوزه گردشگری و سلامت و صدور کالا و خدمات فنی مهندسی از دیگر موضوعاتی است که در این اجلاس به آن پرداخته می‌شود.</p>
      <p>افزایش سطح ارتباطات و هماهنگی بین مدیران تصمیم سازان حوزه ساختمان جنوب کشور، گسترش مراودات تجاری بین تولید کنندگان، خدمات دهندگان و مصرف کنندگان، امکان‌سنجی تعاملات و سرمایه گذاری های بین المللی و صدور کالا و خدمات فنی مهندسی، عارضه یابی طرح های دولت در حوزه صنعت ساختمان، تعیین فرصت‌های سرمایه‌گذاری در حوزه ساخت و ایجاد مشوق ها در بازار مسکن، معرفی طرح ها و پروژه های قابل سرمایه‌گذاری از جمله اهداف این اجلاس بود که معاون هماهنگی امور عمرانی استانداری فارس به آنها اشاره کرد.</p>
      <p>به گفته رضایی کوچی دومین روز این اجلاس شامل برنامه هایی با موضوعات فرصت سرمایه گذاری و حضور در کشورهای عراق و سوریه، صدور کالا و خدمات فنی مهندسی به کشورهای قطر و عمان و افغانستان، معرفی فرصت های سرمایه گذاری در بافت تاریخی شیراز، معرفی فرصت‌های سرمایه‌گذاری در شهر سلامت شیراز، معرفی فرصت های سرمایه گذاری شهرداری شیراز و ... است.</p>
    </article>
  </body>
</html>