<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/blog/the-outer-worlds-is-overrated-en-toch-leuk/"/>
    <meta property="og:site_name" content="Power Unlimited"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="The Outer Worlds is overrated en tóch een van de leukste RPG’s van 2019 "/>
    <meta property="og:description" content="In de war na het lezen van de titel? Ik eerlijk gezegd ook. Toch is er geen betere manier om deze game op dit moment te beschrijven. Laten we maar beginnen met het belangrijkste: The Outer Worlds is goed vermaak, duurt niet te lang en is vrij van grote bugs. Het is op zich al een zeldzaamheid te noemen dat alle drie van deze kwaliteiten in een RPG te vinden zijn. Klinkt al goed toch?"/>
  </head>
  <body>
    <article>
      <h1>The Outer Worlds is overrated en tóch een van de leukste RPG’s van 2019 </h1>
      <address><time datetime="2019-11-13T00:00:00+00:00">13 Nov 2019</time> by <a rel="author">Sam</a></address>
      <p>In de war na het lezen van de titel? Ik eerlijk gezegd ook. Toch is er geen betere manier om deze game op dit moment te beschrijven. Laten we maar beginnen met het belangrijkste: The Outer Worlds is goed vermaak, duurt niet te lang en is vrij van grote bugs. Het is op zich al een zeldzaamheid te noemen dat alle drie van deze kwaliteiten in een RPG te vinden zijn. Klinkt al goed toch?</p>
      <figure>
        <img src="https://cdn2.pu.nl/media/sam/the_outer_worlds/outer-worlds-1.jpg"/>
      </figure>
      <p>Als we echter wat dieper in gaan op de échte RPG-elementen van deze game zien we vooral een hoop zaken die.. nouja, gewoon ’OK’ zijn. Het verhaal? Onderhoudend, maar nooit écht meeslepend. De combat? Genoeg variatie, maar iets meer wapens was leuk geweest. Genoeg keuzes te maken? Absoluut, al zijn er maar een paar keuzes die écht een verschil lijken te maken. De wereld? Niet te groot met leuke verrassingen, maar soms ook verdacht leeg. Graphics en geluid? Prima aan te gluren, maar beiden zou ik niet ‘mooi’ willen noemen. Etc., etc.</p>
      <p>Kortom: het meeste van wat The Outer Worlds doet is niet heel bijzonder, maar wel gewoon ‘OK’. En dat is absoluut geen ramp. Zelfs bij relatief kleine RPG’s als deze is het een monsterklus om elk element tot in perfectie uit te werken. De truc is om alle aspecten goed genoeg uit te werken en het accent op een plek of twee weg te leggen. Een game hoeft niet op elk vlak te scoren met een omhaaltje. Zolang de kwaliteit over de gehele breedte afdoende is, kan je als studio jezelf toeleggen op het verder uitwerken van de belangrijkste zaken.</p>
      <figure>
        <img src="https://cdn2.pu.nl/media/sam/the_outer_worlds/theouterworlds5-noscale.jpg"/>
      </figure>
      <p>    </p>
      <p>En hier komt het onderscheidend vermogen van Obsidian aan het licht. De studio heeft zich duidelijk gefocust op de personages in deze game. Dat begint bij je eigen personage, wat middels een redelijk uitgebreide editor zowel op het gebied van uiterlijk alsmede innerlijk aan te passen is. Vooral dat laatste aspect is middels een effectief puntensysteem goed uitgewerkt. In meerdere playthroughs is het verschil tussen een charmante sniper en oliedomme knotszwaaier goed merkbaar. De echt leuke builds verschuilen zich echter achter vreemde combinaties. Je mag dan bijvoorbeeld sociaal onvaardig zijn, maar dankzij een hoge lockpick vaardigheid krijg je veelal toch waar je naar op zoek bent. En ondanks je afkeer voor wapens kan je dankzij sneak- en perception vaardigheden jezelf prima door de wereld bewegen zonder een ander geweld aan te doen.</p>
      <p>Kers op de taart zijn de andere personages die je tegen komt. Met name de NPC’s die niet met je meereizen zijn vaak goed uitgeschreven en bieden grappige en verrassende conversatie-opties. Zo is er een wetenschapper die je vraagt een laboratorium vol monsters en bandieten in te gaan om zijn baanbrekende onderzoek te redden. Omdat je jouw personage aardig wat kennis over wetenschap hebt meegegeven merk je echter al snel dat het niets meer is dan buitenaardse Viagra. Vervolgens kan je de beste man wel tien minuten met het schaamrood op de kaken laten uitleggen waarom hij het ontwikkelt en hem keer op keer vertellen ‘dat het vast voor persoonlijk gebruik is’.</p>
      <figure>
        <img src="https://cdn2.pu.nl/media/sam/the_outer_worlds/the_outer_worlds_20191016213202.jpg"/>
      </figure>
      <p>The Outer Worlds is dus ondanks een flinke dosis ‘meh’ op de juiste punten vermakelijk en memorabel. Het onderscheidt zich van andere RPG’s door een solide basis te leggen en de echte kwaliteit te reserveren voor slechts een paar puntjes. Daar is niks mis mee en dat verdient een prima eindcijfer. Toch moet ik eens een praatje gaan maken met collega Jurjen en andere reviewers, want een reviewcijfer van 78/100 had deze game ook eer aangedaan.</p>
    </article>
  </body>
</html>