<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773660,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="משרד התחבורה לתושבי הדרום שלא יכולים לבצע טסט לרכב: &quot;פנו למשטרה&quot;"/>
    <meta property="og:description" content="עקב מטחי הטילים בדרום, מכוני הרישוי באזור סגורים עד להודעה חדשה. בנוסף התושבים מרותקים לבתים. תושב אחד היישובים: &quot;המכונית המשפחתית שלנו מיועדת לעבור טסט עד שבת. אין סיכוי שאצליח להעביר אותה טסט בזמן&quot;"/>
  </head>
  <body>
    <article>
      <h1>משרד התחבורה לתושבי הדרום שלא יכולים לבצע טסט לרכב: "פנו למשטרה"</h1>
      <h2>עקב מטחי הטילים בדרום, מכוני הרישוי באזור סגורים עד להודעה חדשה. בנוסף התושבים מרותקים לבתים. תושב אחד היישובים: "המכונית המשפחתית שלנו מיועדת לעבור טסט עד שבת. אין סיכוי שאצליח להעביר אותה טסט בזמן"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">תומר הדר</a></address>
      <p>מה יעשו תושבי הדרום שאינם יכולים לעבור טסט לרכב? במשרד התחבורה מפנים דווקא אל משטרת ישראל.</p>
      <p>עקב המצב בדרום מצאו עצמם תושבי עוטף עזה במהלך הימים האחרונים במצב בעייתי: לפי הודעה רשמית שפרסם משרד התחבורה רק אתמול, מכוני הרישוי באזור הדרום סגורים עד להודעה חדשה. המשמעות: תושבי הדרום אינם יכולים לעבור את מבחן הרישוי. וגם אם היו המכונים פתוחים, רבים מהם אינם יכולים לצאת מפתח ביתם. לדברי יובל, תושב עוטף עזה: "המכונית המשפחתית שלנו מיועדת לעבור טסט עד שבת הקרובה. אתמול התכוננתי לגשת לבצע טסט אך מכוני הרישוי נסגרו. מהיום איני יכול כלל לצאת מפתח המקלט בגלל ההפגזות והסיכוי שלי לעבור טסט השבוע, לעזוב את משפחתי ולנסוע למכון רישוי בתל אביב שואף לאפס". </p>
      <figure>
        <img src="https://images1.calcalist.co.il/PicServer2/20122005/206913/YE0363526_l.jpg"/>
        <figcaption>אילוסטרציה <br/>צילום: גלעד קוולרצ'יק</figcaption>
      </figure>
      <p>לפי חוק, הנסיעה במכונית ללא טסט נחשבת לעבירה חמורה. כך,על פי סעיף 2 לפקודת התעבורה (שימוש אסור ברכב שאין לו רישיון בתוקף) מדובר בעבירה שעליה מוטל קנס של 250 שקל ושש נקודות - זאת במידה ומדובר בעבירה שחלה במהלך ארבעה חודשים ממועד פקיעת הרישוי. אך חמור מכך, במקרה תאונה עלולה חברת הביטוח להתנער מחבותה הביטוחית בתואנה שמדובר ברכב לא תקין. </p>
      <p>הליך הרישוי, התיעוד ונושא התקנות נמצא באחריות משרד התחבורה. נושא חידוש הרישיון מבוצע על ידי המשרד וגם הפיקוח על מכוני הרישוי. לעת עתה, כל עוד מכוני הרישוי בדרום הארץ סגורים ותושבי עוטף עזה נצורים בביתם, אין פתרון לנושא.</p>
      <p>ממשרד התחבורה נמסר: "אנא פנו למשטרה".</p>
    </article>
  </body>
</html>