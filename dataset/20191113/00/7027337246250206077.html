<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698234/%D8%AC%D9%87%D8%A7%D9%86%DA%AF%DB%8C%D8%B1%DB%8C-%D9%85%D8%B7%D9%85%D8%A6%D9%86%DB%8C%D9%85-%DA%A9%D9%87-%D8%B1%D9%88%D8%B2%D9%87%D8%A7%DB%8C-%D8%B1%D9%88%D8%B4%D9%86-%D9%81%D8%B1%D8%A7-%D8%AE%D9%88%D8%A7%D9%87%D9%86%D8%AF-%D8%B1%D8%B3%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="جهانگیری: مطمئنیم که روزهای روشن فرا خواهند رسید"/>
    <meta property="og:description" content="بیمارستان تخصصی و فوق تخصصی میلاد ارومیه با حضور معاون اول رییس‌جمهور مورد بهره برداری قرار گرفت."/>
  </head>
  <body>
    <article>
      <h1>جهانگیری: مطمئنیم که روزهای روشن فرا خواهند رسید</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036837_845.jpg"/>
      </figure>
      <p>بیمارستان تخصصی و فوق تخصصی میلاد ارومیه با حضور معاون اول رییس‌جمهور مورد بهره برداری قرار گرفت.</p>
      <p>به گزارش پایگاه اطلاع‌رسانی دولت، اسحاق جهانگیری عصر امروز (چهارشنبه) پس از ورود به استان آذربایجان غربی به همراه وزیر بهداشت، درمان و آموزش پزشکی ضمن افتتاح این بیمارستان از بخش های مختلف آن بازدید کرد.</p>
      <p>معاون اول رییس جمهور همچنین در آیین افتتاح این مرکز درمانی یکی از مصادیق عدالت اجتماعی را توسعه خدمات بهداشت و درمان دانست و گفت: بیمارستان میلاد ارومیه با سرمایه گذاری و همت تعدادی پزشک و بخش خصوصی ساخته شده و غیر دولتی بودن این بیمارستان یکی از نکات برجسته و مثبت آن است.</p>
      <p>وی با تاکید بر این که سیاست جدی دولت حمایت از سرمایه گذاری بخش خصوصی است، گفت: مقام معظم رهبری با ابلاغ اصل ۴۴ قانون اساسی کاری انقلابی، بزرگ و استثنایی در اقتصاد کشور انجام دادند که براساس آن هیچ سقف و محدودیتی برای سرمایه گذاری و رشد بخش خصوصی وجود ندارد.</p>
      <p>دکتر جهانگیری افزود: متاسفانه افراد تنگ نظری وجود دارند که چوب لای چرخ بخش خصوصی می گذارند اما این گونه اقدامات با سیاست های اقتصادی کشور، مصلحت جوانان و آینده کشور سازگار نیست.</p>
      <p>معاون اول رییس جمهور با اشاره به این که توان بودجه دولت اندک است تصریح کرد: نباید از بودجه دولت انتظار توسعه داشت چرا که در حقیقت بخش خصوصی است که می تواند در توسعه معجزه کند.</p>
      <p>وی با تاکید بر اینکه باید فرهنگ احترام و حمایت از سرمایه گذاران و بخش خصوصی در کشور ترویج شود، خاطر نشان کرد: باید دست کسانی که نسبت به تولید، سرمایه گذاری و ساخت مراکز درمانی اقدام می کنند را بوسید و زمینه فعالیت بیشتر را برای آنان فراهم کرد.</p>
      <p>دکتر جهانگیری ادامه داد: خوشبختانه هر گاه که خود پزشکان برای احداث بیمارستان اقدام کرده اند، تجهیزات و خدمات بسیار خوبی در مراکز درمانی احداث شده توسط آنان ارائه شده است.</p>
      <p>معاون اول رییس جمهور افزود: دولت علاقمند است شرایطی را فراهم کند که همه آحاد جامعه و حتی اقشار ضعیف نیز بتوانند از خدمات خوب و تجهیزات مناسب بهداشت و درمان بهره مند شوند که در همین راستا یک راهکار توسعه خدمات بیمه و بیمه مکمل است تا هر کس بتواند با پرداخت اندک از امکانات پزشکی و خدمات درمانی برخوردار شود.<br/>وی با اشاره به اهتمام و تمرکز دولت تدبیر و امید بر طرح تحول سلامت خاطر نشان کرد: دولت توانست با اجرای این طرح گام های موثری بردارد که بر اساس آن پرداخت هزینه های درمان از جیب مردم کاهش یافت و پزشکان متخصص در اقصی نقاط کشور فعال شدند.</p>
      <p>دکتر جهانگیری گفت: اخیراً نیز اجرای مرحله دیگر برای پوشش اجباری تمام کسانی که فاقد بیمه درمانی هستند آغاز شد و با قوت تا رسیدن به این هدف که هیچکس بدون بیمه درمانی باشد ادامه خواهد یافت.</p>
      <p>معاون اول رییس جمهور در بخش دیگری از سخنانش با تشکر از پزشکانی که احساس مسئولیت از منابع شخصی خودشان چنین بیمارستانی احداث کرده اند اظهار داشت: ایران و از جمله ارومیه ظرفیت ها و پتانسیل های زیادی برای جذب گردشگر در عرصه های تاریخی، فرهنگی و طبیعی دارد و این بیمارستان نیز می تواند در کنار دیگر ظرفیت ها در زمینه توریسم درمانی خدمات قابل توجهی ارائه کند.</p>
      <p>وی با بیان این که در مقطع فعلی به رونق توریسم و هر فعالیت دیگری که بتواند برای کشور منابع ارزی حاصل کند خیلی نیاز داریم، تصریح کرد: در جنگ اقتصادی امروز که آمریکا تلاش دارد تمام منابع ارزی ایران را از بین ببرد سربازان خط مقدم جبهه کسانی هستند که در زمینه جذب منابع ارزی تلاش می کنند.</p>
      <p>دکتر جهانگیری گفت: قطعاً شرایطی که آمریکایی ها در ماه های اخیر برای کشور پدید آورده و اخلالی در عرصه اقتصادی به کشور تحمیل کردند برای همیشه پایدار نخواهد ماند و با تلاش ها و تدبیر تمام مسئولان کشور بالاخره مجبور خواهند شد از این رویه خود دست بردارند و مطمئنیم این روزها به زودی به پایان خواهد رسید و روزهای روشن فرا خواهند رسید.</p>
      <p>معاون اول رییس جمهور در بخش دیگری از سخنان خود با بیان این که آذربایجان غربی از هر نظر الگو و نمونه است گفت: این استان با داشتن استعدادهای مختلف، جغرافیای منحصر بفرد و هم مرز بودن با سه کشور مهم همسایه و برخورداری ازظرفیت های گوناگون می تواند و باید یکی از استان های توسعه یافته باشد و بار مهمی از توسعه کشور را بر دوش بکشد.</p>
      <p>وی افزود: در مقطعی که تحریم های ظالمانه آمریکا علیه ملت ایران اعمال شده و تصور می کردند که می تواند اقتصاد کشور را دچار فروپاشی کنند، همت، صبر، تحمل و بزرگواری مردم و تلاش مدیران و خدمتگزاران ملت باعث شد که گردنه سخت و پیچ خطرناک را پشت سر گذاشته و از بسیاری محدودیت ها و تنگناها عبور کردیم که تصور می شد نمی توانیم به راحتی از آن عبور کنیم.</p>
      <p>دکتر جهانگیری با بیان اینکه آذربایجان غربی یکی از کانون های مهم صادرات، واردات و تعاملات مهم با دنیا است که می تواند نقش پراهمیتی در توسعه کشور ایفا کند.</p>
      <p>معاون اول رییس جمهور همچنین با گرامیداشت هفته وحدت و تبریک میلاد پیامبر اسلام (ص) گفت: ارومیه نماد وحدت، همزیستی، یکپارچگی، سلحشوری، آزادی و آزادگی است.</p>
      <p>وزیر بهداشت، درمان و آموزش پزشکی نیز در این مراسم با تاکید بر این که دولت نباید رقیب بخش خصوصی باشد بلکه باید گره گشای فعالیت بخش خصوصی شود، گفت: اولویت برای سرمایه گذاری در بخش سلامت با بخش خصوصی است اما این موضوع نباید باعث شود که استانداردهای سلامت و درمان را نادیده بگیریم.</p>
    </article>
  </body>
</html>