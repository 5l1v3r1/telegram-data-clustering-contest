<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698151/%D8%AA%D8%A7%DA%A9%DB%8C%D8%AF-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%A8%D8%B1-%D9%84%D8%B2%D9%88%D9%85-%D9%BE%DB%8C%D8%B1%D9%88%DB%8C-%D8%A7%D8%B2-%D8%AD%DA%A9%D9%85-%D8%AF%D8%A7%D8%AF%DA%AF%D8%A7%D9%87-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D8%AF%D8%B1-%D8%B1%D8%A7%D8%A8%D8%B7%D9%87-%D8%A8%D8%A7-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="تاکید سازمان ملل بر لزوم پیروی از حکم دادگاه بین‌المللی دادگستری در رابطه با تحریم‌های ایران"/>
    <meta property="og:description" content="بنابر گزارش پایگاه اینترنتی سازمان ملل، وی تصریح کرد: طبق یک قانون، ما از تمام کشورهای عضو می‌خواهیم تا از احکام صادر شده از سوی دادگاه بین‌المللی دادگستری (ICJ) پیروی کنند."/>
  </head>
  <body>
    <article>
      <h1>تاکید سازمان ملل بر لزوم پیروی از حکم دادگاه بین‌المللی دادگستری در رابطه با تحریم‌های ایران</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>بنابر گزارش پایگاه اینترنتی سازمان ملل، وی تصریح کرد: طبق یک قانون، ما از تمام کشورهای عضو می‌خواهیم تا از احکام صادر شده از سوی دادگاه بین‌المللی دادگستری (ICJ) پیروی کنند.</b>
      </p>
      <figure>
        <img src="https://cdn.asriran.com/files/fa/news/1398/8/22/1036636_879.jpg"/>
      </figure>
      <p>سخنگوی سازمان ملل از کشورها، ازجمله آمریکا خواست تا از حکم دادگاه بین‌المللی دادگستری برای رفع موانع صادر کردن دارو و تجهیزات پزشکی به ایران پیروی کنند.</p>
      <p>به گزارش ایسنا، فرحان حق سخنگوی سازمان ملل در نشست خبری خود در پاسخ به سوالی درباره اینکه دادگاه بین‌المللی دادگستری سال گذشته حکم داد که کشورها باید موانع صادرات دارو و تجهیزات پزشکی به ایران را بردارند اما اکنون 15 کودک ایرانی مبتلا به بیماری "ای بی" به دلیل تحریم‌های آمریکا جان خود را از دست داده‌اند، گفت که کشورها باید از این حکم تبعیت کنند.</p>
      <p>بنابر گزارش پایگاه اینترنتی سازمان ملل، وی تصریح کرد: طبق یک قانون، ما از تمام کشورهای عضو می‌خواهیم تا از احکام صادر شده از سوی دادگاه بین‌المللی دادگستری (ICJ) پیروی کنند.</p>
      <p>به گزارش ایسنا، ‌چندی است که بحث کمبود پانسمان‌های مورد نیاز بیماران پروانه‌ای خبرساز شده است. به گفته سید حمیدرضا هاشمی گلپایگانی، مدیرعامل خانه "ای‌بی" ۱۵ نفر از کودکان پروانه‌ای به دلیل همین کمبودها که ناشی از تحریم‌های آمریکایی است، جان باختند.</p>
      <p>هاشمی همچنین با ابراز تاسف از اعمال تحریم‌ها بر ملزومات پزشکی بیماران ای‌بی، اعلام کرده بود که "اگر پانسمان میپلکس در اختیار کودکان مبتلا به ای‌بی قرار نگیرد، آنها درد شدیدی را در اندام‌شان متحمل می‌شوند. بیماران ای‌بی، بی‌نهایت به این پانسمان نیازمند هستند و متاسفانه برای‌ آنها درمان جایگزینی هم وجود ندارد. امروز در شرایط تحریم این پانسمان‌ها، مجبور هستیم از پمادهای ترکیبی و گاز وازلینه‌های چرمی استفاده کنیم، این در حالی است که تمام این پانسمان‌ها یک دهم تاثیر پانسمان میپلکس را ندارند. "</p>
      <p>در همین رابطه، دکتر مهدی شادنوش، رییس مرکز پیوند و بیماری‌های وزارت بهداشت در گفت‌وگو با ایسنا با اشاره به وضعیت تامین پانسمان میپلکس برای بیماران ای‌بی، گفت: در این شکی نیست که تحریم‌های غیر انسانی و ناجوانمردانه آمریکا وجود دارد. آنها ادعا می‌کنند که غذا و دارو مورد تحریم قرار نگرفته، اما این دروغی است که از سوی آمریکایی‌های مطرح می‌شود.</p>
      <p>گفته می‌شود یک شرکت سوئدی تنها تولید کننده پانسمان‌های میپلکس در دنیاست که به دلیل تحریم‌های آمریکا صادرات آن به ایران را متوقف کرده است و از آنجایی که سهمیه کشورها برای دریافت این پانسمان‌های خاص محدود است، ایران بای تامین آنها از طرق دیگر با مشکلاتی روبرو است.</p>
    </article>
  </body>
</html>