<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698235/%D8%A8%D8%AF%D9%87%DB%8C%E2%80%8C%D9%87%D8%A7%DB%8C-%D8%B4%D8%B1%DA%A9%D8%AA%E2%80%8C%D9%87%D8%A7%DB%8C-%D9%BE%D8%AF%DB%8C%D8%AF%D9%87-3700-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="بدهی‌های شرکت‌های پدیده: 3700 میلیارد تومان"/>
    <meta property="og:description" content="مدیرعامل شرکت پدیده گفت: مجموعه بدهی شرکت‌های پدیده بالغ بر ۳۷۰۰ میلیارد تومان است."/>
  </head>
  <body>
    <article>
      <h1>بدهی‌های شرکت‌های پدیده: 3700 میلیارد تومان</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036838_695.jpg"/>
      </figure>
      <p>مدیرعامل شرکت پدیده گفت: مجموعه بدهی شرکت‌های پدیده بالغ بر ۳۷۰۰ میلیارد تومان است.</p>
      <p>به گزارش ایسنا؛ علی کریمی قدوسی در نشست ستاد تدبیر با موضوع شرکت پدیده در خصوص برگزاری مجمع شرکت پدیده، اظهار کرد: برای برگزاری این مجمع یک پیش فرض‌ها و اقداماتی باید صورت بگیرد تا برگزاری مجمع براساس روال قانونی و قانون تجارت به سرانجام برسد اولین کار در این زمینه تعیین تکلیف بدهی‌ مجموعه شرکت‌های پدیده است که چیزی بالغ بر ۳۷۰۰ میلیارد تومان به مجموعه اشخاص حقیقی، حقوقی و سیستم‌های بانکی است.</p>
      <p>وی ادامه داد: آن‌چه نسبت به مجموعه کار بدهی اشخاص تعیین تکلیف شده است هیچ ربطی به موضوع سهامداران پیدا نخواهد کرد یعنی سهامداران بدانند امنیت سرمایه و سهام‌شان کاملا محفوظ باقی مانده است.</p>
      <p>مدیرعامل شرکت پدیده اضافه کرد: سهام سهامداران کاملا محرز شده و کاردکس‌های آن بسته شده است و به زودی از طریق فرابورس تبدیل به سهام خواهیم کرد و مشکل سهامداران حتی به لحاظ قانونی و برگه سهام هم نسبت به سهام جبرانی حل خواهد شد.</p>
      <p>کریمی قدوسی افزود: ما از طریق آقای صادقیان که از مجرب‌ترین کارشناسان امور اقتصادی کشور هستند با بانک صادرات، موسسه اعتباری ملل و موسسه اعتماد ایرانیان برگزار کردیم و توانستیم بالغ بر ۲۰۰۰ میلیارد تومان از مبلغ ۳۷۰۰ میلیارد تومان را تعیین تکلیف کنیم که این مبلغ ارزش دارایی و سهام شرکت پدیده را رقم می‌زند که این‌ها در آینده باعث افزایش رقم سهام خواهد شد و به دارایی مجموعه سهامداران اضافه خواهد شد. در واقع این ۲۰۰۰ میلیارد تومان به دارایی های جدید شرکت تبدیل شده است.</p>
      <p>وی خاطرنشان کرد: از زمان صدور حکم تا امروز که حدود ۴۰ روز گذشته است من می‌توانم بگویم که همکارانم با سخت کوشی فرصت‌های لازم را به سرمایه تبدیل کردند. سهامداران باید اجازه بدهند مدیریت مجموعه به تلاش‌های خود تاجایی که به نتیجه برسد، ادامه بدهند چون سوالاتی است که ما هر روز باید پاسخ بدهیم و این امکان پذیر نیست و سرمایه گذاران با صرف وقتی که تاکنون شده است، اجازه بدهند تا برگزاری مجمع ما در دو جلسه گزارش تفصیلی ارائه خواهیم داد.</p>
      <p>مدیرعامل شرکت پدیده در خصوص اعلام سهام شرکت توسعه پدیده در فرابورس بیان کرد: سهام مجموعه شرکت توسعه به عنوان هلدینگ بعد از اینکه باقی مانده سهام مربوط به جبرانی‌ها تعیین تکلیف شد، به زودی به برگه سهام تبدیل خواهد شد و از طریق فرابورس اعلام خواهد شد باقی مانده سهام بعلاوه مقداری از سهام ابنیه در اختیار مجموعه طلبکاران قرار گرفت که امیدواریم بتوانیم گزارش تفصیلی آن را در مجمع خدمت سهامداران ارائه کنیم.</p>
      <p>کریمی قدوسی گفت: تشکیل کارگروه تعیین تکلیف مربوط به مطالبات اشخاص حقیقی و حقوقی از کارهای بسیار مهم شرکت بود و شرکت توانست با بهره‌گیری از نظرات افراد مجرب این کارگروه را تشکیل دهد که مورد تایید ستاد تدبیر هم قرار گرفت و ما توانستیم عمده مطالبات افراد را تعیین تکلیف کنیم، همچنین ما توانستیم کنتور مربوط به محاسبات بانک‌ها را از زمان صدور رای خاموش کنیم وگرنه روزانه این اعداد اضافه می‌شد و این به نفع سهامداران است.</p>
      <p>وی اعلام کرد: ما طبق قولی که به آقای استاندار و ستاد تدبیر دادیم تاریخ برگزاری مجمع را تا پایان آذر ماه قطعی کردیم و اطلاع رسانی خواهیم کرد و آگهی مربوط به برگزاری مجمع را از طریق رسانه ها اعلام خواهیم کرد تا سهامداران در مجمع از گزارشی که خدمتشان ارائه می‌شود، بهرمند شوند.</p>
      <p>مدیرعامل شرکت پدیده خاطرنشان کرد: هیچ زمینه ای برای اینکه هیچ تضییع حقوقی از مجموعه سهامداران انجام شود وجود ندارد و قطعا بعد از این منافع سهامداران بیشتر تامین خواهد شد.</p>
      <p>کریمی قدوسی بیان کرد: پدیده یک مجموعه مربوط به سهامداران و مردم است و هیچ پایگاه سیاسی و جناحی در آن‌جا تعریف نشده است و حقوق مردم باید به طور کامل استیفا شود. ما سعی می‌کنیم که پدیده را در مسیر اقتصادی اداره کنیم.</p>
      <p>وی گفت: ما از افق آینده پدیده هم غافل نشدیم و برای آینده شرکت خط‌مشی‌ها و استراتژی‌ها را با بهره گیری از یاری کارشناسان ترسیم کردیم. پدیده در آینده نزدیک به عنوان یک مجموعه عظیم اقتصادی چرخش راه خواهد افتاد و همان‌طور که آقای استاندار از بدو ورود به استان نوید آن را برای اشتغال و توسعه استان داده بودند، پدیده به صورت یک مجموعه نمونه در بیاید و در واقع فرصت‌های لازم را برای اشتغال به وجود بیاورد.</p>
      <p>مدیرعامل شرکت پدیده در خصوص فعالیت شرکت در آینده تصریح کرد: باید یک نقشه راهی برای آن ترسیم شود و این نقشه راه با بهره‌گیری از همه نخبگان و خبرگانی که در حوزه اقتصاد و کارآفرینی در کشور صاحب نظر هستند، انجام خواهد شد.</p>
      <p>کریمی قدوسی افزود: یک شورای راهبردی با حضور آقای استاندار برای پدیده شکل دادیم که اولین جلسات آن را هفته‌ آینده برگزار خواهیم کرد با کمک صاحب نظران و مشاورین نقشه راه آینده پدیده ترسیم خواهد شد، برای پشتیبانی این کار خط اعتباری بسیار خوبی را از طریق آقای استاندار پیگیری می‌کنیم feasible study طرح‌ها در حال تنظیم است در همین فاصله زمانی کارگروه‌ها شکل گرفته است تا بتوانیم کار طراحی اقتصادی پروژه‌ را به طریقی انجام دهیم که پروژه بتواند از داخل خود را اداره کند.</p>
      <p>وی ادامه داد: یک میلیون و ۱۰۰ هزار متر بارگذاری مجموعه پدیده در یک زمین ۵۲ هکتاری است به اضافه پروژه‌هایی که در کیش و جاهای دیگر برای آن ترسیم شده است و همه این‌ها باید به حرکات جدیدی برای مسائل اقتصادی و کارآفرینی تبدیل شود و این امکان و پتانسیل وجود دارد.</p>
      <p>مدیرعامل شرکت پدیده در خصوص خط اعتباری تخصیص یافته به شرکت پدیده بیان کرد:سقف کنسرسیوم ۵۰۰ میلیارد تومان بوده و درخواست برای ایجاد سقف تا ۱۰۰۰ میلیارد تومان به ریاست جمهوری داده شده است که در این خصوص آقای واعظی دستوراتش را صادر کرده‌اند و در این زمینه جلساتی با آقای دژپسند و مجموعه بانک‌ها برگزار خواهد شد و ما هم در آن‌جا برای ارائه طرح‌های اقتصادی مجموعه خواهیم بود.</p>
      <p>کریمی قدوسی اضافه کرد: بانک‌ها نیاز به طراحی اقتصادی مجموعه دارند و نمی‌توانند به صرف درخواست پول واریز کنند به طبع باید مجموعه توجیه اقتصادی طرح‌ها تهیه شود و در این زمینه اقدامات خوبی صورت گرفته است. یک خط اعتباری خوبی هم از طریق بانک مرکزی تعریف شده است.</p>
      <p>وی در خصوص نقش شورای عالی هماهنگی اقتصادی در تسهیلگری شرایط برای شرکت پدیده، خاطرنشان کرد: بخش عمده‌ای از گله‌های مربوط به مسائل قانونی را شورای هماهنگی اقتصادی حل خواهد کرد. امیدواریم ظرف هفته‌های آینده به نتیجه برسد.</p>
    </article>
  </body>
</html>