<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773674,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="פייבר מעלה את התחזית לכל השנה במעל ל-40%"/>
    <meta property="og:description" content="חברת תיווך השירותים המקוונת הישראלית הנסחרת בניו יורק הציגה הכנסות מעל הצפי בדוחות הרבעוניים; מיכה קאופמן, מנכ&quot;ל פייבר: &quot;אנו עושים צעדים גדולים בדרכנו לרווחיות. היוזמות האסטרטגיות האחרונות מדגישות את מנופי הצמיחה המרובים שלנו&quot;"/>
  </head>
  <body>
    <article>
      <h1>פייבר מעלה את התחזית לכל השנה במעל ל-40%</h1>
      <h2>חברת תיווך השירותים המקוונת הישראלית הנסחרת בניו יורק הציגה הכנסות מעל הצפי בדוחות הרבעוניים; מיכה קאופמן, מנכ"ל פייבר: "אנו עושים צעדים גדולים בדרכנו לרווחיות. היוזמות האסטרטגיות האחרונות מדגישות את מנופי הצמיחה המרובים שלנו"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">צלי גרינברג</a></address>
      <p>חברת תיווך השירותים המקוונת הישראלית Fiverr דיווחה היום (ד') על דוחותיה הכספיים לרבעון השלישי של שנת 2019 במסגרתם הציגה עלייה בהכנסות - גבוהות יותר מתחזית השוק, והעמקת ההפסד, שהיה נמוך ממה שהשוק חזה.</p>
      <p>החברה המקוונת, שהחלה להיסחר ב-13 ביוני השנה בבורסת ניו יורק, הכניסה 27.8 מיליון דולר ברבעון השלישי של 2019, המייצגים עלייה של 41.8% בהשוואה ל-19.6 מיליון דולר הכנסותיה ברבעון המקביל אשתקד, ועלייה לעומת תחזית השוק שהעמידה את הכנסות החברה על ממוצע של 26.09 מיליון דולר. החברה נסחרת בבורסת ניו יורק בשווי 675 מיליון דולר.</p>
      <figure>
        <img src="https://images1.calcalist.co.il/PicServer3/2019/06/13/913126/1NL.jpg"/>
        <figcaption>פייבר בפתיחת המסחר ביוני <br/>צילום מסך</figcaption>
      </figure>
      <p>החברה גם מדווחת כי העלתה את כמות הרוכשים הפעילים המשתמשים בשירותיה ל-2.26 מיליון משתמשים, נכון לסוף ספטמבר 2019, לעומת 1.95 מיליון רוכשים פעילים בסוף ספטמבר 2018. גם מחיר ההוצאה פר משתמש עלה ועמד על 163 דולר ללקוח, לעומת הכנסה של 141 דולר למשתמש בסוף הרבעון המקביל אשתקד. החברה מדווחת כי מדובר בעלייה בכל אחד מפרמטרים המכירה שלה.</p>
      <p>ההפסד הנקי החשבונאי (GAAP) של החברה עמד על 8.4 מיליון דולר או 0.26 דולר הפסד נקי חשבונאי למניה, לעומת 7.2 מיליון דולר או 1.1 דולר הפסד נקי חשבונאי למניה ברבעון המקביל אשתקד.</p>
      <p>ההפסד הנקי המתואם (NON GAAP) של החברה עמד על 4 מיליון דולר או 0.12 דולר הפסד נקי מתואם למניה, בהשוואה להפסד נקי מתואם של 3.8 מיליון דולר או 0.17 דולר למניה ברבעון המקביל. תחזית השוק העריכה טווח הפסד נקי של 0.16-0.29 דולר למניה.</p>
      <p>מיכה קאופמן, מנכ"ל החברה, מסר במסגרת הדו"חות כי "משמח לראות שהמשך ההשקעה שלנו בחוויית הפלטפורמה משתלמת. אנו עושים צעדים גדולים בדרכנו לרווחיות. היוזמות האסטרטגיות האחרונות מדגישות את מנופי הצמיחה המרובים שלנו".</p>
      <p> </p>
      <p>בעקבות התוצאות שהציגה החברה ברבעון השלישי היא מדווחת על העלאת התחזית להכנסותיה לשנת 2019 כולה בכ-40%-41% לטווח של 105.5 מיליון דולר עד 106.5 מיליון דולר, מתוכם היא חוזה הכנסות בטווח של 28-29 מיליון דולר ברבעון הרביעי השנה.</p>
      <p>החברה הציגה EBITDA מתואם שלילי של 4.4- מיליון דולר, לעומת EBITDA מתואם שלילי ברבעון המקביל אשתקד שעמד על 3.9- מיליון דולר. </p>
    </article>
  </body>
</html>