<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773632,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="ארה&quot;ב: נפתחה חקירה נגד שת&quot;פ גוגל עם ענקית הבריאות אסנשן"/>
    <meta property="og:description" content="משרד הבריאות האמריקאי יחקור העברת מידע רפואי רגיש של עשרות מיליוני אמריקאים מחברת אסנשן לידי גוגל. אסנשן מפעילה אלפי בתי חולים ומוסדות בריאות בארה&quot;ב"/>
  </head>
  <body>
    <article>
      <h1>ארה"ב: נפתחה חקירה נגד שת"פ גוגל עם ענקית הבריאות אסנשן</h1>
      <h2>משרד הבריאות האמריקאי יחקור העברת מידע רפואי רגיש של עשרות מיליוני אמריקאים מחברת אסנשן לידי גוגל. אסנשן מפעילה אלפי בתי חולים ומוסדות בריאות בארה"ב</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">שירות כלכליסט</a></address>
      <p>משרד הבריאות האמריקאי פתח בחקירה רשמית נגד גוגל, במרכזה שיתוף הפעולה שלה עם ענקית שירותי הבריאות Ascension Health.</p>
      <p>אסנשן פונה בעיקר לציבור הקתולי, ומפעילה כ-2,600 בתי חולים, מרפאות ומוסדות בריאות אחרים ב-23 ממדינות ארה"ב. השותפות בין השתיים, שנקראה "פרויקט נייטינגייל", כללה העברת מידע אישי כתוצאות בדיקות, אשפוזים, תיקים רפואיים, פרוגנוזות רפואיות ועוד, של כחמישים מיליון איש.</p>
      <figure>
        <img src="https://images1.calcalist.co.il/PicServer3/2019/01/06/874633/1NL.jpg"/>
        <figcaption>פרשת פרטיות חדשה. אילוסטרציה <br/>צילום: שאטרסטוק</figcaption>
      </figure>
      <p><a href="https://www.calcalist.co.il/internet/articles/0,7340,L-3773553,00.html">המקרה נחשף בתחילת השבוע</a>, ובתגובה טענו גוגל ואסנשן שהפרויקט בוצע בהתאם לחוקים בארה"ב ושולבו בו כלי אבטחה והגנת פרטיות. עתה תצא לדרך חקירה ראשונה בנושא, אותה תוביל יחידת זכויות האזרח במשרד הבריאות. החקירה מצטרפת לנוספות שמתבצעות נגד החברה, בתחומי ההגבלים העסקיים והפרטיות.</p>
      <p>לפי דיווח של רויטרס, מסרה גוגל שמידע אישי רפואי לא ישולב בשום צורה במידע צרכני שנאסף דרך מוצרי החברה הקיימים. לפי הערכות, שיתוף הפעולה בין שני הגורמים נועד להעמיק את פעילותה של גוגל בתחום שירותי הבריאות; לאחרונה הודיעה על רכישת יצרנית מוצרי המחשוב הלביש פיטביט, שאוספת ומנטרת נתוני כושר ובריאות - מהלך שיוכל לשפר את היצע שירותיה המקוונים של גוגל.</p>
    </article>
  </body>
</html>