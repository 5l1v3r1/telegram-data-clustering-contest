<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698163/%D9%85%D9%82%D8%AA%D8%AF%DB%8C-%D8%B5%D8%AF%D8%B1-%D8%A7%D9%86%D9%82%D9%84%D8%A7%D8%A8%DB%8C%D9%88%D9%86-%D8%B3%D8%A7%DB%8C%D9%87-%D8%AF%D8%AE%D8%A7%D9%84%D8%AA-%D9%86%DB%8C%D8%B1%D9%88%D9%87%D8%A7%DB%8C-%D8%AE%D8%A7%D8%B1%D8%AC%DB%8C-%D8%B1%D8%A7-%DA%A9%D9%86%D8%A7%D8%B1-%D8%A8%D8%B2%D9%86%D9%86%D8%AF-%D9%BE%D8%A7%D8%B1%D9%84%D9%85%D8%A7%D9%86-%D8%A7%D8%B5%D9%84%D8%A7%D8%AD%D8%A7%D8%AA-%D8%B1%DB%8C%D8%B4%D9%87%E2%80%8C%D8%A7%DB%8C-%D8%B1%D8%A7-%D8%A2%D8%BA%D8%A7%D8%B2-%DA%A9%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="مقتدی صدر: انقلابیون سایه دخالت نیروهای خارجی را کنار بزنند؛ پارلمان اصلاحات ریشه‌ای را آغاز کند"/>
    <meta property="og:description" content="مقتدی صدر از آن دسته از مردمی که سکوت کرده‌اند دعوت کرد به ایفای نقش بپردازند و از نیروهای مسلح خواست همانطور که موصل را (از اشغال تروریست‌های داعش) آزاد کردند، همانطور از مردم معترض نیز دفاع کنند."/>
  </head>
  <body>
    <article>
      <h1>مقتدی صدر: انقلابیون سایه دخالت نیروهای خارجی را کنار بزنند؛ پارلمان اصلاحات ریشه‌ای را آغاز کند</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>مقتدی صدر از آن دسته از مردمی که سکوت کرده‌اند دعوت کرد به ایفای نقش بپردازند و از نیروهای مسلح خواست همانطور که موصل را (از اشغال تروریست‌های داعش) آزاد کردند، همانطور از مردم معترض نیز دفاع کنند.</b>
      </p>
      <figure>
        <img src="https://cdn.asriran.com/files/fa/news/1398/8/22/1036685_995.jpg"/>
      </figure>
      <p>رهبر جریان صدر در عراق با انتشار بیانیه‌ای ضمن دعوت به ادامه اعتراض‌های مسالمت‌آمیز، از مردم خواست، هر گونه دخالت آمریکا و نیروهای خارجی را رد کنند و پارلمان نیز اصلاحاتی ریشه‌ای آغاز کند.<br/><br/>به گزارش فارس، «مقتدی الصدر» رهبر جریان الصدر امروز چهارشنبه در بیانیه‌ای، خواستار آغاز «اصلاحات ریشه‌ای» و «رد دخالت آمریکا» در امور عراق شد.</p>
      <p>الصدر در این بیانیه که در توییترش منتشر شد، ضمن دعوت مردم به «ادامه اعتراض‌های مسالمت‌آمیز» بر «شیوه‌های عقلانی که عراق را به خطر نیندازد و وارد خلأ [سیاسی] هولناک» نکند تأکید کرد و گفت، «انقلابیون باید سایه دخالت خارجی آمریکایی و غیر آن را و حتی دخالت برخی عناصری که پشت کیبورد رایانه‌ها نشسته‌اند و طبق برنامه‌های استعماری آمریکا و دیگران فعالیت می‌کنند، رد کنند... انقلابیون نباید متعرض هیئت‌های دیپلماتیک یا سفارت کشورهای غیراشغالگر شوند حتی با سر دادن شعار چرا که این از اخلاق و خصایص ما نیست».</p>
      <p>صدر در ادامه با دعوت از آن دسته از مردمی که سکوت کرده‌اند از آنان خواست به ایفای نقش بپردازند و از نیروهای مسلح خواست همانطور که موصل را (از اشغال تروریست‌های داعش) آزاد کردند، همانطور از مردم معترض نیز دفاع کنند.</p>
      <p>صدر در پایان سه خواسته مطرح کرد و گفت، (۱) پارلمان اصلاحات ریشه‌ای تصوی کند، مثل تغییر کمیساریای انتخابات و قانون انتخابات، یا بندهایی از قانون اساسی. (۲) کارمندان شریف با اعتصاب فراگیر ولو برای یک روز، به برادران انقلابی کمک کنند و (۳) ائمه جمعه در همه استان‌ها تظاهرات‌های مسالمت‌آمیز را رهبری کنند تا اصلاحات به صورت جدی و بدون تأخیر، اجرایی شود.</p>
      <p>اعتراضات در عراق از اول اکتبر آغاز شد. این اعتراضات به دلیل ایام اربعین حسینی برای چند روز متوقف و از بیست و پنجم اکتبر از سر گرفته شد. تاکنون نزدیک به سیصد نفر در شرایطی مبهم در جریان اعتراض‌های خیابانی جان باخته‌اند. برخی گزارش‌های خبری از فعالیت افراد مسلح ناشناس در میان معترضان سخن می‌گوید</p>
    </article>
  </body>
</html>