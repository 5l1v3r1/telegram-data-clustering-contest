<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773633,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="המחוזי אישר את מינוי עו&quot;ד אהוד סול ככונס הנכסים של פרטנר"/>
    <meta property="og:description" content="החברה נכנסת לתקופת ביניים עד להחלטה האם לאשר להאצ'יסון הסינית, שקיבלה מחיים סבן את מניות השליטה בחברה, לקבל היתר שליטה; האצ'יסון מבקשת למנות את דן אלדר ועמיקם כהן לדירקטורים כבר עתה, אולם חלק מהדירקטורים הנוכחיים מתנגדים"/>
  </head>
  <body>
    <article>
      <h1>המחוזי אישר את מינוי עו"ד אהוד סול ככונס הנכסים של פרטנר</h1>
      <h2>החברה נכנסת לתקופת ביניים עד להחלטה האם לאשר להאצ'יסון הסינית, שקיבלה מחיים סבן את מניות השליטה בחברה, לקבל היתר שליטה; האצ'יסון מבקשת למנות את דן אלדר ועמיקם כהן לדירקטורים כבר עתה, אולם חלק מהדירקטורים הנוכחיים מתנגדים</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">גולן חזני</a></address>
      <p>בית המשפט המחוזי בתל אביב אישר הבוקר (ד') את מינויו של עורך דין אהוד סול ככונס הנכסים של <a href="https://www.calcalist.co.il/stocks/home/0,7340,L-3959-1083484,00.html?quote=%D7%A4%D7%A8%D7%98%D7%A0%D7%A8">פרטנר</a>. החברה נכנסת לתקופת ביניים עד להחלטה האם לאשר להאצ'יסון הסינית, שקיבלה מחיים סבן את מניות השליטה בחברה, לקבל היתר שליטה.</p>
      <p><a href="https://www.calcalist.co.il/markets/articles/0,7340,L-3773398,00.html">לכלכליסט נודע לפני מספר ימים</a> כי האצ'יסון שבשליטת לי קא שינג מעוניינת בעו"ד סול ממשרד הרצוג פוקס נאמן שישמש ככונס הנכסים והנאמן של מניות השליטה בחברת פרטנר עד להתבהרות התמונה לגבי היתר השליטה של החברה הסינית.</p>
      <figure>
        <img src="https://images1.calcalist.co.il/PicServer3/2019/11/10/946335/20_l.jpg"/>
        <figcaption>עו"ד אהוד סול <br/>צילום: משה ברין</figcaption>
      </figure>
      <p>הדירקטוריון של החברה כולל היום 12 חברים, ביניהם שמונה נציגי סבן שמעונינים להתפטר. ארבעה אחרים הם דירקטורים חיצוניים ודירקטורים בלתי תלויים. עזיבה של נציגי סבן תשאיר את החברה עם ארבעה דירקטורים בלבד כשהמינימום הנדרש על פי התקנון של פרטנר הוא של שבעה דירקטורים.</p>
      <p>האצ'יסון מבקשת למנות את דן אלדר ועמיקם כהן לדירקטורים כבר עתה, אולם חלק מהדירקטורים הנוכחיים מתנגדים בטענה שאין עדיין להאצ'יסון היתר שליטה. במצב כזה עשויים להתמנות לחברה 2-3 דירקטורים בלתי תלויים חדשים ביוזמת הדירקטורים החיצוניים, אם כי האצ'יסון עשויה להתנגד לכך.</p>
    </article>
  </body>
</html>