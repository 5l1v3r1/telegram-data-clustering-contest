<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698201/%D8%AF%D8%B3%D8%AA%DA%AF%DB%8C%D8%B1%DB%8C-%D8%B4%DA%A9%D8%A7%D8%B1%DA%86%DB%8C%D8%A7%D9%86-%D8%BA%DB%8C%D8%B1-%D9%85%D8%AC%D8%A7%D8%B2-%D8%AF%D8%B1-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="دستگیری شکارچیان غیر مجاز در استان تهران"/>
    <meta property="og:description" content="فرمانده یگان حفاظت محیط زیست استان تهران گفت: در جریان عملیات گشت و پایش محیط بانان در مناطق تحت مدیریت استان تهران شش نفر شکارچی غیرمجاز دستگیر شدند و شش قبضه اسلحه شکاری کشف و ضبط شد."/>
  </head>
  <body>
    <article>
      <h1>دستگیری شکارچیان غیر مجاز در استان تهران</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036784_145.jpg"/>
      </figure>
      <p>فرمانده یگان حفاظت محیط زیست استان تهران گفت: در جریان عملیات گشت و پایش محیط بانان در مناطق تحت مدیریت استان تهران شش نفر شکارچی غیرمجاز دستگیر شدند و شش قبضه اسلحه شکاری کشف و ضبط شد.</p>
      <p>محمدرضا خویشتندار در گفت و گو با ایسنا با اشاره به اینکه ماموران یگان حفاظت محیط زیست استان تهران در جریان گشت و کنترل مناطق آزاد و تحت مدیریت سازمان محیط زیست، روز گذشته به یک دستگاه خودرو رونیز مشکوک شدند، اظهار کرد: پس از متوقف کردن خودرو و بازرسی آن ماموران چهار اسلحه شکاری از چهار متخلف کشف و ضبط کردند.</p>
      <p>فرمانده یگان حفاظت محیط زیست استان تهران با بیان اینکه با گشت، پایش و کنترل مستمر محیط‌بانان زیستگاه‌های حیات وحش استان برای شکارچیان ناامن است و در صورت مشاهده تخلف شکار و صید ضمن کشف و ضبط شکار و ادوات آن برابر قانون با متخلفان برخورد می‌شود، گفت: شهروندان در صورت مشاهده هرگونه تخلف زیست محیطی مانند شکار و صید پرندگان و حیوانات وحشی موضوع را با شماره تلفن های ۷۷۳۵۹۵۶۴ و سامانه ۱۵۴۰ یگان حفاظت محیط زیست استان تهران اطلاع دهند.</p>
      <p>فرشاد فیروزنیا - سرپرست اداره حفاظت محیط زیست شهرستان فیروزکوه - نیز به ایسنا گفت: ماموران یگان حفاظت محیط زیست این شهرستان روز گذشته حین گشت و کنترل منطقه حفاظت شده کاوه‌ده در روستای حصاربن به دو نفر از اهالی روستا که قصد شکار داشتند برخورد کردند، تصریح کرد: ماموران بلافاصله اقدام به دستگیری متخلفان کردند و یک قبضه اسلحه کمرشکن و تعداد چهار تیر فشنگ سلاح مربوطه و یک دستگاه دوربین چشمی از آن‌ها کشف و ضبط شد.</p>
      <p>فیروزنیا با اشاره به اینکه ماموران مستقر در محیط بانی تنگه واشی نیز با همکاری  نیروی انتظامی یک قبضه سلاح کمرشکن تک لول پنج تیر پران غیر مجاز را نیز کشف و ضبط کردند، تصریح کرد: متخلفان پس از تشکیل پرونده جهت سیر مراحل قانونی به مراجع قضایی معرفی می‌شوند.</p>
    </article>
  </body>
</html>