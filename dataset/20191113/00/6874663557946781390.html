<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773679,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="&quot;המדינה מצפה מראשי הערים לתכנון ארוך טווח אבל לא עושה זאת בעצמה&quot;"/>
    <meta property="og:description" content="כך טוענת ראשת העיר יהוד-מונוסון יעלה מקליס. לדבריה, אחת הסיבות לכך היא חוסר משילות ותחילופה מהירה של שרים; ראש עיריית אילת: &quot;אנחנו מנסים לקדם תוכניות התחדשות עירונית אבל נושא הקרקע המשלימה נותר לא ברור&quot;"/>
  </head>
  <body>
    <article>
      <h1>"המדינה מצפה מראשי הערים לתכנון ארוך טווח אבל לא עושה זאת בעצמה"</h1>
      <h2>כך טוענת ראשת העיר יהוד-מונוסון יעלה מקליס. לדבריה, אחת הסיבות לכך היא חוסר משילות ותחילופה מהירה של שרים; ראש עיריית אילת: "אנחנו מנסים לקדם תוכניות התחדשות עירונית אבל נושא הקרקע המשלימה נותר לא ברור"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">דותן לוי</a></address>
      <p>בישראל אין תכנון ארוך טווח, כך טענו ראשי הערים אילת יהוד-מונוסון בכנס של ארגון הקבלנים והבונים מחוז תל אביב והמרכז שנערך באילת. למרות הריחוק הגיאוגרפי בניהן, בשתי הערים עולות בעיות דומות, לדברי ראשת עיריית יהוד-מונוסון, יעלה מקליס, בישראל חסרה ראיה ארוכת טווח בתכנון וההשלכות הן היעדר ראיה של כל המרכיבים.</p>
      <p>"מדברים על מספרי יחידות דיור, על תמ"אות אבל איפה התשתיות? הכל נעשה טלאים טלאים, זה בעייתי ברמה הארצית", אמרה מקליס. לדבריה, אחת הבעיות היא שאין משילות. "מאז 2013 במשרד הפנים התחלפו 5 שרים. צריך ליצור מחויבות וחזון ארצי, למה בערים אנחנו יכולים לעשות תוכנית אב כוללת ומדינת ישראל שמדברת על הכפלת יחידות הדיור לא עשתה תוכנית שמספקת את כל הפתרונות?".</p>
      <figure>
        <img src="https://images1.calcalist.co.il/PicServer3/2018/05/01/814029/CAL089798_l.jpg"/>
        <figcaption>ראשת עיריית יהוד-מונסון, יעלה מקליס <br/>צילום: דוברות עיריית יהוד- מונוסון</figcaption>
      </figure>
      <p>מאיר יצחק הלוי, ראש עיריית אילת אמר, "ב-16 השנים שבהן אני מכהן כראש עירייה עברתי יותר מ-10 שרים בכל אחד מהמשרדים, זו נקודת פתיחה שממנה קשה מאד לקדם דברים".</p>
      <p>אחת מנציגי היזמים בכנס, עדית גבע, מנכ"לית חברת נדל"ן שלום את נתן, אמרה כי ב-1991 היתה התגייסות לאומית לטובת בנייה לעלייה מרוסיה וזה עבד. "שינוי צריך להגיע מלמעלה ולכן המדינה צריכה להתגייס ולהכניס את היד לכיס. זה נכון שאין תשתיות אבל גם כשמבקשים לקדם תוכנית רחבה של פינוי בינוי מגלים שברשויות אין מי שיקדם את זה, כל הזמן יש דרישות חדשות".</p>
      <figure>
        <img src="https://images1.calcalist.co.il/PicServer3/2019/09/22/936988/5_l.jpg"/>
        <figcaption>מאיר יצחק הלוי, ראש עיריית אילת <br/>צילום: אוראל כהן</figcaption>
      </figure>
      <p>יהודה כתב, יו"ר ארגון הקבלנים והבונים מחוז תל אביב והמרכז וסגן נשיא התאחדות הקבלנים בוני הארץ התייחס לכובעו השני כיזם: "ב-1995 רציתי להקים מלון באילת, לקח לי 15 שנה לאשר שם תב"ע ועברתי את כל הועדות בישראל, הגעתי פעמיים לועדה הארצית לתכנון ובניה ושם למדתי את המערכת גם בתכנון וגם במשפט. היום הדברים השתנו ורוצים לבנות את שדה התעופה בעיר, אבל עדיין הדברים זזים לאט. שיטת הממשל לא מאפשרת לקדם תוכניות, אין שיטה ואין דרך, וזו בעיה. בארה"ב אני פעיל מ-1994, אתה נכנס לאתרי בניה שיש בהם את כל התשתיות לפני הבנייה".</p>
      <p>מקליס: "את הסדר עושים חלק מראשי הערים, לפני 5 שנים עצרתי את כל תוכניות ההתחדשות העירונית בעיר כי כל אחד תכנן ועשה מה שהוא רוצה. הדיירים היו אומללים כי היו בטוחים שבקרוב יבנו להם דירה חדשה וזה לא היה המצב ברוב הפרויקטים. בנינו ארגז כלים שמגדיר איך עושים התחדשות עירונית ביהוד-מונסון, כולל המכפיל שניתן לקבל עבור כל דירה שהורסים. המכפיל הזה לא נקבע באופן שרירותי אלא לאחר בדיקה מעמיקה. זה יצר סוג של וודאות, יחד עם קרקע משלימה שדרשנו וקיבלנו".</p>
      <p>כתב התייחס לנושא הקרקע המשלימה ואמר, כי למרות שזה נושא שמדברים עליו הרבה זה משהו שמאד קשה לבצע, אין הוראות ביצוע לכך. "יש כאן בעיה כי ברגע שותמ"ל רץ ומאשר תוכנית לפני שהקצו קרקע משלימה זה דבר שאסור שיקרה. צריך שתהיה קרקע משלימה לפני שהתב"ע קיבלה תוקף".</p>
      <p>יצחק הלוי: "כדי לייצר פתרונות רחבים, אני נוהג לשוחח עם היזמים והתושבים על כל מה שקורה במרחב העירוני ולא רק במתחם שלהם, זה הכרחי לקידום התוכנית ולהבנת המגבלות והצרכים".</p>
    </article>
  </body>
</html>