<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/neka-krene-licitacija-veljko-paunovic-i-11-njegovih-saradnika-ostali-bez-posla-u-cikagu/342396"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Neka krene licitacija: Veljko Paunović i 11 njegovih saradnika ostali bez posla u Čikagu"/>
    <meta property="og:description" content="Novi gazda smenio srpskog trenera"/>
  </head>
  <body>
    <article>
      <h1>Neka krene licitacija: Veljko Paunović i 11 njegovih saradnika ostali bez posla u Čikagu</h1>
      <h2>Novi gazda smenio srpskog trenera</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">Dejan Stanković</a></address>
      <p>Te 2015. <b>Veljko Paunović</b> je imao imidž trenera kome je svet na dohvat ruke. Imidž, ali ne i ponude. Doduše, <b>Tomislav Karadžić</b> mu je nakon osvajanja Mundijalita sa Orlićima nudio da preuzme reprezentaciju Srbije rashodovanu posle mandata <b>Dika Advokata</b> i <b>Radovana Ćurčića</b>, pominjalo se da je Partizan hteo da ga dovede nakon rastanka sa <b>Zoranom Milinkovićem</b>, Panatinaikos je zvao u Grčku, Videoton u Mađarsku, Almerija u Segundu, milione su nudili šeici iz Saudijske Arabije, selektorsku funkciju su mu nudili i u Nigeriji...</p>
      <p>I onda šok: <b>Veljko Paunović</b> je izabrao Čikago Fajer i MLS ligu i suštinski sam sebe izrbisao iz priča o iole ozbiljnijim evropskim “kombinacijama“. Novembra 2015. je Čikago viđen kao apsolutni pobednik borbe za potpis jednog od najtalentovanijih trenera na planeti.</p>
      <p>Četiri godine kasnije situacija je nešto drugačija, a <b>Paunović</b> bez angažmana!</p>
      <p>Čikago je i zvanično saopštio da je raskinuo ugovor sa srpskim trenerom i čak 11 njegovih saradnika. Pored <b>Paunovića</b> saradnja je okončana i sa pomoćnim trenerima <b>Markom Mitrovićem</b> i <b>Erikom  Gerigom</b>, trenerom golmana <b>Aleksandrom Sarićem</b>, kodicionim <b>Rafaelom Fevrom</b>, direktorom “performansi“, šta god to bilo, <b>Petrom Milčanovićem</b>, video analitičarem <b>Nenadom Babićem</b>, menadžerom za opremu – pretpostavićemo ekonomom? – <b>Brajanom Sauerom</b>, njegovim asistentom <b>Huanom Areolom</b>, “atletskim trenerom“ <b>Ridom Vitnijem</b>, pa njegovom asistentkinjom<b> Hilari Bel</b>, kao i maserom <b>Stivenom Borouzom</b>.</p>
      <p>Sa fudbalske strane, donekle očekivano, posebno nakon što je u septembru klub preuzeo novi gazda <b>Džo Mansueto</b> i bez obzira na to što je generalni menadžer <b>Nelson Rodrigez</b> nedavno rekao da će <b>Paunović</b> ostati na klupi kluba iz Ilinoja. I sam<b> Paunović</b> je bio rad, ali rezultati mu nisu išli na ruku. <b>Paunović </b>je za četiri godine u Vetrovitom gradu upisao 41 pobedu, 58 nerešenih i 37 poraza, uspeo je da u klub privoli zvezdu kakva je <b>Bastijan</b> <b>Švajnštajger</b>, zajedno su 2017. stigli do plej-ofa MLS lige, ali kad se očekivala nadogradanja - rezultata nije bilo. <b>Švajnštajger</b> sad ide u penziju, a i <b>Nemanja Nikolić</b> je već najavio odlazak iz Čikaga.</p>
      <p>Čekamo da vidimo gde će <b>Nikolić</b>, ali još više gde će <b>Paunović</b>. I u MLS ligi ima slobodnih mesta, pošto trenere traže i Njujork Siti, Orlando Siti, Montreal Impakt, Real Solt Lejk, pa i novi član Inter Majami. Najradije bismo ipak <b>Paunovića</b> videli u Evropi. Jer da se ne lažemo, fudbal “preko bare“ nije isti sport. Bukvalno. A pre ove leve avanture u MLS-u je <b>Paunović</b> ipak pokazao da ima potencijal za mnogo više.</p>
      <p>(FOTO: Reuters)</p>
    </article>
  </body>
</html>