<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698132/%D8%A8%D8%B1%D8%A7%D9%86%DA%A9%D9%88-%D9%85%D8%B0%D8%A7%DA%A9%D8%B1%D9%87-%D8%B1%D9%88%D8%AF%D8%B1%D8%B1%D9%88-%D8%A8%D8%A7-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%87%D8%B1%DA%AF%D8%B2-%D8%A7%D9%85%DB%8C%D8%AF%D9%88%D8%A7%D8%B1%D9%85-%D8%AF%D8%B1-%D9%81%DB%8C%D9%81%D8%A7-%D8%A8%D8%B1%D9%86%D8%AF%D9%87-%D8%B4%D9%88%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="برانکو: مذاکره رودررو با پرسپولیس؟ هرگز، امیدوارم در فیفا برنده شوند!"/>
    <meta property="og:description" content="کی از مشکلاتی که در قرارداد برانکو وجود دارد مربوط به پرداخت مالیات قرارداد این مربی از سوی پرسپولیس است. پرسپولیسی‌ها پذیرفته‌اند که مبلغ مالیات قرارداد برانکو را بپردازند که این هم مبلغ کمی نمی‌شود."/>
  </head>
  <body>
    <article>
      <h1>برانکو: مذاکره رودررو با پرسپولیس؟ هرگز، امیدوارم در فیفا برنده شوند!</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>کی از مشکلاتی که در قرارداد برانکو وجود دارد مربوط به پرداخت مالیات قرارداد این مربی از سوی پرسپولیس است. پرسپولیسی‌ها پذیرفته‌اند که مبلغ مالیات قرارداد برانکو را بپردازند که این هم مبلغ کمی نمی‌شود.</b>
      </p>
      <figure>
        <img src="https://cdn.asriran.com/files/fa/news/1398/8/22/1036598_795.jpg"/>
      </figure>
      <p>با اینکه برانکو بعد از جدایی از پرسپولیس راهی الاهلی شد و با نتایج ضعیف از این تیم کنار گذاشته شد و با این تیم تسویه کرد، اما هنوز بحث این مربی با سرخ‌های پایتخت ادامه دارد.</p>
      <p>به گزارش فرهیختگان، هواداران که هنوز با خاطرات خوش پروفسور زندگی می‌کنند در این بین، حامی سرمربی سابق‌شان هستند و اعتقاد دارند او باید حق و حقوقش را دریافت کند و به خاطر افتخاراتی که در سال‌های حضورش نصیب پرسپولیس کرده، نباید حالا برای دریافت حق و حقوقش دست به دامن فیفا شود.</p>
      <p>با حضور حسن انصاری‌فرد در راس مدیریت باشگاه، خیلی‌ها امیدوار شدند که توافق با برانکو صورت بگیرد، چراکه آنها ایرج عرب را عامل اصلی جدایی سرمربی محبوب‌شان می‌شناختند. اما آیا واقعا چنین بود و در عدم پرداخت پول برانکو و جدایی‌اش از پرسپولیس ایرج عرب متهم ردیف یک بود؟ از طریق یکی از نزدیکان برانکو توانستیم در این خصوص با وی صحبت کنیم و پاسخ برخی سوالات را بگیریم.</p>
      <p>11<b> ماه پول نگرفتم، تحمل 2 ماهش را هم ندارند!</b></p>
      <p>باورش سخت است که یک مربی خارجی در سطح برانکو حاضر شود 11 ماه بدون دریافت هیچ مبلغی به کارش ادامه دهد. اما این اتفاق افتاد و در روزهایی که برانکو معرفت به خرج داد و پرسپولیس را با پنجره‌های بسته‌اش تنها نگذاشت، از طرف باشگاه هیچ پولی دریافت نکرد تا در پایان فصل جانش به لبش برسد و عطای حضور در پرسپولیس را به لقایش ببخشد</p>
      <p>.او در این‌باره به می‌گوید: «من پرسپولیس و هوادارانش را دوست داشتم و به همین دلیل با شرایط بی‌پولی باشگاه کنار آمدم. اما امروز می‌بینید که مربیان خارجی تحمل پرداخت نشدن 2 ماه از حقوق‌شان را ندارند و مدام مدیران را تهدید می‌کنند. من 11 ماه حقوق نگرفتم و سکوت کردم!»</p>
      <p>
        <b>عرب مقصر بود، اما گرشاسبی مقصرتر!</b>
      </p>
      <p>هواداران پرسپولیس ایرج عرب را متهم ردیف یک جدایی برانکو می‌شناسند. حتی خیلی‌ها پا را فراتر گذاشته و ادعا می‌کنند او ماموریت داشته تا برانکو را جان به لب کند و او را فراری بدهد، اما ظاهرا واقعیت کمی با اینکه پرسپولیسی‌ها عنوان می‌کنند، متفاوت است. پرسپولیسی‌ها معتقدند که بعد از رفتن گرشاسبی پول پاداش پرسپولیسی‌ها از بابت رفتن به فینال آسیا به باشگاه رسید و این عرب بود که با پرداخت نکردن این پول به برانکو مشکل‌ساز شد. اما باید پرسید آیا پولی باقی ماند تا عرب آن را به برانکو بدهد؟</p>
      <p>در زمان مدیریت گرشاسبی در پرسپولیس 2 بازیکن تیم به نمایندگی از تمام بازیکنان به دیدن او رفتند. سیدجلال حسینی و علیرضا بیرانوند در این دیدار از مدیرعامل سرخ‌ها خواستند که بازیکنان تیم از بابت پاداش‌های به‌دست‌آمده در آسیا درصدی را دریافت کنند که این درصد شایان توجه هم بود. جالب اینکه گرشاسبی می‌پذیرد این توافق‌نامه را امضا کند و بدون توجه به این موضوع که این پول باید خرج موارد مهم‌تری در باشگاه ازجمله حقوق معوقه کادرفنی و بازیکنان شود، حاضر شد چنین تعهدی به بازیکنان بدهد.</p>
      <p>بعد از رسیدن پول به باشگاه هم عرب با توجه به توافق قبلی راهی جز پرداخت حق و حقوق بازیکنان نداشت و درنهایت هم پول زیادی باقی نماند که بخواهد خرج باشگاه شود.نزدیکان برانکو می‌گویند او بیشتر از اینکه عرب را مقصر بداند از گرشاسبی شاکی است. مرد کروات معتقد است گرشاسبی با مدیریت غلط و کتمان حقیقت، شرایط بدی را در باشگاه حاکم کرد و عرب تنها حقایق را به هواداران نگفت و سعی می‌کرد با حرف‌های واهی توپ را به زمین برانکو بیندازد.جالب است بدانید که سرمربی سابق پرسپولیس از زمان مدیریت علی‌اکبر طاهری هم از سرخ‌ها طلبکار است.</p>
      <p>پرسپولیسی‌ها درحالی دم از توافق با برانکو می‌زنند که این مرد کروات اعتقاد دارد باشگاه اصلا پولی ندارد که بخواهد به او بدهد. به نظر می‌رسد مدیران باشگاه با پیش‌کشیدن بحث توافق قصد دارند تا حدی زمان را تلف کنند تا شاید در آینده‌ای نزدیک بتوانند فکری به حال این مشکل کنند. البته هر از چند گاهی سرخ‌ها زیر توافق می‌زنند و ادعا می‌کنند در فیفا حقانیت خود را ثابت می‌کنند، اما به‌طور قطع باز هم آنها در فیفا توفیقی نخواهند داشت و یک بازنده بزرگ لقب خواهند گرفت.</p>
      <p>
        <b>پول فصل دوم را هم می‌گیرد؟</b>
      </p>
      <p>با اینکه برانکو از طریق وکیلش اعلام کرده حاضر است 5 درصد از قراردادش را به سرخ‌ها تخفیف بدهد و حتی این مبلغ را در چند قسط دریافت کند، اما پرسپولیسی‌ها اصرار دارند که تیم‌شان از بابت فسخ یکطرفه قرارداد توسط برانکو متضرر شده است و او باید درصد بالاتری را به آنها تخفیف بدهد. (حدود 40درصد) برانکو بارها اعلام کرده که حاضر نیست مبلغ بیشتری تخفیف بدهد، اما پرسپولیسی‌ها هنوز به این موضوع امیدوار هستند.</p>
      <p>برخی اطرافیان برانکو می‌گویند اگر او از طریق فیفا شکایتش را پیگیری کند، پول فصل دوم قراردادش را هم طلب می‌کند و این می‌تواند بار مالی زیادی را به پرسپولیسی‌ها تحمیل کند.</p>
      <p>
        <b>چه کسی نمی‌گذارد توافق شکل بگیرد؟</b>
      </p>
      <p>هرچند انصاری‌فرد و تیم حقوقی باشگاه می‌دانند شانسی در فیفا ندارند، اما باز هم توافق نهایی با برانکو صورت نگرفته است. در این بین شنیده می‌شود یکی از افراد هیات‌مدیره باشگاه که اتفاقا هواداران هم دل خوشی از او ندارند، مانع از این توافق شده و اصرار دارد که این موضوع در فیفا حل شود. باید دید بالاخره زور سایر اعضا به او می‌چربد یا یک پرونده سنگین دیگر از پرسپولیس در فیفا به جریان می‌افتد.</p>
      <p>
        <b>برانکو: مذاکره رودررو؟ هرگز، امیدوارم در فیفا برنده شوند!</b>
      </p>
      <p>چند روزی است از باشگاه پرسپولیس خبر می‌رسد که قرار است در دبی با برانکو دیدار کنند و در یک نشست رودررو با حضور شخص برانکو و وکیلش بر سر یک مبلغ به توافق برسند و بخشی از پول هم همانجا به او پرداخت شود. برانکو با شنیدن این خبر نه‌تنها متعجب بلکه عصبانی هم شد. او به گفت: «قرار است با من در چه کشوری رودررو صحبت کنند؟ نمی‌دانم چرا خودم از این موضوع خبر ندارم. هیچ مذاکره رودررویی با آنها ندارم.</p>
      <p>حرف جدیدی هم باقی نمانده که بخواهیم با هم دیدار کنیم. من پیشنهاد نهایی‌ام را از طریق وکیلم ارائه کرده‌ام و این برعهده باشگاه است که آن را بپذیرد یا میل داشته باشد از طریق فیفا آن را حل کنیم.»</p>
      <p>او ادامه داد: «من شکایتم را از پرسپولیس به فیفا ارائه کرده‌ام ولی اگر بخواهند توافق کنند، من به خاطر هواداران و خاطرات خوشی که از پرسپولیس دارم، قبول می‌کنم. اگر نه هم فیفا رای خود را براساس اسناد و مدارک موجود صادر می‌کند که من امیدوارم اگر کار به آنجا رسید، پرسپولیس برنده این پرونده باشد.»</p>
      <p>
        <b>دردسر مالیات 22 درصدی</b>
      </p>
      <p>یکی از مشکلاتی که در قرارداد برانکو وجود دارد مربوط به پرداخت مالیات قرارداد این مربی از سوی پرسپولیس است. پرسپولیسی‌ها پذیرفته‌اند که مبلغ مالیات قرارداد برانکو را بپردازند که این هم مبلغ کمی نمی‌شود.</p>
      <p>قرارداد برانکو با پرسپولیس 750 هزار دلار بوده که پرسپولیس باید 22 درصد این مبلغ را به‌عنوان مالیات به اداره مالیاتی کشور بپردازد که با یک حساب سرانگشتی می‌توان متوجه شد که مبلغی بیش از 5 میلیارد هم باید بابت مالیات این مربی پرداخت کند که به‌نوعی قوز بالای قوز است. البته نزدیک همین مبلغ هم باید بابت مالیات قرارداد سایر کروات‌های پرسپولیس (سه دستیار برانکو، بودیمیر و احتمالا رادو) پرداخت شود!</p>
    </article>
  </body>
</html>