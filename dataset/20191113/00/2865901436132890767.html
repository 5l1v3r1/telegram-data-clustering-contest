<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zeljko-buvac-konacno-postaje-prvi-trener/342358"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Željko Buvač konačno postaje prvi trener"/>
    <meta property="og:description" content="Bosanac jedan od glavnih kandidata da nasledi Sandra Švarca"/>
  </head>
  <body>
    <article>
      <h1>Željko Buvač konačno postaje prvi trener</h1>
      <h2>Bosanac jedan od glavnih kandidata da nasledi Sandra Švarca</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>Čini se da je došlo vreme da <b>Željko Buvač</b> počne samostalnu trenersku karijeru. Nekadašnji fudbaler Borca i Rudara iz Prijedora je do aprila bio član Liverpulovog stručnog štaba, dugo godina je smatran Klopovim mozgom, ali je na veliko iznenađenje napustio Enfild i dugogodišnjeg šefa.</p>
      <p>Konkretan ralozg razvoda<b> Jirgena</b> <b>Klopa i Željka Buvača</b> nikada nije objavljen, spekulisalo se kako je bosanskom stručnjaku ponestalo energije da bude u senci velikog Jirgena Klopa. Pominjali su se i sukobi.</p>
      <p>Od kada je napustio Liverpul <b>Željko Buvač</b> nije imao posao. Moguće je da će ga uskoro dobiti. I to na visokom nivou. Naime, mediji u Nemačkoj pišu kako je 58 – godišnji Buvač jedan od najozbiljnijih kandidata da preuzme klupu Majnca koja je ostala upražnjena posle odlaska Sandra Švarca. Pregovori dve strane su uveliko u toku.</p>
      <p>Sa Buvačevim kvalitetima i minulim radom odlično su upoznati u Majncu.  Tri godine je proveo u tom klubu kao igrač, zatim još sedam kao pomoćnik Jirgena Klopa.</p>
      <p>Prethodnih meseci <b>Buvač</b> se dovodio u vezu sa Šalkeom i Fenerom.</p>
      <figure>
        <img src="https://mozzartsport.com/upload/CKEditor/13.11.2019/1.%20Deki%20Stankovic%CC%81%201080x1080.jpg"/>
      </figure>
      <p> </p>
    </article>
  </body>
</html>