<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773590,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="הקיפאון מחייב מהלכי חירום: פורמולה 1 בונה דימוי ירוק כדי למשוך חסויות ואוהדים צעירים"/>
    <meta property="og:description" content="תחרות מרוצי המכוניות היוקרתית בעולם תעבור לדלקים ביולוגיים, תפחית טיסות ותמחזר אשפה כדי להתמודד מול המתחרה החדשה פורמולה E והמכוניות החשמליות שלה. הקאץ': היא לא תוותר על מנוע הבעירה הפנימית"/>
  </head>
  <body>
    <article>
      <h1>הקיפאון מחייב מהלכי חירום: פורמולה 1 בונה דימוי ירוק כדי למשוך חסויות ואוהדים צעירים</h1>
      <h2>תחרות מרוצי המכוניות היוקרתית בעולם תעבור לדלקים ביולוגיים, תפחית טיסות ותמחזר אשפה כדי להתמודד מול המתחרה החדשה פורמולה E והמכוניות החשמליות שלה. הקאץ': היא לא תוותר על מנוע הבעירה הפנימית</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">מורד אחמד ולסלי הוק, פייננשל טיימס</a></address>
      <p>פורמולה 1 התחייבה להפוך נקייה מפחמן עד 2030, זאת בניסיון לייצר לעצמה דימוי ירוק ובכך לקסום לספונסרים מסחריים ולאוהדים צעירים.</p>
      <p>תחרות מרוצי המכוניות היוקרתית בעולם הודיעה על שורה של מהלכים המיועדים להפחית את פליטות הפחמן שלה בשיעורים של 20% עד 50% במהלך העשור הקרוב. אלה יכללו, בין השאר, שימוש בדלקים ביולוגיים, איסוף כל האשפה שנערמת במהלך מרוצי הגרנד פרי ושינוי לוח הזמנים של המרוצים כדי שהנבחרות יפחיתו את כמות הטיסות.</p>
      <p>עם זאת, פורמולה 1 לא תנטוש את מנועי הבעירה הפנימית שמניעים את המכוניות שלה לאורך כמעט 70 שנות קיומן של התחרויות.</p>
      <figure>
        <img src="https://images1.calcalist.co.il/PicServer3/2019/11/12/947131/2L.jpg"/>
        <figcaption>מכונית מרצדס במרוץ הגרנד פרי באוסטין, טקסס החודש <br/>צילום: רויטרס</figcaption>
      </figure>
      <h3>חשמל ל־30 אלף בתים</h3>
      <p>המהלך מגיע שלוש שנים אחרי שליברטי מדיה רכשה את פורמולה 1 ב־8 מיליארד דולר ונאבקת מאז להגדיל את ההכנסות. הקושי התגבר במיוחד לנוכח השקת פורמולה E, בהשתתפות מכוניות חשמליות, שמשכה ספונסרים חדשים המגיבים לדימוי הירוק שלה.</p>
      <p>צ'ייס קארי, יו"ר ומנכ"ל פורמולה 1, אמר כי השאיפה להפוך לנקיים מפחמן נובעת ממניעים אלטרואיסטיים, אבל הוא הודה גם כי המהלך משקף את הדאגה כי צרכנים עם מודעות סביבתית עלולים להירתע מדימויה של פורמולה 1 כזללנית דלקי מאובנים. "מדובר במשהו טוב עבורנו, כי זה מעניין את האוהדים שלנו", אמר קארי. "וזה טוב לעסקים, משום שזה חשוב לשותפים שלנו".</p>
      <p>בדיקת רמות זיהום הראתה כי פעילויות פורמולה 1 מייצרות כ־256 אלף טונות של פחמן דו־חמצני בשנה, כמות שהיא שוות ערך לצריכת החשמל של כ־30 אלף בתים במהלך פרק זמן דומה.</p>
      <figure>
        <img src="https://images1.calcalist.co.il/PicServer3/2019/11/12/947177/3H.jpg"/>
      </figure>
      <p>החברה התחייבה להפחית את כלל פליטות הפחמן שהיא מייצרת, מהמכוניות שעל המסלולים ועד לטיסות של הצוותים ברחבי העולם. עם זאת, ההפחתה אינה כוללת את הנסיעות של האוהדים לתחרות.</p>
      <p>הפליטות שלא ניתן להפחיתן ייענו באמצעות מהלכי פיצוי כמו נטיעת עצים ולכידה וטמינה של הפחמן הדו־חמצני.</p>
      <p>התוכניות לצמצום טביעת הפחמן כוללות שימוש בדלקים המופקים מאשפה ביתית או מאצות. פורמולה 1 תעבוד בשיתוף עם ספקיות כמו רויאל דאץ' של, אקסון מוביל ופטרונאס, כדי לייצר כמות מספקת של דלקים ביולוגיים שיתפעלו את המכוניות, עד לסוף העשור הבא.</p>
      <p>כרגע לא קיימות תוכניות לנטוש את מנוע הבעירה הפנימית לטובת רכבים חשמליים ופורמולה 1 אומרת כי המכוניות שלה משתמשות ממילא במנועים היברידיים חסכוניים בדלק.</p>
      <h3>יעבירו מכוניות דרך הים</h3>
      <p>ג'וליה פוליסקאנובה, העומדת בראש החטיבה לכלי רכב נקיים בארגון למען תחבורה נקייה, בבריסל ביקרה את ההחלטה. "הטכנולוגיות שמיועדות להפוך מכוניות מרוץ לנקיות כבר הומצאו, הן קיימות בשוק, והן נקראות מכוניות חשמליות", ציינה. "כך שלא ברור מדוע פורמולה 1 נצמדת למנוע הבעירה הפנימית שהוא הגורם לזיהום אוויר חמור בערים".</p>
      <p>תחרויות הגרנד פרי יהפכו לירוקות יותר בין השאר על ידי איסור שימוש בכלי פלסטיק חד־פעמיים בתחרויות ואיסוף ומחזור של האשפה שתיווצר במהלכן. הקבוצה גם מבקשת לשנות את לוח התחרויות הגלובלי, זאת על מנת לצמצם את המרחקים בין האירועים. פירושו של דבר, כי צוותים יוכלו להעביר מכוניות וציוד בכבישים, ברכבות או בים, במקום באוויר.</p>
      <p>"הרבה מאוד אנשים ימהרו לטעון שמדובר ב'גרין וושינג', אבל אתם תיראו, מדובר בתוכנית ארוכת טווח לעשור", אמר יאת גאנגאקומראן, מנהל אסטרטגיה ופיתוח עסקי בפורמולה 1.</p>
      <p>כאשר רכשה את פורמולה 1, ליברטי מדיה אמרה כי תשפר במהרה את ההכנסות, באופן מיוחד דרך הסכמי חסות חדשים. לפי הדו"חות הפיננסיים של פורמולה 1 ל־2018, הכנסות "ראשוניות", כולל ממסלולי מרוצים, חוזי שידור ועסקאות חסות, עמדו על 1.49 מיליארד דולר — כמעט ללא שינוי לעומת 2017.</p>
      <p>הקשיים הפיננסיים שלה עומדים בניגוד בולט לפורמולה E, שמשכה מגוון של חסויות תאגידיות חדשות במהלך השנה החולפת. אלה כוללות את ענקית האלקטרוניקה הגרמנית בוש, יצרנית הבירה ההולנדית היינקן, מותג השמפניה הצרפתי מואה ושנדון וחברת התעופה הממלכתית הסעודית.</p>
      <p>"אנחנו מסונכרנים עם התנועה שפועלת לשימור הסביבה ותורמים למאבק בהתחממות הגלובלית והזיהום בערים", כך לפי אלחנדרו אגאג, יו"ר פורמולה E, שאמר את הדברים ל"פייננשל טיימס" מוקדם יותר השנה. "זה סוג הסיפורים שנותני החסות נמשכים אליהם".</p>
      <figure>
        <img src="https://images1.calcalist.co.il/PicServer3/2016/11/02/661304/9.jpg"/>
      </figure>
    </article>
  </body>
</html>