<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773684,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="קמהדע היכתה את התחזיות: ההכנסות זינקו ב-121% ל-33 מיליון דולר"/>
    <meta property="og:description" content="חברת התרופות הישראלית סיכמה את הרבעון השלישי של השנה עם רווח נקי של 5.7 מיליון דולר לעומת הפסד נקי של 2.3 מיליון דולר ברבעון המקביל; קמהדע שמרה על התחזית השנתית הקודמת שלה ומעריכה ל-2019 הכנסות של 125 עד 130 מיליון דולר"/>
  </head>
  <body>
    <article>
      <h1>קמהדע היכתה את התחזיות: ההכנסות זינקו ב-121% ל-33 מיליון דולר</h1>
      <h2>חברת התרופות הישראלית סיכמה את הרבעון השלישי של השנה עם רווח נקי של 5.7 מיליון דולר לעומת הפסד נקי של 2.3 מיליון דולר ברבעון המקביל; קמהדע שמרה על התחזית השנתית הקודמת שלה ומעריכה ל-2019 הכנסות של 125 עד 130 מיליון דולר</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">צלי גרינברג</a></address>
      <p>יצרנית התרופות קמהדע הציגה עלייה בהכנסות וברווח ברבעון השלישי של 2019 ועקפה את תחזיות האנליסטים.</p>
      <p>החברה הישראלית רשמה זינוק של 121.4% בהכנסות שהסתכמו ב-33 מיליון דולר בשלושת החודשים עד ספטמבר. מרבית העלייה בהכנסות נבעה ממכירת מוצרי מוגני פטנט וקניין רוחני ב-24.8 מיליון דולר לעומת מכירות של 9.4 מיליון דולר בתקופה המקבילה ב-2018.</p>
      <figure>
        <img src="https://images1.calcalist.co.il/PicServer3/2018/05/30/821154/3_l.jpg"/>
        <figcaption>מעבדה של קמהדע</figcaption>
      </figure>
      <p>הרווח התפעולי עמד על 5.6 מיליון דולר לעומת הפסד תפעולי של 2.5 מיליון דולר ברבעון המקביל אשתקד. הרווח הנקי עמד על 5.7 מיליון דולר או 14 סנט למניה, לעומת הפסד נקי של 2.28 מיליון דולר או 6 סנט למניה ברבעון המקביל.</p>
      <p>החברה עלתה על תחזיות השוק שצפו הכנסות בגובה 28.9 מיליון דולר והפסד נקי של 7 סנט למניה.</p>
      <p>מנכ"ל קמהדע עמיר לונדון מסר במקביל לדיווח על התוצאות כי "כפי שפורסם לאחרונה, הארכנו את הסכם האספקה האסטרטגי שלנו עם טאקדה (Takeda) עבור גלסיה (Glassia) ונמשיך לייצר את המוצר לשוק האמריקאי עד 2021. אנו משערים שההכנסות ממכירות גלסיה לטאקדה בשנים 2020-2021 יהיו בטווח שבין 155 מיליון דולר ל-180 מיליון דולר.</p>
      <p>"אנו מצפים לקבל תזרים תשלומים עתידיים מטאקדה בטווח של 10 מיליון דולר עד 20 מיליון דולר בשנים שבין 2022 ל-2040. בנוסף, ישנה התקדמות חשובה בצינור הפיתוח הקליני שלנו, עם הגשת בקשה מתוקנת ל-FDA (מנהל המזון והתרופות האמריקאי) עבור תרופה חדשה".</p>
      <p>החברה שמרה על התחזית שלה ל-2019 כולה וצופה לה הכנסה של 125 עד 130 מיליון דולר.</p>
      <p>חברת קמהדע נסחרת בבורסת תל אביב ובבורסת נאסד"ק בניו יורק בשווי שוק של 224 מיליון דולר.</p>
    </article>
  </body>
</html>