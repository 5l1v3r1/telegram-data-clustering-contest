<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/lokomotivin-hod-po-ivici-provalije-uoci-pocetka-sezone-favorit-sada-blizu-eliminacije/342404"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Lokomotivin hod po ivici provalije: Uoči početka sezone favorit, sada blizu eliminacije"/>
    <meta property="og:description" content="Tim iz Krasnodara vezao četvrti poraz i sada se nalazi u siuaciji da je bliži ispadanju, Venecija kao preporođena"/>
  </head>
  <body>
    <article>
      <h1>Lokomotivin hod po ivici provalije: Uoči početka sezone favorit, sada blizu eliminacije</h1>
      <h2>Tim iz Krasnodara vezao četvrti poraz i sada se nalazi u siuaciji da je bliži ispadanju, Venecija kao preporođena</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>
        <b>Iznenađenje! Košarkaši Venecije nadigrali su Lokomotivu iz Krasnodara rezultatom 66:61 (21:20, 9:15, 18:15, 18:11), vezao petu uzastopnu pobedu i skočio na deobu prvog mesta Grupe B zajedno s Partizanom!</b>
      </p>
      <p>Kako je Venecija na jednom kraju skale, tako je Lokomotiva na dijametralno suprotnom delu. Ekipa koja je uoči početka sezone bila standardno među favoritima za osvajanje Evrokupa sada je bliža eliminaciji već u grupnoj fazi, nego prolasku dalje posle četvrtog vezanog poraza!</p>
      <p>Šta se desilo s igračima <b>Luke Bankija</b>, koji poslednjih nedelja jednostavno ne mogu da se sastave? Utakmica je sama po sebi bila otvorena praktično do samog finiša, ali je upravo u najvažnijim momentima gostima popustila koncentracija što je Venecija iskoristila i napravila ogroman skok napred za pobedu vrednu prvog mesta na tabeli! Sve je počelo na rezultatu 52:54, kada je <b>Mantas Kalnijesitis </b>iskoristio asistenciju sunarodnika i novog saigrača <b>Mindaugasa Kuzminskasa</b>, posle čega je Lokomotiva jednostavno – stala. Goste je prvo načeo <b>Ostin Dej</b> trojkom za 55:54, na šta se posle uzastopnih promašaja <b>Kuzminskasa</b> i <b>Kalnijetisa</b> pojavio <b>Stefano Tonut</b> važnom dvojkom, da bi <b>Dej</b> novim dalekometnim hicem odveo Veneciju na čak šest poena viška (60:54). Venecija je kompletirala seriju 10:0 u rasponu od šest minuta gde su gosti konstantno samo ispaljivali ćorke i potpuno izgubili konce, pre nego što je <b>Sem Deker</b> uz pet vezanih poena pokušao da pogura ekipu napred. Ipak, u 211 centimetara visokog <b>Deja</b> kao da je ušao duh najboljih šutera, pa je trećim pogotkom iz četiri pokušaja prelomio Lokomotivu i potpisao joj novi poraz. Poraz koji će ljudima u Krasnodaru aktivirati crveni alarm...</p>
      <p>Upravo je <b>Dej</b> bio najefikasniji igrač Venecije sa 17 poena (6/11 iz igre, 3/4 za tri), dok je <b>Džulijan Stoun</b> imao osam poena i čak 12 skokova. <b>Tonut</b> je upisao 10 poena, koliko je imao i <b>Mičel Vat</b>. Kod Lokomotive <b>Vil Kamings</b> je bio jedini dvocifren s 11 poena (4/13 iz igre, 0/3 za tri). <b>Džoni O'Brajant</b> i <b>Dragan Apić</b> imali su po devet poena.</p>
      <p>
        <b>EVROKUP - 7. kolo</b>
      </p>
      <p>
        <i>
          <b>Grupa B</b>
        </i>
      </p>
      <p><b>Sreda</b><br/>Ritas – Limož 92:78<br/>/Kruz 22 – Kriston 17/</p>
      <p>Tofaš – Partizan 82:72<br/>/Mehija 26 – Gordić 15/</p>
      <p>Venecija - Lokomotiva 66:61<br/>/Dej 17 - Kamings 11/</p>
      <figure>
        <img src="https://mozzartsport.com/upload/CKEditor/09.11.2019/grupablokosi.jpg"/>
      </figure>
      <p><b>Foto</b>: <i>Star Sport</i></p>
    </article>
  </body>
</html>