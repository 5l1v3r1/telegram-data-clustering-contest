<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/thiem-zdolal-djokovice-a-je-na-turnaji-mistru-v-semifinale/1820229?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T00:21:00+00:00"/>
    <meta property="og:title" content="Thiem zdolal Djokoviče a je na Turnaji mistrů v semifinále"/>
    <meta property="og:description" content="Londýn - Tenista Dominic Thiem se při svém čtvrtém startu na Turnaji mistrů poprvé probojoval do semifinále. Šestadvacetiletý Rakušan po výhře nad Švýcarem Rogerem Federerem zdolal i Srba Novaka Djokoviče, kterého přehrál 6:7, 6:3, 7:6 a s předstihem má jistý postup ze skupiny Björna Borga. O druhé postupové místo si ve čtvrtek zahrají Djokovič a Federer, který odpoledne porazil debutanta Mattea Berrettiniho z Itálie 7:6, 6:3."/>
  </head>
  <body>
    <article>
      <h1>Thiem zdolal Djokoviče a je na Turnaji mistrů v semifinále</h1>
      <address><time datetime="2019-11-13T00:21:00+00:00">13 Nov 2019, 00:21</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Tenista Dominic Thiem se při svém čtvrtém startu na Turnaji mistrů poprvé probojoval do semifinále. Šestadvacetiletý Rakušan po výhře nad Švýcarem Rogerem Federerem zdolal i Srba Novaka Djokoviče, kterého přehrál 6:7, 6:3, 7:6 a s předstihem má jistý postup ze skupiny Björna Borga. O druhé postupové místo si ve čtvrtek zahrají Djokovič a Federer, který odpoledne porazil debutanta Mattea Berrettiniho z Itálie 7:6, 6:3.</p>
      <slideshow>
        <figure>
          <img src="https://i3.cn.cz/6/1573600372_P201911130021901.jpg"/>
        </figure>
        <figure>
          <img src="https://i3.cn.cz/6/1573595352_P201911121146401.jpg"/>
        </figure>
        <figure>
          <img src="https://i3.cn.cz/6/1573595291_P201911121145501.jpg"/>
        </figure>
        <figure>
          <img src="https://i3.cn.cz/6/1573573691_P201911120824401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3376">Fotogalerie: Tenisový Turnaj mistrů 2019</a>
        </figcaption>
      </slideshow>
      <p>V utkání dlouhém dvě hodiny a 47 minut uspěl Djokovič v tie-breaku prvního setu poměrem 7:5. Do druhého setu vstoupil lépe útočně naladěný Thiem, získal brejk na 2:0, který do konce sady udržel a vynutil si rozhodující dějství.</p>
      <p>Na úvod třetí sady Thiem znovu vzal Srbovi servis, ale Djokovič srovnal na 3:3. Rakušan vybojoval čistou hrou brejk na 6:5, ale nedokázal zápas dopodávat a zdálo se, že ho ztratí. V tie-breaku totiž prohrával 0:3, od stavu 1:4 ale uhrál pět míčů v řadě a po chybě Djokoviče proměnil druhý mečbol.</p>
      <p>Djokovič potřebuje porazit Federera a postoupit do semifinále, aby měl naději přeskočit Španěla Rafaela Nadala ve světovém žebříčku a ukončit pošesté rok na místě světové jedničky.</p>
      <p>Osmatřicetiletý Švýcar Federer startuje na vyvrcholení sezony ATP Tour posedmnácté a pouze jednou, v roce 2008, nepostoupil do semifinále.</p>
      <p>Proti Berrettinimu vyhrál Federer i druhý vzájemný zápas. V prvním setu oba tenisté při svém podání nenabídli soupeři téměř žádné šance, jediný brejkbol ve dvanáctém gamu Švýcar nevyužil a rozhodl tie-break.</p>
      <p>V něm už dvacetinásobný grandslamový šampion dominoval a brejkem pak vstoupil i do druhé sady. Těsný náskok uhájil, v osmé hře odvrátil tři brejkboly a při soupeřově podání pak proměnil druhý mečbol.</p>
      <p>"Je nezvyklé prohrát a pak jít hrát další zápas, ale už jsem to zažil loni," řekl Federer, který se drží svého pravidla a na Turnaji mistrů druhé zápasy ve skupině neprohrává. "Jsem se svou hrou spokojený, Matteo výborně podává, ale i já servíroval čistě a doufám, že v dalším utkání budu hrát ještě lépe."</p>
      <h3>Tenisový Turnaj mistrů v Londýně</h3>
      <p>
        <i>(tvrdý povrch, dotace 9 milionů dolarů):</i>
      </p>
      <p>
        <b>Dvouhra:</b>
      </p>
      <p>
        <b>Skupina Björna Borga:</b>
      </p>
      <p>Thiem (5-Rak.) - Djokovič (2-Srb.) 6:7 (5:7), 6:3, 7:6 (7:5), Federer (3-Švýc.) - Berrettini (8-It.) 7:6 (7:2), 6:3.</p>
      <p>
        <b>Tabulka:</b>
      </p>
      <ul>
        <li>1. | Thiem | 2 | 2 | 0 | 4:1 | 2</li>
        <li>2. | Djokovič | 2 | 1 | 1 | 3:2 | 1</li>
        <li>3. | Federer | 2 | 1 | 1 | 2:2 | 1</li>
        <li>4. | Berrettini | 2 | 0 | 2 | 0:4 | 0</li>
      </ul>
      <p>
        <b>Čtyřhra:</b>
      </p>
      <p>
        <b>Skupina Jonase Björkmana:</b>
      </p>
      <p>Klaasen, Venus (5-JAR/N. Zél.) - Kubot, Melo (2-Pol./Braz.) 6:3, 6:4, Ram, Salisbury (4-USA/Brit.) - Dodig, Polášek (8-Chorv./SR) 3:6, 6:3, 10:6.</p>
      <p>
        <b>Tabulka:</b>
      </p>
      <ul>
        <li>1. | Klaasen, Venus | 2 | 2 | 0 | 4:0 | 2</li>
        <li>2. | Kubot, Melo | 2 | 1 | 1 | 2:3 | 1</li>
        <li>3. | Ram, Salisbury | 2 | 1 | 1 | 2:3 | 1</li>
        <li>4. | Dodig, Polášek | 2 | 0 | 2 | 2:4 | 0</li>
      </ul>
    </article>
  </body>
</html>