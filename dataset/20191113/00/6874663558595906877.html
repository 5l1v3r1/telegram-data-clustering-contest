<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773638,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="ביהמ&quot;ש אישר לשחקן יהודה לוי להצטרף למאבק המשפטי נגד אשכולות"/>
    <meta property="og:description" content="ההליך המשפטי נפתח ביולי האחרון על ידי שח&quot;ם - ארגון האמנים המבצעים בישראל וקבוצת אמנים, בבקשה לחייב את אשכולות להעביר לשח&quot;ם ולאמנים המייצגים מסמכים ומידע ביחס לאופן בו נגבים התמלוגים מגופי השידור השונים"/>
  </head>
  <body>
    <article>
      <h1>ביהמ"ש אישר לשחקן יהודה לוי להצטרף למאבק המשפטי נגד אשכולות</h1>
      <h2>ההליך המשפטי נפתח ביולי האחרון על ידי שח"ם - ארגון האמנים המבצעים בישראל וקבוצת אמנים, בבקשה לחייב את אשכולות להעביר לשח"ם ולאמנים המייצגים מסמכים ומידע ביחס לאופן בו נגבים התמלוגים מגופי השידור השונים</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">ליטל דוברוביצקי</a></address>
      <p>שופט בית המשפט הכלכלי בתל אביב, חאלד כבוב, אישר אתמול לשחקן יהודה לוי להצטרף <a href="https://www.calcalist.co.il/marketing/articles/0,7340,L-3766480,00.html">להליך המשפטי בו פתחה עמותת שח"ם </a>- ארגון השחקנים בישראל ואומנים נוספים, כנגד אשכולות - החברה המייצגת את כלל האמנים המבצעים בישראל. זאת, בכל הקשור לגביה, ניהול וחלוקת התמלוגים בגין ביצועיהם.</p>
      <p>השופט כבוב קבע כי "בשים לב לשלב המוקדם בו מצוי ההליך ונוכח טענות בא כוח המבקשים כי יש בהצטרפות לוי כדי לסייע להוכיח את טענות המבקשים מצאתי להיעתר לבקשה לצירוף לוי להליך".</p>
      <figure>
        <img src="https://images1.calcalist.co.il/PicServer3/2019/07/16/921244/12_l.jpg"/>
        <figcaption>אילי גורליצקי יו"ר אשכולות <br/>צילום: יובל חן</figcaption>
      </figure>
      <p>בספטמבר, פנה השחקן יהודה לוי לביהמ"ש המחוזי בת"א וביקש להצטרף לחבריו האמנים עלמה זק, דרור קרן, אסתי זקהיים ואמנים נוספים בשיתוף עם עמותת שח"ם, בהליך המשפטי שנפתח ביולי 2019 כנגד מנהלי אשכולות, כאמור, בכל הקשור לגביה, ניהול וחלוקת התמלוגים בגין ביצועיהם.</p>
      <p>כתב לוי בתצהיר שהגיש לביהמ"ש: "ברצוני להצטרף למבקשים (אותם אמנים שהגישו הבקשה -ל.ד) כמבקש נוסף כדי לסייע להם ולחזקם בדרישתם הצודקת להביא את הנהלת אשכולות לנהל את החברה באופן שקוף ולחשוף בפני ציבור האמנים המבצעים מידע ונתונים אותם הם זכאים לדעת על פי חוק, על מנת להבין כיצד מחושבים התמלוגים שלהם והאם אכן הם מנוהלים באופן המיטבי...לא קיבלתי פירוט מספק בדבר אופן חישוב התמלוגים על ידי הנהלת אשכולות ואופן תחשיב התמלוגים אינו נהיר לי. אנני מתיימר להשיג דבר לעצמי, אלא אני מבקש להיות בין המבקשים בבקשה כנציגם של עשרות אלפי אמנים מבצעים בישראל אשר עבורם גובה אשכולות מגופי שידור את התמלוגים המגיעים להם".</p>
      <figure>
        <img src="https://images1.calcalist.co.il/PicServer3/2019/11/13/947321/5_l.jpg"/>
        <figcaption>השחקן יהודה לוי <br/>צילום: אלון שפרנסקי</figcaption>
      </figure>
      <p>כאמור, ביולי השנה הגישו שח"ם וקבוצת אמנים מבצעים את הבקשה לביהמ"ש, במסגרתה הוא התבקש לחייב את אשכולות להגיש לעותרים מסמכים ומידע ביחס לאופן בו נגבים התמלוגים מגופי השידור השונים, וביחס לאופן בו הם מנוהלים ומחולקים לאמנים על-ידי אשכולות.</p>
      <p>זאת, לטענת המבקשים, לאור מקרים שבהם התגלו כביכול ליקויים. מנגד טענה אשכולות כי היא פועלת בשקיפות מירבית מול חבריה וכי מדובר בבקשת סרק.</p>
      <p>שח"ם והאמנים מיוצגים על-ידי עוה"ד זוהר לנדה, הדר ישראלי ואייל נחשון ממשרד ברנע, ג'פה, לנדה ושות'.</p>
      <p>אשכולות מיוצגת על ידי עוה"ד טל בנד ואבי אורדו ממשרד ש. הורביץ ושות'.</p>
    </article>
  </body>
</html>