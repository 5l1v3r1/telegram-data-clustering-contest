<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/autoput-visente-kalderon-video/342403"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Autoput Visente Kalderon (VIDEO)"/>
    <meta property="og:description" content="Za fudbalske nostalgičare tužan prizor"/>
  </head>
  <body>
    <article>
      <h1>Autoput Visente Kalderon (VIDEO)</h1>
      <h2>Za fudbalske nostalgičare tužan prizor</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>Jeste lepa Vanda Metropolitano, sva onako napirlitana, u skladu sa svetskim trendovima i možda čak i sličnim stadionima u Minhenu, Londonu ili gde god su već digli novu fudbalsku katedralu. U svakoj od njih lokali, hoteli, butici… I neka. Valja i zaraditi kad su već cene igrača otišle dođavola. Ali ima nešto i u tim starim fudbalskim bogomoljama. San Siru recimo. Ili još ranije Olimpijskom stadionu u Minhenu. Ili Old Trafordu koji i dalje odoleva zubu vremena. Apsolutno samo svoji. Ni nalik nijednom drugom. Takav je bio i “Visente Kalderon”.</p>
      <p>A danas? Autoput tamo gde je nekad bio. Oznaka mu je M30. Baš ispred nekada glavne tribine Atletikovog kultnog stadiona. Neće ni onda da potraje. Madridska <i>Marka</i> je objavila snimak tek da pokaže apsurdan prizor. I to je progres valjda. Rušenje je počelo prošle nedelje, sve će biti završeno do kraja decembra. Džaba i apeli fudbalskih nostalgičara koji mole da tribina ostane bar kao simbol onoga što je nekad bila. Samo svoja. Sa autopotem koji je oduvek prolazio ispod glavne tribine.</p>
      <p>Autoput je sada pobedio. U petak počinje i rušenje glavne tribine. Sve skupa je do sada utrošeno oko 45.000.000 evra na stadion koji je bio Atletikov dom od 1966. do 2017. godine.</p>
      <p>Tamo gde je nekad bio veličanstveni “Visente Kalderon” – asfalt.</p>
      <figure>
        <iframe src="https://www.youtube.com/embed/-m8AsGzsMxk" width="425" height="349" data-service="Youtube" scrolling="no"/>
      </figure>
      <p>(VIDEO: Marca.com)</p>
    </article>
  </body>
</html>