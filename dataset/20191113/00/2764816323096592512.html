<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/hodinky-withings-move-ecg-parametry-cena"/>
    <meta property="og:site_name" content="Cnews.cz"/>
    <meta property="article:published_time" content="2019-11-13T00:00:56+00:00"/>
    <meta property="og:title" content="Nové hodinky s EKG stojí 3× méně než Apple Watch a vydrží 365× déle"/>
    <meta property="og:description" content="Do Česka zamířily nové hodinky s EKG. Stojí třikrát méně než Apple Watch a vydrží 365× déle. Co všechno nabízí Withings Move ECG?"/>
  </head>
  <body>
    <article>
      <h1>Nové hodinky s EKG stojí 3× méně než Apple Watch a vydrží 365× déle</h1>
      <address><time datetime="2019-11-13T00:00:56+00:00">13 Nov 2019</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/hodinky-withings-move-ecg-parametry-cena/galerie-178679-1">
            <img src="https://www.cnews.cz/wp-content/uploads/2019/11/withings-move-ecg-1.jpg"/>
          </a>
        </figure>
        <figure>
          <a href="https://www.cnews.cz/hodinky-withings-move-ecg-parametry-cena/galerie-178679-2">
            <img src="https://www.cnews.cz/wp-content/uploads/2019/11/withings-move-ecg-2.jpg"/>
          </a>
        </figure>
        <figure>
          <a href="https://www.cnews.cz/hodinky-withings-move-ecg-parametry-cena/galerie-178679-3">
            <img src="https://www.cnews.cz/wp-content/uploads/2019/11/withings-move-ecg-3.jpg"/>
          </a>
        </figure>
        <figure>
          <a href="https://www.cnews.cz/hodinky-withings-move-ecg-parametry-cena/galerie-178679-4">
            <img src="https://www.cnews.cz/wp-content/uploads/2019/11/withings-move-ecg-4.png"/>
          </a>
        </figure>
      </slideshow>
      <p>
        <a href="https://www.cnews.cz/hodinky-withings-move-ecg-parametry-cena/galerie-178679-1">VŠECHNY FOTOGRAFIE</a>
      </p>
      <p>Francouzští Withings letos v lednu představili <a href="https://www.cnews.cz/hodinky-withings-move-ecg-parametry-cena">nová zařízení s integrovaným elektrokardiogramem</a>, dlouhé měsíce ale čekali na potřebné certifikace evropskými a americkými úřady. Teď „štempl“ konečně mají a nic už nebrání jejich prodeji. Nové hodinky Move ECG jsou tak dostupné už i u nás, ceny startují na 3000 Kč. To je o dokonce o pár stovek méně, než kolik stojí oficiálně v Evropě (130 eur / 3350 Kč).</p>
      <p>Move ECG jsou po <a href="https://www.cnews.cz/asus-vivowatch-bp-2018-parametry">Vivowatch BP od Asusu</a> a <a href="https://www.cnews.cz/apple-watch-series-5-parametry-cena">Watch Series 4/5 od Applu</a> teprve čtvrtými běžně dostupnými hodinkami s měřením EKG. Na rozdíl od svých rivalů jsou levnější, byť omezené. Withings jsou totiž klasické analogové hodinky, které mají jen pár chytrých funkcí. Díky tomu ale vydrží na jednu knoflíkovou baterku (CR2430) v provozu celý rok.</p>
      <figure>
        <iframe src="https://www.youtube.com/embed/9sRigbWCSto" width="696" height="392" data-service="Youtube" scrolling="no"/>
      </figure>
      <p>Hodinky mají ocelové tělo o průměru 38 mm, tloušťce 13 mm a hmotnosti 32 gramů. Jsou vodotěsné a mají vyměnitelné pásky o šířce 18 mm. K dispozici budou s černým či bílým ciferníkem, pásky mají různou barvu. Move ECG disponují dvěma ručičkami, jedny pro hodiny, druhé – menší – znázorňující průběh aktivit či měření. Nasvícení bohužel chybí a ručičky nemají ani fluorescenční povrch.</p>
      <p>V jejich nitru najdeme akcelerometr a výškoměr, které průběžně měří pohybovou a spánkovou aktivitu. Hodinky detekují chůzi/běh (kroky, vzdálenost, vystoupané schody) a plavání (délka, styl), u obou vypočtou také spálené kalorie. V noci měří průběh spánku rozdělený do měkkých a tvrdých fází.</p>
      <p>Hlavní hvězdou jsou ovšem měření EKG a srdečního tepu. „<i>Withings Move ECG obsahují tři elektrody, z nichž dvě jsou diskrétně integrovány do těla hodinek. Třetí elektroda se skrývá v ocelovém pouzdře hodinek. Pokud uživatelé zaznamenají příznaky jako je palpitace, stačí jednoduše stisknout postranní tlačítko, dotknout se obou stran hodinek po obvodu rámečku a zaznamenávání EKG může začít kdykoliv a na jakémkoliv místě. Po 30 vteřinách bude uživatel informován vibracemi o úspěšném měření. EKG výstup je následně analyzován pomocí proprietárního algoritmu, na jehož vývoji se podíleli odborníci z oblasti kardiologie,</i>“ uvádí Withings.</p>
      <figure>
        <iframe src="https://www.youtube.com/embed/_FRnML1sSMk" width="696" height="392" data-service="Youtube" scrolling="no"/>
      </figure>
      <p>Všechna data se přes Bluetooth posílají do aplikace Health Mate dostupné na Androidu i iOS, odtamtud je lze sdílet i s Apple Health, Google Fit a další stovkou řešení třetích stran. Měření EKG lze také exportovat do PDF.</p>
      <p>Kdo chce přesnější a detailnější měření, pro něj firma vyrobila pažní sondu BPM Core. Ta kromě EKG a tepu měří rovněž krevní tlak a obsahuje též digitální stetoskop. V jednom balení tak dokáže analyzovat kardiovaskulární systém hned třemi způsoby, veškeré měření přitom zaberou jen 90 sekund. Withings BPM Core se prodává za doporučenou cenu 6500 Kč.</p>
      <figure>
        <iframe src="https://www.youtube.com/embed/MuNwS2lmUIA" width="696" height="392" data-service="Youtube" scrolling="no"/>
      </figure>
      <p>Zdroj: TZ Withings</p>
      <slideshow>
        <figure>
          <a href="https://www.cnews.cz/hodinky-withings-move-ecg-parametry-cena/galerie-178679-1">
            <img src="https://www.cnews.cz/wp-content/uploads/2019/11/withings-move-ecg-1.jpg"/>
          </a>
        </figure>
        <figure>
          <a href="https://www.cnews.cz/hodinky-withings-move-ecg-parametry-cena/galerie-178679-2">
            <img src="https://www.cnews.cz/wp-content/uploads/2019/11/withings-move-ecg-2.jpg"/>
          </a>
        </figure>
        <figure>
          <a href="https://www.cnews.cz/hodinky-withings-move-ecg-parametry-cena/galerie-178679-3">
            <img src="https://www.cnews.cz/wp-content/uploads/2019/11/withings-move-ecg-3.jpg"/>
          </a>
        </figure>
        <figure>
          <a href="https://www.cnews.cz/hodinky-withings-move-ecg-parametry-cena/galerie-178679-4">
            <img src="https://www.cnews.cz/wp-content/uploads/2019/11/withings-move-ecg-4.png"/>
          </a>
        </figure>
      </slideshow>
      <p>
        <a href="https://www.cnews.cz/hodinky-withings-move-ecg-parametry-cena/galerie-178679-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/lamax-watchy2-chytre-hodinky-deti-recenze/"/>
        <a href="https://www.cnews.cz/google-fitbit-akvizice"/>
        <a href="https://www.cnews.cz/hodinky-huawei-watch-gt-2-parametry-cena"/>
        <a href="https://www.cnews.cz/apple-watch-series-5-parametry-cena"/>
        <a href="https://www.cnews.cz/mbank-fitbit-garmin-pay-podpora"/>
      </related>
    </article>
  </body>
</html>