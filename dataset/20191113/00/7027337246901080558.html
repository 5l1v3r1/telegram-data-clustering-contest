<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698110/%DB%8C%DA%A9-%D8%AC%D8%AF%D8%A7%DB%8C%DB%8C-%D9%82%D8%A7%D8%A8%D9%84-%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%DA%A9%D8%A7%D9%84%D8%AF%D8%B1%D9%88%D9%86-%D8%AF%D8%B1-%D9%85%D8%B3%DB%8C%D8%B1-%D8%A8%D8%B1%D8%A7%D9%86%DA%A9%D9%88"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="یک جدایی قابل پیش‌بینی؛ کالدرون در مسیر برانکو"/>
    <meta property="og:description" content="مشکلات مالی جز جدانشدنی فوتبال ایران طی سالیان اخیر بوده و در کنار مصائبی که متوجه باشگاه رقیب کرده و آنها طی همین مدت با جدایی ستارگان خود مواجه شده‌اند، باعث جدایی یکی از تاریخ‌سازان باشگاه پرسپولیس نیز شده است."/>
  </head>
  <body>
    <article>
      <h1>یک جدایی قابل پیش‌بینی؛ کالدرون در مسیر برانکو</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>مشکلات مالی جز جدانشدنی فوتبال ایران طی سالیان اخیر بوده و در کنار مصائبی که متوجه باشگاه رقیب کرده و آنها طی همین مدت با جدایی ستارگان خود مواجه شده‌اند، باعث جدایی یکی از تاریخ‌سازان باشگاه پرسپولیس نیز شده است.</b>
      </p>
      <figure>
        <img src="https://cdn.asriran.com/files/fa/news/1398/8/22/1036536_983.jpg"/>
      </figure>
      <p>سرمربی آرژانتینی پرسپولیس برای چندمین بار طی حضور کوتاه مدت خود در ایران، نسبت به مشکلات مالی و عدم پرداختی تیمش گلایه داشت اما اینبار با چاشنی تهدید!</p>
      <p>به گزارش "ورزش سه"، گابریل کالدرون که علیرغم تمامی انتقادات فنی که در خصوص عملکرد تیمش وجود دارد، توانسته در جمع مدعیان تیمش را راهی تعطیلات کند، در اولین جلسه شروع دور جدید تمرینات نسبت به عدم پرداخت مطالباتش موضع تندی اتخاذ کرد و باشگاه را تهدید به ترک در صورت عدم بررسی این موضوع تا پایان دسامبر کرد.</p>
      <p>مشکلات مالی جز جدانشدنی فوتبال ایران طی سالیان اخیر بوده و در کنار مصائبی که متوجه باشگاه رقیب کرده و آنها طی همین مدت با جدایی ستارگان خود مواجه شده‌اند، باعث جدایی یکی از تاریخ‌سازان باشگاه پرسپولیس نیز شده است.</p>
      <p>برانکو ایوانکوویچ معمار قهرمانی‌های متوالی این باشگاه در پایان فصل گذشته با توجه به همین موضوع و در نهایت با اعلام‌های کتبی چندباره اقدام به فسخ قرارداد کرد و راهی عربستان شده بود. برانکو ایوانکوویچ که بیش از یک میلیون یورو از این باشگاه مطالبه داشت، در نهایت ترجیح داد علیرغم فضای مناسب همکاری که وجود داشت، به واسطه شناخت مالی از شرایط فوتبال ایران مسیر خود با سرخپوشان را جدا کند.</p>
      <p>عاملی که پیش از پایان فصل کدهای آن نیز کاملا مشخص بود و او را پیش از بازی حساس تیمش مقابل سپاهان در نیمه نهایی جام حذفی نیز به جلسه با مالک باشگاه تراکتور کشانده بود.</p>
      <p>مدیران وقت پرسپولیس اما بی توجه به این کد، در انتظار معجزه مالی در باشگاه خود بودند تا برانکو را بار دیگر ترغیب به همکاری کنند، موضوعی که تا پایان دیدار فینال حذفی نیز اتفاق نیفتاد و آخرین تصویر از مرد کروات با جشن قهرمانی با این تیم به پایان رسید.</p>
      <p>کالدرون در آخرین صحبت‌هایش همانطور که پیش از این نیز به موضوع عدم دریافتی‌اش اشاره داشت، اینبار باشگاه را تهدید به جدایی در نیم فصل کرد:" تا دسامبر با باشگاه همکاری می کنم و سعی می کنم با آن ها راه بیایم و وظیفه من این است که با باشگاه راه بیایم و کاری کنم که از این تاریخ تا دسامبر به باشگاه آسیبی نرسد. همانطور که منطقی است من جان و زندگی ام را برای باشگاه بگذارم و آن موقع می توانیم تصمیمی بگیریم. می بینید که من تا آن زمان تلاش خواهم کرد."</p>
      <p>کافیست این صحبت با چاشنی تهدید سرمربی آرژانتینی را در کنار صحبت‌های روز پایانی برانکو ایوانکوویچ قرار دهید که نشان دهد، خارجی‌ها هیچ وقت شوخی ندارند. این جمله تنها یکی از چند واکنش برانکو به موضوع جدایی احتمالی‌اش از پرسپولیس در روزهای پایانی بود:" با وجود اینکه مطالبات من توسط قرارداد تضمین شده و قرارداد دارم اما وضعیتم برای همکاری با پرسپولیس در ابهام قرار دارد." سرمربی کروات پرافتخار سابق پرسپولیس در روزهای پایانی همکاری‌اش با این تیم بارها به این موضوع و مشکلات مالی و عدم تعهد باشگاه اشاره داشت. موضوعی که در نهایت باعث شد علیرغم قراردادی دوساله، به سادگی با سود بردن از همین موضوع عدم پرداخت مطالبات، قراردادش را فسخ کند.</p>
      <p>سرمربی آرژانتینی پرسپولیس نیز اکنون در وضعیت نگرانی بابت آینده مالی خود در باشگاه است و بعنوان یک شغل حرفه‌ای نسبت به قراردادش حساب ویژه داشته است. با این حال باشگاه پرسپولیس که علیرغم تغییرات مدیریتی هنوز نتوانسته به ثبات مالی لازم دست یابد باید دید در این راه چه واکنشی برای متقاعد کردن سرمربی خود به ادامه همکاری و دلگرمی بابت انجام تعهدات خواهد داشت.</p>
      <p>
        <b>چشم پرسپولیس به مطالبات فیفا</b>
      </p>
      <p>باشگاه پرسپولیس در حال حاضر اندوخته ارزی مناسبی برای انجام تعهدات سنگین نسبت به خارجی‌های خود ندارد. افزایش مطالبات بشار رسن، کالدرون و کادرفنی‌اش در کنار تلاش آنها برای فسخ قرارداد با جونیور و جذب مهاجم خارجی جدید باعث خواهد شد تا آنها نیاز مبرمی به بودجه ارزی داشته باشند. مهمترین و نزدیک‌ترین شرایط برای انجام این موضوع پاداش فیفا در خصوص بازیکنان ملی پوش این تیم در جام جهانی است. با توجه به تحریم‌های بانکی باشگاه پرسپولیس هنوز موفق به دریافت این مطالبات نشده است و امیدوار است بتواند راهکار مناسبی برای این موضوع به دست بیاورد.</p>
      <p>در نهایت باید دید محمدحسن انصاریفرد و تیم اقتصادی او چه راهکاری برای این مشکل بزرگ خواهند داشت و آیا قادر خواهند بود با توجه به تهدیداتی که کالدرون و پیش از این بشار رسن داشته‌اند، موضوع مشکل ارزی و پرداختی خود به خارجی‌ها را برطرف کنند یا خیر.</p>
    </article>
  </body>
</html>