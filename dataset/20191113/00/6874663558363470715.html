<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773620,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="&quot;איך נראה סדר היום שלך בחופשת סקי?&quot;"/>
    <meta property="og:description" content="רונן כ&quot;ץ, מנכ&quot;ל SkiDeal מחפש במועמדים לעבודה את ה'גרוב' ואת הצבעוניות. &quot;אני מחפש את הסיפורים וחוויות החיים שמשאירים חותם באדם, מראים שהוא בעל חשיבה ליברלית וצבעונית. אנשים שמביאים משהו מעבר לפן הטכני של ההתאמה לתפקיד ומעבר לדרישות ההשכלה&quot;"/>
  </head>
  <body>
    <article>
      <h1>"איך נראה סדר היום שלך בחופשת סקי?"</h1>
      <h2>רונן כ"ץ, מנכ"ל SkiDeal מחפש במועמדים לעבודה את ה'גרוב' ואת הצבעוניות. "אני מחפש את הסיפורים וחוויות החיים שמשאירים חותם באדם, מראים שהוא בעל חשיבה ליברלית וצבעונית. אנשים שמביאים משהו מעבר לפן הטכני של ההתאמה לתפקיד ומעבר לדרישות ההשכלה"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">מעין מנלה</a></address>
      <p>רונן כ"ץ, מנכ"ל חברת התיירות SkiDeal הוא אדם צבעוני וזה גם מה שהוא מחפש בעובדים שלו. "אנחנו חברה של סקי וסנובורד ובדנ"א של החברה היא לא ממלכתית ולא שבלונית. אני מחפש את העובד שיגיע עם איזה "קטע" בבגדים, בנראות, בשיח – איזה טאץ' שיראה שהוא חושב ונוהג קצת אחרת מהמקובל. הגרוב הזה הוא המיוחדות המותגית של סקי דיל", הוא אומר.  </p>
      <p>כ"ץ מחפש את הסיפורים וחוויות החיים המיוחדים אצל המועמדים מכיוון שלדעתו הם משאירים חותם באדם, מראים שהוא בעל חשיבה ליברלית וצבעונית. "יש לנו בחברה זמרים חובבים, משיטי יאכטות, בוגרי 'כוכב נולד', 'נולד לרקוד' ודומיהם. אנשים שמביאים צבע מעבר לפן הטכני של ההתאמה לתפקיד ומעבר לדרישות ההשכלה. ככלל אני מעדיף אנשים כאלה על פני אנשים שיש להם רק את היכולת והניסיון אבל הם אפורים".</p>
      <p>תחום העיסוק של החברה של כ"ץ הוא ייחודי, חופשות סקי וסנובוארד ולכן חשוב לו שהמועמדים לעבודה יבינו את הענף והתחום. "אני מחפש אנשים עם סטייל כי בסופו של דבר סקי וסנובורד זה ענף שיש בו המון צבעוניות והמון אנרגיה גם בלבוש וגם בהתנהלות. אפשר לבוא לחופשת סקי, לגלוש - וללכת לישון. לנו קריטי שהלקוח בחופשת סקי באתר יבלה, ייצא, ילך לבארים, למרכזי ספא, שיסתובב בעיירה, יעשה אטרקציות - שיהיה פעיל. בשביל שהלקוח יהיה פעיל אז צריך שהאנשים שלנו יידעו להפעיל אותו ולהתלהב מזה בעצמם. לכן צריך אנשים מאוד אנרגטיים, תוססים עם המון צבע", הוא אומר.</p>
      <figure>
        <img src="https://images1.calcalist.co.il/PicServer3/2019/11/13/947291/S_l.jpg"/>
        <figcaption>חברת SkiDeal, מחפשים עובדים 'צבעוניים' <br/>צילום: סקי דיל SkiDeal</figcaption>
      </figure>
      <p>עד לפני כשנתיים כ"ץ ראיין את כל עובדי החברה, שמעסיקה היום 150 עובדים בתפקידים החל מאנשי אופרציה, שיווק, תוכן והפקה ועד מדריכי סקי, מלווים וצוותי בידור באתרים השונים. היום הוא מראיין את המנהלים ואת משרות האמון כאשר המועמדים לייתר התפקידים מתראיינים אצלו רק כדי לקבל אישור סופי, לאחר שעברו את כל שלבי הראיונות והסינון על ידי המנהלים בחברה. הוא מעריך כי עד היום ראיין כאלף מועמדים לתפקידים שונים בחברה.</p>
      <p>אלה השאלות שכ"ץ אוהב לשאול בראיונות עבודה:</p>
      <p>
        <b>1. אם היית נציג שלנו באחד מאתרי הסקי, באיזה אתר היית רוצה להיות ולמה?</b>
      </p>
      <p>את השאלה הזאת מפנה כ"ץ לכל מועמד, ללא קשר לתפקיד שאליו הוא מתראיין. המטרה של השאלה היא ללמוד על המניעים של המועמד בבחירת העבודה. "לכל אתר סקי יש אופי אחר, יש כאלה שנודעים בחיי הלילה הטובים ביותר ויש כאלה שאין בהם בכלל חיי לילה, יש אתרים שקשה להגיע אליהם. סביב זה אתפשר להבין מה באמת מי שמולי רוצה - האם הוא בוחר את האתר המאתגר מבחינת העבודה או את האתר בו העבודה קלה יותר, האם מעניינים אותו יותר מסלולי הסקי המיוחדים או שהוא מעדיף אתר עם אזורי בילוי וברים אל תוך הלילה", הוא מסביר.</p>
      <p>
        <b>2. "נניח שהיית יוצא כעת לחופשת סקי, תתאר לי את סדר היום שלך"</b>
      </p>
      <p>גם בשאלה זו, דרך העולמות של הספורט והבילוי כץ מנסה ללמוד על ההעדפות והאופי של המועמד. "האם הוא מעדיף גלישה או בילויים, האם הוא מתחיל את הגלישה בשנייה שהמסלול נפתח או שהוא חי חיים מאוזנים - נהנה מארוחת בוקר מהנה, גלישה, הפסקה, בילויים - חי במינונים נכונים", הוא מסביר. לכן, תשובה טובה מבחינתו היא תשובה מאוזנת שמראה שכאשר המועמד נמצא בחופשת סקי הוא לא רק גולש והולך לישון וגם לא רק מבלה כל הלילה. "אם הוא יודע להינות אני מבין שהוא יידע להעביר את זה ללקוח. השירות שלו וההכוונה שלו ללקוחות יהיו מאוזנים כי לרוב אנשים מכווינים למה שהם אוהבים".</p>
      <figure>
        <img src="https://images1.calcalist.co.il/PicServer3/2019/11/13/947286/R_l.jpg"/>
        <figcaption>רונן כ"ץ, מנכ"ל SkiDeal <br/>צילום: סקי דיל SkiDeal</figcaption>
      </figure>
      <p>
        <b>3. "כיצד התמודדת בעבר עם קושי דומה (לקושי בתפקיד הספציפי)?"</b>
      </p>
      <p>כ"ץ מתחיל בתיאור מציאותי של התפקיד המבוקש. לצד הכיף הוא משקף למועמד את הקשיים שעלולים לצוף - דוגמאות אמיתיות מהשטח לצדדים הפחות זוהרים של התפקיד אליו הוא מתראיין. כמו למשל, למלווה הקושי ביום שלקוחות עוזבים ומגיעים שיכול להתחיל ב-2 לפנות בוקר ולהסתיים בשעה 21:00 בערב. לאחר מכן הוא מבקש מהמועמד לספר כיצד התמודד בעבר עם קושי דומה.</p>
      <p>"המועמד נדרש להביא ממקום אחר בחיים, אחד מביא את זה מהצבא, אחד מטיול שהיה באוסטרליה ועבד בחווה, אחד מהקיבוץ ומישהו אחר מהצופים. זה מראה לי שיש להם את היכולת להתמודד עם הקושי. אם אדם מתאר את ההתמודדות בצורה טכנית אז אני מבין שהוא 'מסובב' אותי. אני מבין שהוא לא יעמוד במעמסה הזאת.</p>
      <p>שמעתי ככה סיפורים מדהימים על אנשים שעברו חוויות מסכנות חיים בדרום אמריקה, צלחו משברים מטורפים, ילדים של אישי ציבור מפורסמים שעברו 20 פעם דירות בחייהם ונאלצו להסתגל בכל פעם לסיטואציה חדשה, היה לי מועמד מרשים שאיבד את המשפחה בפיגוע רצחני והצליח לצמוח מהשכול הנורא הזה ולהפוך לאיש יוצא דופן", הוא אומר.</p>
      <p>
        <b>4. "אילו יתרונות יחסיים שלך אל מול הסביבה יסייעו לך במשימה מסויימת?"</b>
      </p>
      <p>השאלה הזו היא 'טוויסט' על שאלת היתרונות והחסרונות שלדעת כ"ץ היא סתומה ומיותרת. "אני לא שואל על תכונות טובות ורעות כי זו שאלה שכולם מתכוננים עליה ועוסקת בעיקר במה אני חושב על עצמי. במקומה, אני שואל על יתרונות יחסיים וחסרונות יחסיים מול הסביבה. ביתרונות כולם יודעים את התשובות ובחסרונות אדם באמת צריך לחשוב על הסביבה ובמה הוא באמת צריך להשתפר - ואז עולים לעתים דברים שהם חסרונות עצומים. למשל, אם אני מחפש אדם שהוא נורא חברותי לתפקידים מסויימים, לא זאב בודד, והוא אומר שאחד החסרונות שלו הוא שמאוד חשוב לו לקבל החלטות לבד, או שהוא מרכז סמכויות יותר מדי - אז אני מבין שהוא לא מתאים להיות מלווה באתר עם 15 עובדים שהוא אינו מנהל הצוות שם", הוא מסביר, "מבחינת המועמד הוא נתן חיסרון שהוא בעצם ייתרון אבל במקרה הזה זה בדוק הפוך".</p>
      <p>
        <b>5. "נניח שלא קיבלתי אותך לעבודה – לאילו תפקידים תתראיין? לאן תלך?"</b>
      </p>
      <p>זו שאלה שמלמדת שמטרתה ללמוד על האלטרנטיבות אותן בוחן המועמד. האם הוא 'יורה לכל הכיוונים' או שהוא מוכוון מטרה מקצועית. "אני יודע שאנשים שמגיעים לחברה ומתראיינים שלחו קורות חיים גם לחברות אחרות ותפקידים אחרים. הפחד שלי בראיון הוא שמי שמדבר איתי הוא אופורטוניסט. אני לא רוצה אופורטוניסטים. אם מישהו בא להיות מנהל שירות לקוחות ומחפש גם להיות עוזר אישי אז הוא הגיע כדרך אגב לפה. סביב השאלה הזאת אני מבין את מערכת האינטרסים, ראיית העולם ומהו הייתרון היחסי האמיתי שלהם. לא אכפת לי איזו חברה יותר איזה תפקיד. למשל אם זה מישהו צעיר שבאמת יכול להגיש מועמדות לכל דבר אז אשאל אותו איפה אתה רואה את עצמך עובד בעתיד, או מה הדבר הבא שתרצה לעשות".</p>
    </article>
  </body>
</html>