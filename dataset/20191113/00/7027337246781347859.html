<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698243/%D8%A7%D9%81%D8%B2%D8%A7%DB%8C%D8%B4-%D8%A8%DB%8C-%D8%B3%D8%A7%D8%A8%D9%82%D9%87-%D9%82%DB%8C%D9%85%D8%AA-%DA%AF%D9%88%D8%AC%D9%87-%D8%AF%D8%B1-%D9%BE%D8%A7%DA%A9%D8%B3%D8%AA%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%AE%D8%B1%DB%8C%D8%AF-%D8%A7%D8%B2-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="افزایش بی سابقه قیمت گوجه در پاکستان/ به دنبال خرید از ایران"/>
    <meta property="og:description" content="دولت پاکستان روز چهارشنبه پس از مواجهه شدن با مشکلات تامین گوجه از هند و افزایش قیمت آن در بازارهای داخلی اعلام کرد که به دنبال خرید گوجه از ایران است."/>
  </head>
  <body>
    <article>
      <h1>افزایش بی سابقه قیمت گوجه در پاکستان/ به دنبال خرید از ایران</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036850_929.jpg"/>
      </figure>
      <p>دولت پاکستان روز چهارشنبه پس از مواجهه شدن با مشکلات تامین گوجه از هند و افزایش قیمت آن در بازارهای داخلی اعلام کرد که به دنبال خرید گوجه از ایران است.</p>
      <p>به گزارش روزنامه طلوع، به دنبال افزایش بی سابقه قیمت گوجه در پاکستان "محمد هشام پوپالزی" دبیر وزارت امنیت ملی مواد غذایی گفت: ما در بررسی صدور مجوز خرید گوجه از ایران هستیم.</p>
      <p>وی افزود: ما در این باره فکر خواهیم کرد و در جلسه با واردکنندگان در این مورد تصمیم می گیریم.</p>
      <p>پاکستانی ها که در ماه های گذشته برای چندمین بار شاهد افزایش غیرعادی قیمت کالای اساسی، نرخ سوخت و روند صعودی تورم بوده اند، در روزهای اخیر گرانی افسار گسیخته مواد غذایی به ویژه در بازار سبزی و صیفی جات مانند گوجه فرنگی به کابوسی برای آنها تبدیل شده است.</p>
      <p>پاکستانی ها با اینکه تولیدکننده برنج هستند اما بیشتر از گندم (نان) در وعده های غذایی خود استفاده می کنند و گوجه فرنگی نیز در تهیه خورش برای وعده های ناهار و شام حرف اول را برای خانوارهای می زند اما گرانی غیرعادی این ماده غذایی در بازار صدای مردم این کشور را در آورده است.</p>
      <p>گرانی گوجه فرنگی در پاکستان طی سال ھای اخیر بسیار دیده شد اما این کشور تلاش کرده تا با واردات آن از کشورهای همسایه از جمله ایران به کاھش قیمت این کالا در بازار داخلی کمک کند.</p>
      <p>اما قیمت سبزیجات در هفته های اخیر از اسلام آباد، لاهور و کراچی گرفته تا دیگر شهرهای پاکستان به ویژه گوجه فرنگی به شکل باور نکردنی افزایش یافته و رسانه های این کشور در مصاحبه میدانی با مردم گزارش دادند که دولت هیچ کنترلی بر قیمت ها ندارد و عرضه کنندگان قیمت های خودساخته نجومی بر اجناس مقرر کرده اند.</p>
      <p>به گزارش شبکه «جیو نیوز» پاکستان تا ۱۲ ساعت گذشته قیمت هر کیلو گوجه فرنگی حتی به ۴۰۰ روپیه (۲.۵۶ دلار) نیز رسیده است. هر روپیه پاکستان معادل ۶۹۰ ریال ایران است.</p>
      <p>افزایش بدهی های خارجی، کاهش ذخیره ارزی و همزمان پایین آمدن ارزش پول ملی در پاکستان باعث شده تا تورم به شکل بی سابقه ای افزایش پیدا کرده و قیمت بسیاری از اجناس و کالاهای اساسی به ویژه مواد غذایی بالاتر از نرخ مصوب دولت به بازار راه یابد تا سفره پاکستانی ها روز به روز کوچکتر شود.</p>
    </article>
  </body>
</html>