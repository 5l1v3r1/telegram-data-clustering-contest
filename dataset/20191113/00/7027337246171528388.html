<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698101/%D9%87%D9%88%D8%A7%DB%8C-%D9%85%D8%B4%D9%87%D8%AF-%D8%AF%D8%B1-%D9%88%D8%B6%D8%B9%DB%8C%D8%AA-%D9%87%D8%B4%D8%AF%D8%A7%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="هوای مشهد در وضعیت هشدار"/>
    <meta property="og:description" content="میانگین شاخص کیفیت هوای امروز ۲۲ آبان ماه کلانشهر مشهد نشانگر آلودگی و وضعیت هشدار است."/>
  </head>
  <body>
    <article>
      <h1>هوای مشهد در وضعیت هشدار</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036486_957.jpg"/>
      </figure>
      <p>میانگین شاخص کیفیت هوای امروز ۲۲ آبان ماه کلانشهر مشهد نشانگر آلودگی و وضعیت هشدار است.</p>
      <p>مدیرکل حفاظت محیط زیست خراسان رضوی روز چهارشنبه به خبرنگار ایرنا گفت: میانگین کنونی شاخص کیفیت هوای مشهد ۱۰۱ ای.کیو.آی به معنای وضعیت هشدار است.</p>
      <p>تورج همتی افزود: شاخص کیفیت هوا در مناطق لشگر با ۱۳۴، چمن با ۱۲۴، وحدت با ۱۱۶، الهیه با ۱۱۲،خیام شمالی، شهید کریمی و امامیه هر یک با ۱۰۴ و شهر با ۱۰۱ ای.کیو.آی نشانگر وضعیت هشدار و آلوده برای گروههای حساس است.</p>
      <p>وی ادامه داد: این شاخص در دیگر ۱۵ ایستگاه مستقر در سطح شهر مشهد نشانگر هوای سالم است.</p>
      <p>مدیرکل حفاظت محیط زیست خراسان رضوی همچنین تاکید کرد: شایسته است شهروندان مشهد و زائران و مسافران در این کلانشهر با بهره‌گیری از ناوگان حمل و نقل عمومی و استفاده نکردن از خودروهای شخصی، نقش موثر خود را در کاهش حجم آلاینده‌های هوا ایفا کنند.</p>
      <p>قرار داشتن شاخص کلی کیفیت هوا تا ۵۰ ای.کیو.آی به معنای وضعیت پاک و بین ۵۱ تا ۱۰۰ ای.کیو.آی به معنای وضعیت سالم است.<br/><br/>قرار داشتن شاخص کلی کیفیت هوا بین اعداد ۱۰۱ تا ۱۵۰ ای.کیو.آی به معنای آلودگی هوا برای افراد حساس و کودکان و بین اعداد ۱۵۱ تا ۲۰۰ ای.کیو.آی نیز به معنای آلوده برای همه سنین محسوب می‌شود.<br/>همچنین قرار داشتن شاخص کلی کیفیت هوا بین اعداد ۲۰۱ تا ۳۰۰ ای.کیو.آی حالت اضطرار و بالاتر از عدد ۳۰۰ نیز حالت بحرانی را نشان می‌دهد.<br/><br/>مردم مشهد طی سال گذشته ۴۵ روز هوای پاک، ۲۷۵ روز هوای سالم و ۴۵ روز هوای ناسالم تنفس کردند.</p>
    </article>
  </body>
</html>