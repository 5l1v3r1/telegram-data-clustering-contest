<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773622,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="&quot;רק שהשר הבא ידפדף מעט אחורה בארכיב&quot;"/>
    <meta property="og:description" content="שר הבינוי הבא שינסה להביא פתרון משלו למשבר הדיור צריך פשוט ללמוד מתכניות עבר שהצליחו. יש להחזיר את ההלוואות המסובסדות במקום לוותר על הכנסות למדינה במיליארדי שקלים, בתמורה לתכנית שלא מובילה לשום תועלת"/>
  </head>
  <body>
    <article>
      <h1>"רק שהשר הבא ידפדף מעט אחורה בארכיב"</h1>
      <h2>שר הבינוי הבא שינסה להביא פתרון משלו למשבר הדיור צריך פשוט ללמוד מתכניות עבר שהצליחו. יש להחזיר את ההלוואות המסובסדות במקום לוותר על הכנסות למדינה במיליארדי שקלים, בתמורה לתכנית שלא מובילה לשום תועלת</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">יוסי אברהמי</a></address>
      <p><b>מוגש מטעם DUN'S 100</b>  </p>
      <p>משבר הדיור שפוקד אותנו כבר קרוב לעשור בהחלט מחייב פתרון שישלב את כלל הגורמים בענף. המרחק בין זוגות צעירים לחלום הדירה החדשה הולך ומתרחק. אם לפני כעשור המרחק בין אדם שמרוויח שכר ממוצע במשק לדירה ממוצעת עמד על 131 משכורות, כיום הנתון כבר עומד על 140.5 משכורות – תוספת של 9.5 משכורות בתוך עשור.</p>
      <p>לאורך השנים, הציגו ממשלות ישראל תכניות שונות ומגוונות לפתרון המשבר ולהורדת מחירי הדיור. הפתרונות נגעו בעיקר להגדלת ההיצע והורדת מחיריהן באמצעות הגדרת מחיר מקסימום במכרזים על קרקעות המדינה. התכנית האחרונה, 'מחיר למשתכן', הייתה המאסיבית ביותר בהיקפה, ואמורה הייתה לוותר על הכנסות של מיליארדי שקלים לקופת המדינה במכירת קרקעות לקבלנים, בתמורה לקביעת מחיר סופי לדירה והגרלה בקרב חסרי דיור בלבד.</p>
      <p>הניסיון להמציא את הגלגל כל פעם מחדש מייצר בעיקר חוסר ודאות בענף, ויוצר חוסר ודאות בקרב הציבור שאליו מכוונים – זוגות צעירים חסרי דיור. נוצר מצב בו קהל היעד צריך ללמוד בכל פעם מחדש מה עליו לעשות כדי ליהנות מהטבה כזו או אחרת ברכישת דירה: דורשים ממנו לשנות את מקום מגוריו, צרכיו, רצונותיו ועוד כדי ליהנות מהטבה שאולי תמומש ואולי לא.</p>
      <p>במקום כל זה, המדינה יכולה פשוט לדפדף מעט אחורה בדפי ההיסטוריה: בארכיב של משרד הבינוי והשיכון קיימות התוכניות של השרים שכיהנו שם לאורך השנים. אחת התכניות שמטרתן הייתה לסייע לזוגות צעירים לרכוש דירה הייתה סבסוד באמצעות הלוואות בריבית אפסית. מצד אחד, המדינה לא "מוותרת" על הכנסה ומצד שני הזוגות הצעירים זכו להטבה במחיר הסופי אותו הם משלמים כי מדובר בהלוואות שאינן נושאות ריבית ולמעשה ההחזר שלהם היה זול יותר.</p>
      <figure>
        <img src="https://images1.calcalist.co.il/PicServer3/2019/10/24/942579/1L.jpg"/>
        <figcaption>יוסי אברהמי</figcaption>
      </figure>
      <p>יתרון נוסף בתכנית הזו היא מתן אפשרות לזוגות חסרי דיור לרכוש דירות שתואמות את הציפיות שלהם: דירות חדשות או יד 2, דירות בפריפריה או במרכז, ובעיקר דירות במקום המגורים שלהם, בקרבה להורים ולאזור בו הם בוחרים לגור ולחיות ולא בהתאם לזכייה רנדומלית בהגרלה.</p>
      <p>אנחנו נמצאים כרגע לפני כינון ממשלה חדשה, אולי השר הבא ירצה לייצר "הברקה" חדשה. אז רגע לפני אני מציע לו פשוט לדפדף קצת אחורה וללמוד וליישם במקומות שכבר הצליחו במקום להטיל עוד גחמה על הענף והציבור בכלל.</p>
      <p>
        <b>הכותב יוסי אברהמי, מנכ"ל ובעלים, </b>
        <a href="https://bit.ly/373Ud47">
          <b>יוסי אברהמי עבודות הנדסה אזרחית בע"מ</b>
        </a>
      </p>
    </article>
  </body>
</html>