<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/digitalizarea-afacerilor-un-trend-tot-mai-prezent-in-randul-mostenitorilor-afacerilor-de-familie-ionut-sas-pwc-tehnologia-digitala-este-cruciala-pentru-succesul-companiilor-18577025"/>
    <meta property="og:site_name" content="BusinessMagazin"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Digitalizarea afacerilor, un trend tot mai prezent în rândul moştenitorilor afacerilor de familie. Ionuţ Sas, PwC: Tehnologia digitală este crucială pentru succesul companiilor"/>
    <meta property="og:description" content="Generaţia următoare a proprietarilor de companii antreprenoriale din Europa Centrală şi de Est (ECE) consideră că adoptarea unor strategii de digitalizare vor aduce valoare afacerilor pe care le vor conduce,..."/>
  </head>
  <body>
    <article>
      <h1>Digitalizarea afacerilor, un trend tot mai prezent în rândul moştenitorilor afacerilor de familie. Ionuţ Sas, PwC: Tehnologia digitală este crucială pentru succesul companiilor</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://www.businessmagazin.ro/autor/cristina-bellu" target="_blank">Cristina Bellu</a></address>
      <h3>Digitalizarea afacerilor, un trend tot mai prezent în rândul moştenitorilor afacerilor de familie. Ionuţ Sas, PwC: Tehnologia digitală este crucială pentru succesul companiilor</h3>
      <p>Generaţia următoare a proprietarilor de companii antreprenoriale din Europa Centrală şi de Est (ECE) consideră că adoptarea unor strategii de digitalizare vor aduce valoare afacerilor pe care le vor conduce, potrivit sondajului PwC NextGen Survey 2019 realizat în România, Rusia, Polonia, Bulgaria şi Albania.</p>
      <p>Generaţia următoare a proprietarilor de companii antreprenoriale din Europa Centrală şi de Est (ECE) consideră că adoptarea unor strategii de digitalizare vor aduce valoare afacerilor pe care le vor conduce, potrivit sondajului PwC NextGen Survey 2019 realizat în România, Rusia, Polonia, Bulgaria şi Albania.<br/><br/>Astfel, aproape 90% dintre participanţii la studiu vor să îşi valorifice cunoştinţele digitale şi să dezvolte o strategie de digitalizare potrivită, iar cele mai relevante tehnologii emergente pentru viitorul companiilor sunt, în opinia lor, Internet of Things (82%), roboţii (57%) şi inteligenţa artificială (54%).<br/><br/>„Moştenitorii afacerilor de familie sunt nativi digitali şi consideră că tehnologia digitală este crucială pentru succesul companiilor lor. Din acest motiv, doresc să îşi folosească cunoştinţele în domeniul tehnologiei pentru a-şi ajuta companiile să se adapteze în era digitală şi să obţină performanţă. De exemplu, 30% dintre respondenţi, în principal provenind din sectorul producţiei industriale, sunt preocupaţi de faptul că afacerea de familie a rămas în urma competitorilor”, explică Ionuţ Sas, Partener şi Liderul serviciilor pentru afaceri antreprenoriale, PwC România.<br/><br/>Următoarea generaţie de antreprenori care moştenesc afaceri de familie este preocupată de nevoile în continuă schimbare ale clienţilor (26%), impactul noilor tehnologii (22%) şi concurenţa de pe piaţă (19%). Principalele priorităţi sunt profesionalizarea şi modernizarea practicilor de management (97%), soluţii pentru atragerea şi reţinerea talentelor (90%) şi îmbunătăţirea competenţelor angajaţilor - upskilling (86%).<br/><br/>În prezent, 53% dintre reprezentanţii noii generaţii din Europa Centrală şi de Est sunt implicaţi în activităţile companiilor lor, procentul fiind sub media globală de 70%. În schimb, 76% estimează că se vor implica în viitor. Astfel, până în 2025, 47% se aşteaptă să preia roluri de directori executivi şi 33% să devină acţionari majoritari.<br/><br/>PwC NextGen Survey CEE a fost realizat în perioada iunie-august în rândul proprietarilor de afaceri de familie din cinci state ale Europei Centrale şi de Est (Polonia, Rusia, România, Bulgaria şi Albania) cu activităţi în sectoare precum industrie, farmaceutic şi sănătate, retail, transport, logistică, real-estate, construcţii, tehnologie, media şi telecomuicaţii şi servicii financiare.<br/> </p>
    </article>
  </body>
</html>