<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773610,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="צמיחה של 162% ברווחי אמדוקס - הדוח עמד בציפיות השוק"/>
    <meta property="og:description" content="החברה רשמה בסיכום הרבעון הפיסקאלי הרביעי עלייה קלה בהכנסות ל-1.03 מיליארד דולר, הרווח הנקי החשבונאי זינק ל-14 מיליון דולר - הרווח המתואם עלה ב-5% ל-147 מיליון דולר"/>
  </head>
  <body>
    <article>
      <h1>צמיחה של 162% ברווחי אמדוקס - הדוח עמד בציפיות השוק</h1>
      <h2>החברה רשמה בסיכום הרבעון הפיסקאלי הרביעי עלייה קלה בהכנסות ל-1.03 מיליארד דולר, הרווח הנקי החשבונאי זינק ל-14 מיליון דולר - הרווח המתואם עלה ב-5% ל-147 מיליון דולר</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">צלי גרינברג</a></address>
      <p>חברת התוכנה <a href="https://www.calcalist.co.il/stocks/home/0,7340,L-3959-11111192,00.html?quote=%D7%90%D7%9E%D7%93%D7%95%D7%A7%D7%A1">אמדוקס</a>מסכמת רבעון עם עלייה קלה בהכנסות ושילוש הרווח הנקי, בשני המקרים תוך עמידה בציפיות האנליסטים.</p>
      <p>החברה הציגה בסיכום הרבעון הפיסקאלי הרביעי הכנסות של 1.03 מיליארד דולר, מול 1 מיליארד דולר ברבעון המקביל ובדומה לצפי בשוק. עיקר ההכנסות נבע מהפעיללות בצפון אמריקה, שם נרשמו לה ברבעון מכירות של 644.2 מיליון דולר, בהשוואה ל-638.2 מיליון דולר ברבעון המקביל של 2018. שאר ההכנסות הגיעו מאירופה, שם מכרה ב-156.1 מיליון דולר, לצד הכנסה של 230 מיליון דולר ממדינות 'אחרות'.</p>
      <p>הרווח התפעולי החשבונאי (GAAP) עמד על 144.1 מיליון דולר, בהשוואה ל-68.8 מיליון דולר בתקופה המקבילה. הרווח התפעולי המתואם  (NON GAAP) עמד על 177.9 מיליון דולר, בהשוואה ל-172.6 מיליון דולר בתקופה המקבילה.</p>
      <p>בשורה התחתונה רשמה אמדוקס רווח נקי חשבונאי של 122 מיליון דולר או  90 סנט למניה, מול 44.2 מיליון דולר או 31 סנט למניה ברבעון המקביל - עלייה של 162%. הרווח הרבעוני המתואם עמד על 147.1 מיליון דולר או 1.08 דולר למניה, לעומת 140.2 מיליון דולר או 99 סנט למניה ברבעון המקביל, וכאמור, בדומה לציפיות השוק.</p>
      <p> </p>
      <figure>
        <img src="https://images1.calcalist.co.il/PicServer2/20122005/32840/amit-271008-42065467_l.jpg"/>
        <figcaption>צילום: עמית שעל</figcaption>
      </figure>
      <p>
        <b>סיכום שנתי ותחזית להמשך</b>
      </p>
      <p>בסיכום השנה הפיסקאלית רשמה אמדוקס רווח חשבונאי של 479.4 מיליון דולר או 3.47 דולר למניה, בהשוואה ל-354.3 מיליון דולר או 2.47 דולר למניה בתקופה בשנה קודמת. הרווח השנתי המתואם  הסתכם ב-595.1 מיליון דולר או 4.31 דולר למניה, בהשוואה ל-579.6 מיליון דולר רווח נקי מתואם או 4.03 דולר למניה בתקופה המקבילה. הכנסות החברה לשנה הפיסקלית כולה צמחו ל-4.08 מיליארד דולר, בהשוואה ל-3.97 מיליארד דולר אשתקד.</p>
      <p>אמדוקס צופה לרבעון הנוכחי (פיסקאלי ראשון) הכנסות בטווח של 1.055-1.015 מיליארד דולר, רווח חשבונאי של 87-79 סנט למניה ורווח מתואם של 1.08-1.02 דולר למניה. לשנה הפיסקאלית 2020 כולה צופה החברה עלייה כוללת של 1.5%-5.5% בהכנסות, עלייה של 5%-12% ברווח החשבונאי ושל 3%-7% ברווח הנקי.</p>
    </article>
  </body>
</html>