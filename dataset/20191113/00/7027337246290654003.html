<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698169/%D8%AF%D8%B1-%D8%AC%D8%B3%D8%AA%D8%AC%D9%88%DB%8C-%D9%81%D8%B1%DB%8C%D8%AF%D9%87-%D8%A8%D9%87-%D8%B1%D9%82%D8%A7%D8%A8%D8%AA-%D8%A7%D8%B3%DA%A9%D8%A7%D8%B1-%D9%85%D8%B3%D8%AA%D9%86%D8%AF-%D9%87%D9%85-%D8%B1%D9%81%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="«در جستجوی فریده» به رقابت اسکار مستند هم رفت"/>
    <meta property="og:description" content="مستند «در جستجوی فریده» به کارگردانی آزاده موسوی و کوروش عطایی به عنوان یکی از آثار واجد شرایط رقابت در شاخه بهترین مستند نود و و دومین دوره جوایز سینمایی اسکار معرفی شد؛ در حالی‌که این فیلم در بخش غیرانگلیسی‌زبان اسکار هم رقابت می‌کند."/>
  </head>
  <body>
    <article>
      <h1>«در جستجوی فریده» به رقابت اسکار مستند هم رفت</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036713_482.jpg"/>
      </figure>
      <p>مستند «در جستجوی فریده» به کارگردانی آزاده موسوی و کوروش عطایی به عنوان یکی از آثار واجد شرایط رقابت در شاخه بهترین مستند نود و و دومین دوره جوایز سینمایی اسکار معرفی شد؛ در حالی‌که این فیلم در بخش غیرانگلیسی‌زبان اسکار هم رقابت می‌کند.</p>
      <p>به گزارش ایسنا، آکادمی علوم و هنرهای سینمایی اسکار فهرست ۱۵۹ اثر مستند واجد شرایط رقابت در شاخه بهترین مستند اسکار ۲۰۲۰ را اعلام کرد و مستند ایرانی «در جستجوی فریده» به کارگردانی آزاده موسوی و کوروش عطایی نیز یکی از آثاری است که می‌تواند در این شاخه به رقابت بپردازد. </p>
      <p>این مستند پیش‌تر نیز به عنوان نماینده رسمی سینمای ایران در شاخه بهترین فیلم بین‌المللی (خارجی) جوایز سینمایی اسکار انتخاب شده بود. </p>
      <p>«درجستجوی فریده» روایت‌گر قصه زندگی زنی به نام فریده است که ۴۰ سال پیش در حرم امام رضا(ع) رها می‌شود و بعد از انتقال به شیرخوارگاه توسط زوجی هلندی به فرزندی گرفته و به هلند برده می‌شود. او جست‌وجویی را برای پیدا کردن خانواده واقعی‌اش شروع می‌کند و این مستند شرح این سفر و جست‌وجو است.</p>
      <p>آکادمی اسکار همچنین اعلام کرد برخی از این ۱۵۹ اثر مستند هنوز شرایط لازم  اکران سینمایی را احزار نکرده‌اند و بر اساس قوانین اسکار باید تا پایان سال حداقل هفت روز اکران عمومی در لس‌آنجلس و نیویورک داشته باشند. </p>
      <p>«آپولو ۱۱» ساخته «تاد داگلاس میلر»، مستند زندگی «دیه‌گو مارادونا» ساخته «آصف کاپادیا» و مستند زندگی «تونی موریسون» نویسنده سیاه‌پوست برنده نوبل ادبیات ساخته «تیموثی گرینفیلد» در کنار آثاری چون «کارخانه آمریکایی»، «سیتیزن کی»، «ناپدیدشدن مادرم»، «لبه دموکراسی»، «غزه»، «سرزمین عسل»، «جوزف پولیتزر: صدای مردم»، «میم مثل مالزی»، «ملاقات با گورباچوف»، «مسافر نیمه‌شب»، «خطرناک‌ترین سال»، «خانه من هند»، «اسم من دنیل است»، «به دستور رئیس‌جمهور»، «پنج روسی»، «شیطان و آدم»، «دریای سایه‌ها»، «شلیک کردن به مافیا»، «حرف زدن درباره درختان»، «ملت تک‌فرزندی»، «تایگرلند»، «واتسون»، «ستاره‌های غربی»، «وقتی بره‌ها شیر می‌شوند» و «چه کسی تاریخ ما را می‌نویسد؟» از جمله آثار مهم در رقابت شاخه مستند اسکار هستند. </p>
      <p>فهرست کوتاه ۱۵ فیلم منتخب شاخه اسکار مستند ۲۰۲۰ در تاریخ ۱۶ دسامبر (۲۵ آذر ماه) اعلام می‌شود.</p>
      <p>همچنین نامزدهای نهایی اسکار  روز ۱۳ ژانویه (۲۳ دی‌ماه) مشخص می‌شوند و مراسم اعطای جوایز نود و دومین دوره این رویداد سینمایی در تاریخ ۹ فوریه (بامداد دوشنبه ۲۱ بهمن) برگزار خواهد شد.</p>
    </article>
  </body>
</html>