<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773634,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="אינסטגרם מעתיקה את טיקטוק עם Reels"/>
    <meta property="og:description" content="הכלי החדש מאפשר למשתמשים לערוך סרטונים של 15 שניות, להוסיף להם אפקטים וצליל, בדיוק כמו בשירות המתחרה; פייסבוק, בעלת אינסטגרם, כבר העתיקה באופן מלא תכונות של מתחרים, ונראה שהגיע תורה של אפליקציית הקליפים"/>
  </head>
  <body>
    <article>
      <h1>אינסטגרם מעתיקה את טיקטוק עם Reels</h1>
      <h2>הכלי החדש מאפשר למשתמשים לערוך סרטונים של 15 שניות, להוסיף להם אפקטים וצליל, בדיוק כמו בשירות המתחרה; פייסבוק, בעלת אינסטגרם, כבר העתיקה באופן מלא תכונות של מתחרים, ונראה שהגיע תורה של אפליקציית הקליפים</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">רפאל קאהאן</a></address>
      <p>אינסטגרם מבית פייסבוק השיקה את התשובה שלה לטיקטוק, הפלטפורמה החברתית שנשענת על סרטונים קצרים: תכונה בשם Reels שמעתיקה את יכולות המתחרה.</p>
      <p>הכלי החדש נבחן בברזיל, ולפי דיוווח של the Verge ו-TechCrunch, מאפשר להקליט, לערוך ולפרסם קליפים בני 15 שניות, לשנות את מהירות הנגינה שלהם, להעתיק פסי קול של סרטונים שהעלו גולשים אחרים ועוד. את התוצר אפשר לשתף בסטוריז, לשלוח בהודעות או לפרסם בלשונית ה-Explore של אינסטגרם תחת ערוץ Top Reels. פייסבוק לא מסרה מתי ואם תשיק את הכלי הזה במדינות אחרות. עם זאת ההערכה היא שאם יתברר כהצלחה - הוא יגיע במהרה גם לשאר המשתמשים.</p>
      <figure>
        <iframe src="https://www.youtube.com/embed/UH7WG7rcsko" width="590" height="345" data-service="Youtube" scrolling="no"/>
      </figure>
      <p>הטקטיקה הזו אינה חדשה: פייסבוק נוהגת להעתיק בצורה מלאה תכונות של מתחרים בולטים, כפי שהעתיקה את הסטוריז מסנאפצ'ט. כמו את האחרונה, ניסתה פייסבוק לקנות את הסטארט-אפ Musical.ly, החברה שעומדת מאחורי האפליקציה ונרכשה לבסוף בידי בייטדאנס הסינית בכ-800 מיליון דולר. זו מיזגה את הסטארט-אפ שרכשה עם טיקטוק ומשם החלה להצליח במערב האפליקציה המאוחדת.</p>
      <p>עם זאת, הניסיון של פייסבוק להעתיק את תכונות טיקטוק הוא שונה. לדברי סמנכ''ל ניהול המוצרים של אינסטגרם, רובי סטיין, ישנן כמה דרכים ליישם מוצר שמבוסס על סרטון קצר עם פס קול מוזיקלי ברקע. "אנחנו מתמקדים בניסיון להפוך את מוצר הזה ייחודי לנו", אמר, אם כי לא פירט בדיוק כיצד יוגשם החזון.</p>
      <figure>
        <img src="https://images1.calcalist.co.il/PicServer3/2019/11/13/947326/6_l.jpg"/>
        <figcaption>רילס של אינסטגרם <br/>צילום: Reels</figcaption>
      </figure>
      <p>פייסבוק ניסתה בעבר להעתיק את תכונות טיקטוק <a href="https://www.calcalist.co.il/internet/articles/0,7340,L-3749520,00.html">באפליקציה נפרדת בשם Lasso</a>, אשר לא הצליחה להמריא ולצבור עניין בקרב משתמשים.  </p>
      <p> </p>
      <p>העיתוי של פייסבוק להפעלת Reels מצוין: ממשלת ארה''ב החלה להתעניין בטיקטוק והחלה בבדיקת חוקיות רכישת Musical.ly. בנוסף, הבית הלבן הורה לבדוק האם האפליקציה מהווה סיכון בטחוני כלשהו לסוכנויות הביטחון האמריקאיות. ניכר שפייסבוק לא תזיל דמעה אם טיקטוק תסבול מהטרדות אלה ותנצל זאת כדי להציע את האלטרנטיבה שלה.</p>
    </article>
  </body>
</html>