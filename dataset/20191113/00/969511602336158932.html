<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/leul-isi-continua-deprecierea-in-raport-cu-euro-si-se-indreapta-spre-maximul-istoric-18577886"/>
    <meta property="og:site_name" content="BusinessMagazin"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Leul îşi continuă deprecierea în raport cu euro şi se îndreaptă spre maximul istoric"/>
    <meta property="og:description" content="Leul a continuat să se deprecieze în raport cu moneda euro, ajungând miercuri la un curs de 4,7635 de lei pentru un euro, la mică distanţă de cel mai ridicat nivel atins în luna ianuarie a acestui an, potrivit cursului afişat de Banca Naţională a României (BNR)."/>
  </head>
  <body>
    <article>
      <h1>Leul îşi continuă deprecierea în raport cu euro şi se îndreaptă spre maximul istoric</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://www.businessmagazin.ro/autor/mihai-gongoroi" target="_blank">Mihai Gongoroi</a></address>
      <h3>Leul îşi continuă deprecierea în raport cu euro şi se îndreaptă spre maximul istoric</h3>
      <p>Leul a continuat să se deprecieze în raport cu moneda euro, ajungând miercuri la un curs de 4,7635 de lei pentru un euro, la mică distanţă de cel mai ridicat nivel atins în luna ianuarie a acestui an, potrivit cursului afişat de Banca Naţională a României (BNR).</p>
      <p>Practic, acesta este cel mai ridicat nivel din ultimele 8 luni, respectiv din 14 martie, când un euro a fost cotat la 4,7640 lei. Maximul istoric de 4,7648 lei pentru un euro a fost atins pe 25 ianuarie 2019, la câteva săptămâni după adoptarea OUG 114/2018.</p>
      <p>Guvernatorul BNR Mugur Isărescu a descris evoluţia din ultima vreme a cursului de schimb al monedei naţionale drept fluctuaţii minore, după prezentarea deciziilor de politică monetară luate miercuri, 6 noiembrie, de Consiliul de Administraţie al instituţiei.</p>
      <p>Leul a demarat o tendinţă de depreciere faţă de euro în ultimele două luni şi jumătate, mai precis începând cu luna septembrie. Scăderea este de circa 4 bani pe perioada analizată.</p>
      <p>Cursul oficial de miercuri, 6 noiembrie, a fost de 4,7626 lei/euro, aceasta fiind şi prima zi din ultimele trei săptămâni când a fost afişat un curs mai mare de pragul de 4,75 lei.</p>
      <p>Isărescu spune că fluctuaţia leului, între 4,72 şi 4,76 unităţi pe euro este minoră în comparaţie cu evoluţiile forintului în Ungaria sau ale zlotului în Polonia, care au înregistrat variaţii mult mai mari.</p>
      <p>Analiştii de la BT Capital Partners notează într-un raport adresat investitorilor datat 29 octombrie că dacă presiunea asupra leului se menţine, cu un curs situate peste 4,735, şi se ajunge ulterior la pragul de 4,77, am putea asista la continuarea deprecierii monedei naţionale până la 4,8 lei pentru un euro pe termen scurt/mediu.</p>
      <p> </p>
      <p> </p>
    </article>
  </body>
</html>