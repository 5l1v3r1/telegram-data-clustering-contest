<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773631,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="הסכם קיבוצי בפלאפון: תוספת שכר, בונוסים ו-400 עובדים שיעזבו על פני 3 שנים"/>
    <meta property="og:description" content="החברה תוכל להפריש 210 עובדים קבועים בפרישה מרצון, מתוכם לא יותר מ-90 עובדים באמצעות פיטורים; בנוסף, בכוונת ההנהלה לצמצם גם 190 משרות של עובדים שאינם קבועים. בין עיקרי ההסכם: תוספות שכר בגובה 7% לשנים 2020-2022 ומענק חתימה בגובה 20 מיליון שקל שיחולק לעובדים כבר בחודש ינואר הקרוב"/>
  </head>
  <body>
    <article>
      <h1>הסכם קיבוצי בפלאפון: תוספת שכר, בונוסים ו-400 עובדים שיעזבו על פני 3 שנים</h1>
      <h2>החברה תוכל להפריש 210 עובדים קבועים בפרישה מרצון, מתוכם לא יותר מ-90 עובדים באמצעות פיטורים; בנוסף, בכוונת ההנהלה לצמצם גם 190 משרות של עובדים שאינם קבועים. בין עיקרי ההסכם: תוספות שכר בגובה 7% לשנים 2020-2022 ומענק חתימה בגובה 20 מיליון שקל שיחולק לעובדים כבר בחודש ינואר הקרוב</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">אביאור אבו</a></address>
      <p>נחתם הסכם קיבוצי חדש בחברת פלאפון: יושב ראש ההסתדרות ארנון בר-דוד, ומנכ"ל פלאפון רן גוראון, חתמו לפני דקות אחדות על ההסכם, לאחר משא ומתן ארוך ומורכב שנערך למעלה משנה, ובהמשך להבנות אליהן הגיעו הצדדים בפגישת החירום שכינס בר-דוד בחודש ספטמבר.</p>
      <p>ההסכם עליו חתמו הצדדים מוסיף על ההסכם הקיבוצי הקיים בחברה משנת 2017 עד לחודש יולי 2022, ומסדיר את השינויים הארגוניים הנובעים מהסינרגיה בין החברות הבנות בבזק: פלאפון, בזק בינלאומי ו-yes. עלות ההסכם נאמדת ב-100 מיליון שקל, שישולמו במהלך תקופת המימוש.</p>
      <figure>
        <img src="https://images1.calcalist.co.il/PicServer3/2018/12/21/871032/1L.jpg"/>
        <figcaption>מנכ"ל פלאפון רן גוראון <br/>צילום: יונתן בלום</figcaption>
      </figure>
      <p>במסגרת ההסכם, לעובדים תינתן אפשרות לפרישה מרצון תוך קבלת מענק פרישה של 250% וסל הטבות נוסף. עוד נקבע, שהחברה תוכל להפריש 210 עובדים קבועים בפרישה מרצון, מתוכם לא יותר מ-90 עובדים בפיטורים. עוד על פי תוכנית ההנהלה ושלא במסגרת ההסכם, בכוונתה לצמצם גם 190 משרות של עובדים שאינם קבועים.</p>
      <p>בין עיקרי ההסכם: תוספות שכר בגובה 7% לשנים 2020-2022; מענק שנתי בגובה 1% לעובדים בעלי למעלה משנה וחצי ותק בשנים 2021-2022; ומענק חתימה בגובה 20 מיליון שקל שיחולק לעובדים כבר בחודש ינואר הקרוב. כמו כן, שודרג מנגנון חלוקת הבונוס לעובדים, בכפוף לעמידה ביעדי החברה בכל שנה.</p>
      <p>בנוסף הוסכם כי החברה תקצה סכום של 4,375 שקל על כל עובד ושלושה מיליון שקל נוספים בכל שנה לטובת פעילויות רווחה; תועמד לרשות העובדים קופת מלגות לטובת לימודים אקדמיים; ייפתח אתר הטבות חדש לעובדים שיתוקצב ב-5.6 מיליון שקל; ותוגדל ב-10 שקלים ל-31 שקל ליום השתתפות החברה במימון ארוחות צהריים לעובדים (באתרי החברה בהם לא קיים חדר אוכל).</p>
      <p>במעמד החתימה השתתפו גם מי שהובילו את המו"מ - יו"ר איגוד עובדי הסלולר, האינטרנט וההייטק יקי חלוצי, סמנכ"ל משאבי אנוש בפלאפון צביקה אברמוביץ ויו"ר ועד עובדי החברה יחיאל שמן. את נציגות העובדים ליווה פרופ' ירון זליכה, ואת הנהלת החברה ליוו עו"ד אבייניש טסמה וכן עוה"ד ירון לסטרל ושירי שלו ממשרד אשר חלד.</p>
      <p>לפני החגים פתח ועד החברה בעיצומים שכללו <a href="https://www.calcalist.co.il/internet/articles/0,7340,L-3770971,00.html">שביתת אזהרה כללית</a> בת יום אחד <a href="https://www.calcalist.co.il/internet/articles/0,7340,L-3770798,00.html">והפגנה מול בית המנכ"ל</a>, רן גוראון. זאת, על רקע דרישות ההנהלה לפטר כ-300 עובדים מתוך 2,500, על-פני שלוש שנים, ולסגור יחידות בחברה. לאחר מכן הודיעו הצדדים כי נרשמה פריצת דרך במשא ומתן וכי הם הגיעו להבנות עקרוניות ולמתווה שיהוו בסיס להסכם. העובדים שבו לעבודה סדירה תוך התחייבות הדדית של הצדדים להימנע מצעדים חד-צדדיים.</p>
      <figure>
        <img src="https://images1.calcalist.co.il/PicServer3/2019/03/26/894984/19.jpg"/>
        <figcaption>יו"ר ההסתדרות ארנון בר דוד <br/>צילום: אוראל כהן</figcaption>
      </figure>
      <p>יו"ר ההסתדרות, ארנון בר-דוד, אמר במעמד החתימה: "אני מברך את הצדדים על חתימת הסכם שמסדיר את המשך יחסי העבודה הטובים הנהוגים מזה שנים בחברת פלאפון. היום אנו מוכיחים כי גם בתקופה מאתגרת לענף, הצלחנו באמצעות מו"מ אחראי, ותוך הידברות והבנה, להגיע לתוצאות טובות ומאוזנות שמצד אחד שומרות על איתנות החברה ומצד שני שומרות על מעמד העובדים ועל תנאי העסקתם".</p>
      <p>מנכ"ל פלאפון, רן גוראון: "היום חתמנו על הסכם עם ועד עובדי פלאפון וההסתדרות הכללית, המצטרף להסכמים שנחתמו לאחרונה עם חברת בזק בינלאומי ועם חברת yes, המסדירים את תהליכי הסינרגיה וההתייעלות לצד תנאי ורווחת העובדים. כעת יש ביכולתנו להתקדם עם מהלכי הסינרגיה, להעמיק את שיתופי הפעולה, למקסם את הפוטנציאל העסקי לשלוש החברות ולהבטיח את חוזקן בשוק התקשורת המשתנה. פלאפון הייתה ועודנה מובילה בענף הסלולר, ומהלכים אלה יאפשרו לנו להציע סל מוצרים רחב יותר ולהעניק ערך נוסף ללקוחותינו".</p>
      <p>יו"ר איגוד עובדי הסלולר, האינטרנט וההייטק, יקי חלוצי: "נציגות עובדי פלאפון והנהלת החברה מסיימים היום מו"מ ארוך ומורכב. הדרך כללה לצערי גם מאבקים ארגוניים, אך למרות כל אלו, בשורה התחתונה דרך המלך הטובה לעובדים ולחברה היא הסכם קיבוצי. אני מברך על המוגמר, ההסכם משקף הבנה מלאה בין הצדדים. חובת ההוכחה כעת מוטלת על הנהלת החברה ועל עובדיה להביא את העסק להצלחה המתבקשת".</p>
      <p>יו"ר ועד עובדי פלאפון, יחיאל שמן: "מדובר בהסכם תקדימי המסדיר באחת התקופות המאתגרות בענף את יחסי העבודה בחברה ואת תהליכי הסינרגיה בין החברות הבנות בקבוצת בזק. ההסכם מבטיח יציבות, אופק תעסוקתי והשתלבות בקבוצת התקשורת הטובה בארץ, וכל זאת תוך שדרוג התנאים, ההטבות והזכויות של עובדי פלאפון".</p>
    </article>
  </body>
</html>