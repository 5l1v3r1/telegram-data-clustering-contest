<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698218/%D8%B4%D9%87%D8%B1%D8%AF%D8%A7%D8%B1-%D8%A7%D9%87%D9%88%D8%A7%D8%B2-%D9%87%D9%85%D9%87-%D8%A2%D9%84%D8%A7%DB%8C%D9%86%D8%AF%D9%87%E2%80%8C%D9%87%D8%A7-%D8%B1%D8%A7-%D8%B1%D9%87%D8%A7-%DA%A9%D8%B1%D8%AF%D9%87%E2%80%8C%D8%A7%D9%86%D8%AF-%D8%AF%D8%B1%D8%A8%D8%A7%D8%B1%D9%87-%DA%A9%D9%86%D9%88%DA%A9%D8%A7%D8%B1%D9%BE%D9%88%D8%B3-%D8%AD%D8%B1%D9%81-%D9%85%DB%8C%E2%80%8C%D8%B2%D9%86%D9%86%D8%AF-%D8%B3%D9%87%D9%85-%D9%85%D8%A7-%D8%A7%D8%B2-%D9%86%D9%81%D8%AA-%D8%AF%D8%B1-%D8%AE%D9%88%D8%B2%D8%B3%D8%AA%D8%A7%D9%86-%D8%AA%D9%86%D9%87%D8%A7-%D8%A2%D9%84%D9%88%D8%AF%DA%AF%DB%8C%E2%80%8C%D9%87%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="شهردار اهواز: همه آلاینده‌ها را رها کرده‌اند، درباره کنوکارپوس حرف می‌زنند/ سهم ما از نفت در خوزستان تنها آلودگی‌هاست"/>
    <meta property="og:description" content="شهردار اهواز گفت: آلایندگی‌های مختلفی خوزستان را آزار می‌دهد؛ همه این آلایندگی‌ها را رها کرده‌اند و تنها در مورد گیاهی که تاکنون سمی بودن یا آلرژی‌زا بودن آن در هیچ مقاله‌ای بیان نشده، صحبت می‌شود."/>
  </head>
  <body>
    <article>
      <h1>شهردار اهواز: همه آلاینده‌ها را رها کرده‌اند، درباره کنوکارپوس حرف می‌زنند/ سهم ما از نفت در خوزستان تنها آلودگی‌هاست</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036821_329.jpg"/>
      </figure>
      <p>شهردار اهواز گفت: آلایندگی‌های مختلفی خوزستان را آزار می‌دهد؛ همه این آلایندگی‌ها را رها کرده‌اند و تنها در مورد گیاهی که تاکنون سمی بودن یا آلرژی‌زا بودن آن در هیچ مقاله‌ای بیان نشده، صحبت می‌شود.</p>
      <p>موسی شاعری در نشست تخصصی بررسی نقش گیاهان و آلاینده‌ها در آلرژی‌های تنفسی پس از باران که امروز (۲۲ آبان‌ماه) در اهواز برگزار شد، اظهار کرد: طبیعتا در زمینه مشکلات تنفسی نوک پیکان متوجه مدیریت شهری است که در این زمینه مباحث متعددی داشتیم. پس از نخستین بارش سال جاری، وزیر بهداشت در جلسه هیات دولت در زمینه این مشکلات، در خصوص گیاه کنوکارپوس و عدم هرس آن به شهرداری اهواز انتقاداتی داشت. طبق صحبت وزیر بهداشت، تعداد مراجعه‌کنندگان به مراکز درمانی با عارضه تنفسی افزایش یافته‌اند و در پی آن، سخنگوی دولت نیز در این زمینه صحبت‌هایی داشت.</p>
      <p>وی افزود: واقعیت این است که از منظر سیمای شهری، ما به کنوکارپوس مدیون هستیم. گیاه کنوکارپوس به اهواز رنگ سبز داده است. با توجه به اقلیم این شهر و کم‌توجهی به فضای سبز اهواز، کنوکارپوس با سرعت رشد مناسب، فضای سبز اهواز را متحول کرده است.</p>
      <p>به گزارش ایسنا، شهردار اهواز بیان کرد: یکی از کاستی‌های امروز ما در شهر اهواز یکدست بودن رنگ‌های فضای سبز است. به همین علت در بدو ورود به شهرداری اهواز دستور دادم که کنوکارپوس را نه به دلیل موضوعاتی که مطرح می‌شوند، بلکه تک‌رنگ بودن آن، کاشت ندهند و گیاهان دیگری جایگزین آن کنند.</p>
      <p>شاعری ادامه داد: در این راستا، تعداد قابل توجهی نخل در مرحله خریداری قرار دارد و کاشت آن را آغاز خواهیم کرد. در این طرح، هم نهال‌کاری و پاجوش انجام خواهد شد و هم نخل‌های چند ساله با تنه سه متری در اهواز کشت می‌شوند.</p>
      <p>وی عنوان کرد: همچنین گیاه برهان‌گلی با حجم بسیار زیادی در شهر اهواز کشت خواهد شد تا تنوع‌بخشی فضای سبز در اهواز را داشته باشیم.</p>
      <p>شهردار اهواز تصریح کرد: آلایندگی‌های مختلفی خوزستان را آزار می‌دهد؛ همه این آلایندگی‌ها را رها کرده‌اند و تنها در مورد گیاهی که تاکنون سمی بودن یا آلرژی‌زا بودن آن در هیچ مقاله‌ای بیان نشده است، صحبت می‌شود.</p>
      <p>شاعری تصریح کرد: کنوکارپوس در شهرهای دیگر هم کشت شده است، پس چرا چنین اتفاقی در این شهرها رخ نمی‌دهد؟ در صورتی که کنوکارپوس عامل بیماری‌های تنفسی باشد، چرا این اتفاق تنها پس از نخستین بارندگی رخ می‌دهد؟ در ضمن، اگر بر اساس گرده‌افشانی این گیاه، این اتفاقات رخ می‌دهد، باید توجه داشت که گرده‌افشانی تنها مختص زمان خاصی نیست.</p>
      <p>وی ادامه داد: کنوکارپوس منافع زیادی برای ما داشته است. اگر این گیاه مشکلی داشته باشد، باید تایید این مشکل در قالب کاوش علمی چندجانبه حاصل شود.</p>
      <p>شهردار اهواز در خصوص ورود ریشه گیاه کنوکارپوس به شبکه فاضلاب شهر، گفت: شبکه فاضلاب اهواز قدیمی و لوله‌های آن اغلب بتنی هستند که به مرور زمان در اثر اسید فاضلاب، شبکه دچار خوردگی شده است. در این شرایط، احتمال دارد ریشه درون شبکه برود. اگر شبکه فاضلاب اهواز با به کارگیری لوله‌های جدید نوسازی شود، دیگر ریشه این درخت قابلیت نفوذ به شبکه را ندارد.</p>
      <p>
        <b>سهم ما از نفت در خوزستان تنها آلودگی‌هاست</b>
      </p>
      <p>شاعری عنوان کرد: سهم ما از نفت در خوزستان تنها آلایندگی‌ها و آلودگی‌ها است. وزارت نفت باید مسئولیت خود در قبال توسعه استانی که بخش اعظمی از تولید نفت را بر عهده دارد و اهواز که دومین کلانشهر از نظر وسعت است، انجام دهد. امروز از فلرهای نفتی آزار می‌بینیم. صنایع نفت در خوزستان و اهواز آلودگی‌های متعددی تولید می‌کنند اما نفت نقش خود در توسعه فضای سبز را ایفا نمی‌کند.</p>
      <p>شهردار اهواز ادامه داد: در همه دنیا هر جایی که صنعت وارد می‌شود، مشاهده می‌کنیم اتفاقات خوبی در زمینه توسعه شهر و خدمت‌رسانی به مردم رخ می‌دهد اما در خوزستان این صنعت عامل عقب‌افتادگی شده است.</p>
      <p>وی ادامه داد: منکر این نیستیم که نفت کارهایی نیز در شهر اهواز و استان خوزستان انجام داده است اما به استانی که اقتصاد یک مملکت را می‌چرخاند، تنها آلودگی نفت تعلق یافته است.</p>
      <p>شاعری گفت: مشاهده می‌کنیم لوله‌های نفت از کنار روستاهای خوزستان می‌گذرند اما وضعیت این روستاها نابسامان است. اگر ما خوزستانی‌ها همدل بودیم و نفت هم می‌خواست که مسئولیت خود را در قبال مردم خوزستان انجام دهد، آیا وضعیت ما و شهرهای ما این گونه بود؟</p>
      <p>وی تصریح کرد: اگر این صنایع در جای دیگر بودند، آیا وزارت نفت می‌توانست حق آلایندگی را پرداخت نکند؟ آیا وزارت نفت می‌توانست بابت چهار ریال کار کوچکی که در شهرها انجام می‌دهد، بر سر ما منت بگذارد و عنوان کند نقش زیادی ایفا کرده است؟</p>
      <p>شهردار اهواز با اشاره به آلودگی‌های اخیر اهواز عنوان کرد: مسئولین استانی مرتبا از من سوال می‌کنند که آیا آتش‌سوزی در سایت دفن زباله صفیره رخ داده است، یا نه؟ مشاهده می‌کنیم که انتشار دود و بوی نامطبوع مردم را آزار می‌دهد. این دودی که از کنار "کریت‌کمپ" انتشار می‌یابد، ناشی از چیست؟</p>
      <p>شاعری گفت: امروز آثار کم‌توجهی مسئولان نفتی به شهر اهواز را می‌بینیم. در محدوده شهرک نفت، فضای سبز وجود دارد و خارج از این شهرک، فضا متفاوت است. زمانی که این مجموعه از امکانات شهر ما استفاده می‌کند، طبیعتا باید نقش توسعه‌ای داشته باشد.</p>
    </article>
  </body>
</html>