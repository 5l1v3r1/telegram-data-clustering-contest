<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vlada-predstavi-detailnejsi-plan-stavby-noveho-jaderneho-bloku/1820193?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T00:08:00+00:00"/>
    <meta property="og:title" content="Vláda představí detailnější plán stavby nového jaderného bloku"/>
    <meta property="og:description" content="Praha - Zástupci české vlády na dnešním zasedání vládního výboru pro jadernou energetiku představí jeho dalším členům detailnější plán stavby nového jaderného bloku v Jaderné elektrárně Dukovany. V úterý to uvedl ministr průmyslu a obchodu a vicepremiér Karel Havlíček (za ANO). Pokud vše dobře půjde, mohl by podle něj být nový blok hotov v letech 2036 až 2037."/>
  </head>
  <body>
    <article>
      <h1>Vláda představí detailnější plán stavby nového jaderného bloku</h1>
      <address><time datetime="2019-11-13T00:08:00+00:00">13 Nov 2019, 00:08</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zástupci české vlády na dnešním zasedání vládního výboru pro jadernou energetiku představí jeho dalším členům detailnější plán stavby nového jaderného bloku v Jaderné elektrárně Dukovany. V úterý to uvedl ministr průmyslu a obchodu a vicepremiér Karel Havlíček (za ANO). Pokud vše dobře půjde, mohl by podle něj být nový blok hotov v letech 2036 až 2037.</p>
      <p>Výbor tvoří více než 20 lidí, předsedá mu premiér Andrej Babiš (ANO). Kromě politiků včetně zástupců všech politických stran zastoupených ve Sněmovně se jednání účastní například generální ředitel ČEZ Daniel Beneš, předseda dozorčí rady ČEZ Otakar Hora nebo předsedkyně Státního úřadu pro jadernou bezpečnost (SÚJB) Dana Drábová. Výsledky dnešního jednání oznámí Havlíček s Babišem na tiskové konferenci.</p>
      <p>Výběrové řízení na dodavatele stavby nového bloku by podle dřívějšího vyjádření vládního zmocněnce pro jadernou energetiku Jaroslava Míla mohlo být zahájeno koncem roku 2020, případně v roce 2021, a mělo by trvat nejdéle tři roky. Kritériem výběru nebude pouze cena, uvedl Míl. Zmocněnec předpokládá, že první etapa přípravy projektu vyvrcholí v roce 2024, kdy vláda dostane výsledky tendru, projekt bude mít povolení SÚJB k umístění jaderného zařízení a platné územní rozhodnutí.</p>
      <figure>
        <iframe src="https://player.vimeo.com/video/372646361" width="640" height="360" data-service="Vimeo" scrolling="no"/>
      </figure>
      <p>Proti stavbě nového jaderného zdroje v ČR se dlouhodobě staví ekologové. Z jaderných zdrojů se loni vyrobila asi třetina elektřiny v ČR. Investorský model stavby nových jaderných bloků v Česku schválila vláda na začátku července. Investory nových jaderných zdrojů podle ní budou dceřiné firmy energetické společnosti ČEZ. Za určitých podmínek bude však ČEZ moci dceřinou společnost, která bude mít stavbu na starosti, předat státu.</p>
    </article>
  </body>
</html>