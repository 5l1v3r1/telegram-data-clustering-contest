<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773630,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="נשיא לשכת סוכני הביטוח לברקת והלפרין: &quot;אל תאפשרו את כניסת חברות כרטיסי האשראי לתחום&quot;"/>
    <meta property="og:description" content="ליאור רוזנפלד שלח מכתב חריף לממונה על שוק ההון ולממונה על התחרות, על רקע חשיפת כלכליסט כי ברקת פנה להלפרין בבקשה שתבחן אם כניסת חברות האשראי לשיווק ביטוחים תפגע בתחרות. סוכני הביטוח מודאגים מהתחרות הצפויה, ומזהירים מלחצים שעשויות חברות כרטיסי האשראי להפעיל על לווים ובתי עסק כדי שירכשו ביטוחים דרכן"/>
  </head>
  <body>
    <article>
      <h1>נשיא לשכת סוכני הביטוח לברקת והלפרין: "אל תאפשרו את כניסת חברות כרטיסי האשראי לתחום"</h1>
      <h2>ליאור רוזנפלד שלח מכתב חריף לממונה על שוק ההון ולממונה על התחרות, על רקע חשיפת כלכליסט כי ברקת פנה להלפרין בבקשה שתבחן אם כניסת חברות האשראי לשיווק ביטוחים תפגע בתחרות. סוכני הביטוח מודאגים מהתחרות הצפויה, ומזהירים מלחצים שעשויות חברות כרטיסי האשראי להפעיל על לווים ובתי עסק כדי שירכשו ביטוחים דרכן</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">רחלי בינדמן</a></address>
      <p>סוכני הביטוח שלחו הבוקר (ד') מכתב לממונה על שוק ההון משה ברקת ולממונה על התחרות עו"ד מיכל הלפרין, בעקבות חשיפת כלכליסט כי <a href="https://www.calcalist.co.il/money/articles/0,7340,L-3773440,00.html">ברקת פנה להלפרין</a> על מנת שתבדוק האם כניסת חברות כרטיסי האשראי לתחום שיווק ביטוח תפגע בתחרות.</p>
      <p>נשיא לשכת הסוכנים ליאור רוזנפלד, כותב במכתבו כי הלשכה מתנגדת נחרצות לכניסת חברות האשראי לתחום הביטוח. "אין ספק כי כניסה של גורם כה חזק המעורב במהלך חייהם של רוב רובם של אזרחי מדינת ישראל, מכיר את הוצאותיהם השוטפות, מנתח באופן סדיר ועל בסיס יומיומי, את רמתם הכלכלית למול הכנסותיהם השוטפות והוצאותיהם המפורטות מידי חודש, על ידו, יגרום לפגיעה קשה ומהותית בענף הביטוח", מזהיר רוזנפלד.</p>
      <figure>
        <img src="https://images1.calcalist.co.il/PicServer3/2018/10/22/854285/IMG_1979_l.jpg"/>
        <figcaption>משה ברקת, הממונה על רשות שוק ההון <br/>צילום: דוברות האוצר</figcaption>
      </figure>
      <p>"לסוכני הביטוח, אין את הגישה הקלה לציבור המבוטחים בישראל כפי שנהנים ממנה חברות האשראי. לסוכני הביטוח אין את חוות המוקדים הטלפונים מהן נהנות חברות האשראי. כניסה של חברות האשראי משמעותן פגיעה אנושה, שספק אם ניתן יהיה להשתקם ממנה ביחס לעתידם הכלכלי של אלפי בתי אב בישראל הפועלים לשווק מוצרי ביטוח לציבור בישראל".</p>
      <p>רוזנפלד מודאג כמובן מתחרות מצד חברות כרטיסי האשראי, <a href="https://www.calcalist.co.il/money/articles/0,7340,L-3751747,00.html">הפועלות להקמת סוכנויות ביטוח משלהן </a>ולשווק ביטוחים במחירים תחרותיים לאלו שמציעים סוכני הביטוח. יש לציין כי רוזנפלד לא מתנגד להקמת סוכנויות ביטוח חדשות אלא רק כאלו שבבעלות חברות כרטיסי האשראי.</p>
      <p>רוזנפלד מזהיר הוד כי קיים "חשש לכך שחברות האשראי ינצלו את כוחם על מנת לייצר אילוצים מרומזים כלפי הלקוחות לרכוש ביטוח דרכם, יש לזכור כי בניגוד לתחרות הבריאה הקיימת כיום בין סוכני הביטוח, הרי שחברות האשראי הינם גופים הדרושים ונחוצים עד מאוד ללקוחות. בדומה לבנקים, חברות האשראי הן צינור חמצן לרוב הציבור בישראל, שווי בנפשך מצב בו עסק קטן מבקש שירותי סליקה וחברת האשראי מציעה לו לשקול בחיוב לרכוש ביטוח דרכה והדבר ישתלם לו. מה יעשה אותו עסק קטן או גדול". לדבריו, "עצם העמדת הלקוחות למול הקונפליקט האמור, אין לו מקום במדינתנו ואל לרשות התחרות לתת לו יד, שכן מדובר במאבק שאינו הוגן ואין חולק כי אף עוסק לא יעז להתמודד מול גוף חזק שכזה".</p>
      <figure>
        <img src="https://images1.calcalist.co.il/PicServer3/2017/11/23/773901/20_l.jpg"/>
        <figcaption>נשיא לשכת סוכני הביטוח ליאור רוזנפלד</figcaption>
      </figure>
      <p>עוד מוסיף רוזנפלד, "כיצד יתמודד לקוח שזקוק להלוואה ותוצע לו הצעה מפתה לרכוש ביטוח לרכב או לדירה או למשכנתא? הרי על פי רישומי חברת האשראי ניתן לראות כי אצל הלקוח יורד כעת התשלום ה-11 לביטוח הרכב, כלומר בחודש הבא עליו כבר לחדש את הביטוח לרכב והמידע נגיש כאמור לחברת האשראי ולאלגוריתמים המתוחכמים שלה", כותב רוזנפלד. "האמנם יכול הלקוח, הזקוק להלוואה, לסרב לערוך את הביטוח המוצע לו מהגוף שאליו הוא פנה כאשר הוא זקוק נואשות להלוואה". רוזנפלד דורש מברקת והלפרין לסרב לפניית חברות כרטיסי האשראי ולא לאפשר להן לשווק ביטוחים.</p>
      <figure>
        <img src="https://images1.calcalist.co.il/PicServer3/2019/11/05/945435/1L.jpg"/>
        <figcaption>מיכל הלפרין <br/>צילום: דנה קופל</figcaption>
      </figure>
      <p>חברות כרטיסי האשראי המופרדות - <a href="https://www.calcalist.co.il/markets/articles/0,7340,L-3763162,00.html">מקס שנמכרה על ידי בנק לאומי </a>לקרן ורבורג פינקוס <a href="https://www.calcalist.co.il/markets/articles/0,7340,L-3759758,00.html">וישראכרט שהונפקה בבורסה </a>על ידי בנק הפועלים סימנו לעצמן את הכניסה לתחום הביטוח כמנוע צמיחה והן שואפות גם להיכנס לתחום הפצת מוצרים פיננסים כמו פוליסות חיסכון. אמנם הממונה לשעבר על שוק ההון דורית סלינגר התנגדה להרחבת הפעילות של הבנקים בתחום הביטוח (למעט ביטוחי משכנתאות), אך קשה להשוות את עוצמת הבנקים לזו של חברות כרטיסי האשראי.</p>
      <p>הלפרין קיבלה רק לאחרונה את הבקשה של ברקת וטרם ביצעה את העבודה. מסקנות העבודה שלה הן שיכריעו ככל הנראה אם חברות כרטיסי האשראי יקבלו אור ירוק לפעול בתחום.</p>
    </article>
  </body>
</html>