<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460383/%E0%A6%AE%E0%A6%BE%E0%A6%B2%E0%A7%9F%E0%A7%87%E0%A6%B6%E0%A6%BF%E0%A7%9F%E0%A6%BE%E0%A7%9F-%E0%A6%95%E0%A6%B0%E0%A7%8D%E0%A6%AE%E0%A7%80-%E0%A6%A8%E0%A6%BF%E0%A7%9F%E0%A7%8B%E0%A6%97-%E0%A6%B9%E0%A6%AC%E0%A7%87-%E0%A6%9C%E0%A6%BE%E0%A6%A8%E0%A7%81%E0%A7%9F%E0%A6%BE%E0%A6%B0%E0%A6%BF-%E0%A6%A5%E0%A7%87%E0%A6%95%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="মালয়েশিয়ায় কর্মী নিয়োগ হবে জানুয়ারি থেকে"/>
    <meta property="og:description" content="স্টাফ রিপোর্টার ॥ অভিবাসন খরচ নিয়ন্ত্রণ করে নতুন ডাটাবেজ থেকে মালয়েশিয়ায় কর্মী পাঠানো হবে। কোন ধরনের সিন্ডিকেট বাজারে ঢুকতে পারবে না। দীর্ঘদিন বন্ধ থাকার পরে বাজারটি খোলার সমূহ সম্ভাবনা দেখা দিয়েছে। কাউকে অপ্রয়োজনী কথা বা চিঠি দিয়ে বাজার নষ্ট না করার আহ্বান জানানো হয়েছে। পাইলট ..."/>
  </head>
  <body>
    <article>
      <h1>মালয়েশিয়ায় কর্মী নিয়োগ হবে জানুয়ারি থেকে</h1>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <ul>
        <li>সংবাদ সম্মেলনে মন্ত্রীর আশাবাদ</li>
      </ul>
      <p>স্টাফ রিপোর্টার ॥ অভিবাসন খরচ নিয়ন্ত্রণ করে নতুন ডাটাবেজ থেকে মালয়েশিয়ায় কর্মী পাঠানো হবে। কোন ধরনের সিন্ডিকেট বাজারে ঢুকতে পারবে না। দীর্ঘদিন বন্ধ থাকার পরে বাজারটি খোলার সমূহ সম্ভাবনা দেখা দিয়েছে। কাউকে অপ্রয়োজনী কথা বা চিঠি দিয়ে বাজার নষ্ট না করার আহ্বান জানানো হয়েছে। পাইলট প্রকল্প হিসেবে ডাটাব্যাংকে ঢাকা জেলায় নিবন্ধন শুরু হয়েছে। পর্যায়ক্রমে সব জেলা কর্মসংস্থান অফিস এবং ইউনিয়ন তথ্য কেন্দ্র থেকে নিবন্ধন করা হবে। আশা করছি আগামী জানুয়ারি থেকে মালয়েশিয়ায় কর্মী নিয়োগ হবে। মঙ্গলবার রাজধানীর ইস্কাটনের প্রবাসী কল্যাণ ও বৈদেশিক কর্মসংস্থান মন্ত্রণালয়ে মালয়েশিয়া সফর শেষে সংবাদ সম্মেলনে মন্ত্রী ইমরান আহমদ এ কথা বলেন।</p>
      <p>সংবাদ সম্মেলনে প্রবাসী কল্যাণ ও বৈদেশিক কর্মসংস্থান মন্ত্রণালয়ের সচিব সেলিম রেজাসহ মন্ত্রণালয়ের উচ্চপর্যায়ের কর্মকর্তারা উপস্থিত ছিলেন। মন্ত্রী বলেন, দেশটির মানবসম্পদ মন্ত্রী ওয়াই বি কুলা সেগরানের সঙ্গে গত ৬ নবেম্বর বৈঠক ইতিবাচক হয়েছে। কর্মী নিয়োগের বৈঠকে ঠিক হয়েছিল আগামী ২৪ থেকে ২৫ নবেম্বর ঢাকায় যৌথ ওয়ার্কিং কমিটির বৈঠকের দিন তারিখ ঠিক করা হয়। কিন্তু পরে আমি দেশটির প্রধানমন্ত্রী মাহাথির মোহাম্মদ ও স্বরাষ্ট্রমন্ত্রীর সঙ্গে দেখা করেছি ও কথা বলেছি। পরে মানবসম্পদ মন্ত্রণালয় বৈঠকের তারিখ কয়েকদিন এগিয়ে আনা হয়েছে। এখন নতুন তারিখ করা হয়েছে ১৭ থেকে ১৮ নবেম্বর। ওই বৈঠকে চূড়ান্ত সিদ্ধান্ত হবে মালয়েশিয়ায় কর্মী নিয়োগের বিষয়টির। মাহাথির মোহাম্মদ বাংলাদেশ থেকে কর্মী নিতে আগ্রহী। তিনি আমাকে বলেছেন, মালয়েশিয়া কর্মী নিয়োগ স্বচ্ছ প্রক্রিয়া করতে হবে। সোর্স কান্ট্রি হিসেবে বাংলাদেশ থেকে তার দেশে কর্মী নিয়োগের যৌক্তিকতা রয়েছে। দেশটির স্বরাষ্ট্রমন্ত্রীও কর্মী নিয়োগে আগ্রহের কথা বলেছেন। এর বাইরেও দেশটির বড় বড় কয়েকজন ব্যবসায়ীর সঙ্গে আমার বৈঠকে হয়েছে। ব্যবসায়ীরাও আগ্রহী বাংলাদেশের কর্মী নিয়োগের। কারণ বাংলাদেশের কর্মীরা দক্ষতার সঙ্গে কাজ করতে পারেন। তারা অল্পদিনেই অদক্ষ থেকে দক্ষ কর্মী হিসেবে গড়ে উঠতে পারেন।</p>
    </article>
  </body>
</html>