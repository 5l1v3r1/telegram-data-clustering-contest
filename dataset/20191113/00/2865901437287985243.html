<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/ovo-ni-dzordan-nije-radio-cikagov-ruki-ispisao-istoriju-rafalom-od-sedam-trojki-za-cetvrtinu-video/342334"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Ovo ni Džordan nije radio... Čikagov ruki ispisao istoriju rafalom od sedam trojki za četvrtinu (VIDEO)"/>
    <meta property="og:description" content="Lejkersi se protiv Feniksa izvukli trojkama na kraju, Embid spasao Filadelfiju"/>
  </head>
  <body>
    <article>
      <h1>Ovo ni Džordan nije radio... Čikagov ruki ispisao istoriju rafalom od sedam trojki za četvrtinu (VIDEO)</h1>
      <h2>Lejkersi se protiv Feniksa izvukli trojkama na kraju, Embid spasao Filadelfiju</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>Feniks predvođen <b>Rikijem</b> <b>Rubiom</b> je ozbiljno zapretio Los Anđeles Lejkersima, ali na kraju nije uspeo. Lejkersi su u Arizoni slavili sa 123:115 zahvaljujući trojkama <b>Lebrona</b> <b>Džejmsa</b> i <b>Kajla</b> <b>Kuzme</b> u poslednjoj četvrtini. Do tada su Sansi bili više nego ravnopravan rival, a tri minuta pre kraja su čak vodili 113:111.</p>
      <p>Ipak, klasa Lejkersa je na kraju presudila. Lider Zapadne konferencije je sa tri vezane trojke (dve <b>Kuzme</b> i jedna Lebrona) uz dobru odbranu uspeo da prelomi pitanje pobednika. <b>Entoni</b> <b>Dejvis</b> je sa 24 poena i 12 skokova bio statistički najbolji u gostujućem timu, ali je pravi junak <b>Kuzma</b> sa 23 poena od kojih su dve trojke na kraju bile ključne. <b>Lebron</b> je ostao pred vratima novog tripl-dabla sa 19 poena, 11 asistencija i sedam skokova. <b>Riki</b> <b>Rubio</b> je sa 21 poenom i 10 asistencija bio najbolji u domaćem timu.</p>
      <p>A jedan od junaka večeri o kojima se priča je Čikagov ruki <b>Kobi</b> <b>Vajt</b> koji je blistao u pobedi nad Njujorkom (120:102). Mladi bek Bulsa je sa 27 poena bio najefikasniji, a potpuno je eksplodirao u poslednjoj četvrtini koja je počela nerešenim rezultatom 85:85. <b>Vajt</b> je u poslednjem kvartalu ubacio neverovatnih 23 poena od čega čak sedam trojki i inicirao seriju 35:17! Postao je najmlađi igrač u istoriji NBA lige (19 godina i 20 dana) koji je ubacio sedam trojki za četvrtinu. I prvi u istoriji Čikaga! Čak ni legendarni <b>Majkl</b> <b>Džordan</b> nije uspeo da ubaci sedam trojki u jednoj četvrtini. Mladi <b>Vajt</b> je letos bio sedmi pik na draftu, a došao je baš sa <b>Džordanovog</b> koledža Severne Karoline.</p>
      <figure>
        <iframe src="https://www.youtube.com/embed/P0KqGPA8J-w" width="425" height="349" data-service="Youtube" scrolling="no"/>
      </figure>
      <p>A <b>Džoel</b> <b>Embid</b> je sprečio iznenađenje u Filadelfiji i doneo Siksersima pobedu nad Klivlendom – 98:97. Kamerunac je pobedonosni koš postigao 13 sekundi pre kraja. Klivlend je bio na pragu iznenađenja. Preokrenuo je u četvrtoj četvrtini, vodio pet razlike, tri i po minuta pre kraja, a domaća publika je zviždala Siksersima. Ipak, serijom od 6:0, Fila je uspela da se izvuče. <b>Kevin</b> <b>Lav</b> je promašio trojku, a <b>Embid</b> na drugoj strani zakucao za pobedu.</p>
      <p>Indijana je zabeležila četvrtu uzastopnu pobedu pošto je deklasirala Oklahomu. <b>Voren</b> je ubacio 23, <b>Brogdon</b> 20, <b>Sabonis</b> 18, <b>Holidej</b> 17 poena za Pejserse. Četvrtu pobedu zaredom je upisala i Juta protiv Bruklina uz 30 poena <b>Donovana</b> <b>Mičela</b>.</p>
      <p>
        <b>NBA rezultati</b>
      </p>
      <p>Sakramento – Portland 107:99<br/>/Bogdanović 25, Bjelica 19 – Lilard 27/</p>
      <p>Indijana – Oklahoma 111:85<br/>/Voren 23 – Galinari 14/</p>
      <p>Filadelfija – Klivlend 98:97<br/>/Embid 27 – Lav 20/</p>
      <p>Majami – Detroit 117:108<br/>/Kenard 22 – Batler 20/</p>
      <p>Čikago – Njujork 120:102<br/>/Vajt 27 -  Moris 22/</p>
      <p>Feniks – Los Anđeles Lejkers 115:123<br/>/Rubio 21 – Devis 24/</p>
      <p>Denver  - Atlanta 121:125<br/>/Barton 21 – Jang 42/</p>
      <p>Juta - Bruklin 119:114<br/>/Mičel 30 – Irving 27/</p>
      <figure>
        <img src="https://mozzartsport.com/upload/CKEditor/11.11.2019/zapad12.png"/>
      </figure>
      <figure>
        <img src="https://mozzartsport.com/upload/CKEditor/11.11.2019/istoka1.jpg"/>
      </figure>
      <p>(FOTO: Reuters)</p>
    </article>
  </body>
</html>