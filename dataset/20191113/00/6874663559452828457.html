<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773651,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="האוצר: שיעור הצמיחה ברבעון השלישי של 2019 יעמוד על 2.5%-3%"/>
    <meta property="og:description" content="לפי סקירה שפרסם המשרד, ברבעון הנוכחי צפויה התאוששות מהרבעון הקודם - בו נרשמה צמיחה נמוכה באופן חריג של 0.6%. נמשכת הירידה החדה בהשקעות במשק, שיעור ההשתתפות בכוח העבודה רשם ירידה קלה"/>
  </head>
  <body>
    <article>
      <h1>האוצר: שיעור הצמיחה ברבעון השלישי של 2019 יעמוד על 2.5%-3%</h1>
      <h2>לפי סקירה שפרסם המשרד, ברבעון הנוכחי צפויה התאוששות מהרבעון הקודם - בו נרשמה צמיחה נמוכה באופן חריג של 0.6%. נמשכת הירידה החדה בהשקעות במשק, שיעור ההשתתפות בכוח העבודה רשם ירידה קלה</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">אדריאן פילוט</a></address>
      <p>שיעור הצמיחה ברבעון השלישי של 2019 יעמוד בטווח של 3%-2.5% בקצב שנתי - כך עולה מסקירה שפרסמה היום (ד') הכלכלנית הראשית של משרד האוצר, שירה גרינברג. הנתונים הרשמיים של האומדן הראשון יתפרסמו בשבוע הבא על ידי הלשכה המרכזית לסטטיסטיקה.</p>
      <p> </p>
      <figure>
        <img src="https://images1.calcalist.co.il/PicServer3/2019/04/01/896338/1NL.jpg"/>
        <figcaption>ראש הממשלה בנימין נתניהו ושר האוצר משה כחלון <br/>צילום: חיים צח</figcaption>
      </figure>
      <p>באוצר מזכירים כי ברבעון השני של 2019 נרשמה צמיחה נמוכה באופן חריג, של 0.6%, וזאת לאחר שברבעון הראשון נרשמה צמיחה גבוהה - בשיעור של 4.4%. עיקר הפער נובע מהקדמת היבוא של כלי הרכב, בשל שינוי מבנה המס הירוק באפריל 2019. "ברבעון הנוכחי אנו צופים התאוששות מהרבעון הקודם וחזרה לקצב צמיחה סביר", כתבה גרינברג, שמדגישה כי רכישות כלי רכב - סעיף המשפיע הן על הצריכה הפרטית, הן על ההשקעות והן על הצמיחה של התוצר הכללי והתוצר העסקי - נמצאות במגמת ירידה מאז תחילת השנה. לפי האוצר, בנטרול השפעת יבוא כלי רכב, הצמיחה ברבעון השלישי נמוכה יותר.</p>
      <p>עוד מדגישים באוצר כי הצמיחה בשלושת הרבעונים עומדת על כ-3%-3.1%, כאשר תחזית הצמיחה הרשמית של משרד האוצר לכל שנת 2019 היא דומה, ועומדת על 3.1%. נזכיר כי הן האוצר והן בנק ישראל עדכנו כלפי מטה את תחזית הצמיחה של ישראל לשנת 2019 מספר פעמים, כאשר לפני כשנה הצפי עמד על מציחה של 3.5%-3.4%. גם הגופים הבינלאומיים (OECD ו-IMF) <a href="https://www.calcalist.co.il/local/articles/0,7340,L-3771888,00.html">עדכנו כלפי מטה</a> את התחזית שלהם עבור ישראל, אך באוצר מציינים כי אותם גופים עדכנו כלפי מטה את תחזית צמיחה העולמית לשנת 2019 משיעור של 3.1% ל-2.9% וזאת על רקע המשך מגמת ההתמתנות בכלכה הגלובלית, המאויימת בעיקר על ידי שני אירועים: ההסלמה במלחמת הסחר בין ארה"ב לסין והמשך חוסר הוודאות סביב יציאת בריטניה מהאיחוד האירופי. לדברי הכלכלנית הראשית, "גורמים אלה משפיעים גם על הפעילות הכלכלית בישראל".</p>
      <p>הדו"ח מנתח גם את הרכב הצמיחה; כך, נרשמו עליות נאות בצריכה הפרטית - של 3.5% - וביצוא - של 2.6% - שני הקטרים המרכזים של המשק. מנגד, בסעיף ההשקעות נרשמה ירידה חדה של 10%, שחייבת להטריד את מקבלי החלטות - שכן סעיף ההשקעות הוא הסעיף הקריטי ביותר לצמיחה ארוכת הטווח.</p>
      <p>בנוסף, למרות ששוק העבודה ממשיך ליהנות מתעסוקה מלאה, באוצר מוטרדים משתי מגמות: שיעור ההשתתפות בכוח העבודה רשם ירידה קלה ועומד על 63.3%, וקצב יצירת משרות חדשות במגזר העסקי התמתן גם הוא.</p>
    </article>
  </body>
</html>