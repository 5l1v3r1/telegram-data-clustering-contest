<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698239/%D8%A7%D9%86%D8%B3%D8%AF%D8%A7%D8%AF-%D8%A8%D8%B2%D8%B1%DA%AF%D8%B1%D8%A7%D9%87-%D8%A7%D8%B3%D9%BE%D8%A7%D9%86%DB%8C%D8%A7-%E2%80%93-%D9%81%D8%B1%D8%A7%D9%86%D8%B3%D9%87-%D8%AA%D9%88%D8%B3%D8%B7-%D8%AC%D8%AF%D8%A7%DB%8C%DB%8C-%D8%B7%D9%84%D8%A8%D8%A7%D9%86-%DA%A9%D8%A7%D8%AA%D8%A7%D9%84%D9%88%D9%86%DB%8C%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="انسداد بزرگراه اسپانیا – فرانسه توسط جدایی طلبان کاتالونیا"/>
    <meta property="og:description" content="جدایی طلبان کاتالونیا روز چهارشنبه بزرگراه (AP۷) که اسپانیا را به فرانسه متصل می‌کند، مسدود کردند."/>
  </head>
  <body>
    <article>
      <h1>انسداد بزرگراه اسپانیا – فرانسه توسط جدایی طلبان کاتالونیا</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036842_958.jpg"/>
      </figure>
      <p>جدایی طلبان کاتالونیا روز چهارشنبه بزرگراه (AP۷) که اسپانیا را به فرانسه متصل می‌کند، مسدود کردند.</p>
      <p>به گزارش ایرنا؛ این افراد روز دوشنبه نیز اقدام به مسدود کردن این بزرگراه کرده بودند که با مداخله نیروهای امنیتی اسپانیا از مواضع خود عقب نشینی کردند.</p>
      <p>هم اکنون این بزرگراه بطور کامل در اختیار جدایی طلبان کاتالونیا است و عبور و مرور هرگونه وسیله نقلیه از آن امکان پذیر نیست.</p>
      <p>این اقدامات در اعتراض به محکومیت ۹ رهبر جدایی طلب کاتالونیا صورت می‌گیرد.</p>
      <p>بر اساس حکم دستگاه قضایی مادرید، این افراد به علت نقش خود در تلاش برای جدایی کاتالونیا از اسپانیا در سال ۲۰۱۷ به زندان محکوم شدند.</p>
      <p>این اقدام جدایی طلبان در حالی روی می‌دهد که شهرهای مختلف اسپانیا چندی پیش صحنه راهپیمایی حمایت آمیز از وحدت در این کشور بود.</p>
      <p>این راهپیمایی در پی چندین روز تظاهرات اعتراضی از سوی جدایی طلبان کاتالان در منطقه شمال شرق اسپانیا انجام شد که در مواقعی تظاهرات جدایی طلبان به درگیری خشونت آمیز با پلیس منجر شد.</p>
      <p>معترضان از حکم دیوان عالی اسپانیا درباره زندانی کردن ۹ نفر از رهبران جدایی طلب خشمگین هستند.</p>
      <p>رهبران کاتالان به دوره‌های حبس طولانی به دلیل اقدامات غیرقانونی و تلاش ناموفق در همه پرسی جدایی کاتالونیا از اسپانیا در سال ۲۰۱۷ محکوم شده‌اند.</p>
      <p>با وجودی که جدایی طلبان کاتالونیا در سال‌های اخیر تظاهرات گسترده‌ای برای تحقق هدف خود به راه انداخته‌اند، مردم کاتالان در سایر نقاط اسپانیا عمدتا سکوت کرده‌اند.</p>
      <p>نتایج نظرسنجی‌ها و انتخابات در سال‌های اخیر نشان می‌دهد که وضعیت برابری بین دیدگاه‌های موافق و مخالف جدایی در بین جمعیت ۷.۵ میلیون نفری ساکن در منطقه ثروتمند کاتالونیا وجود دارد.</p>
      <p>حامیان وحدت در اسپانیا می‌گویند جدایی طلبان سیاست‌های محلی را به انحصار گرفته‌اند و باعث اختلاف بین خانواده‌ها و دوستان در این منطقه شده‌اند.</p>
      <p>گردهمایی مسالمت آمیز روز شنبه در اسپانیا که با حضور ۳۵۰ هزار نفر از جدایی طلبان در بارسلون آغاز شد با درگیری خشونت آمیز با پلیس به پایان رسید که بر اساس گزارش مقام‌های بهداشتی منطقه، در این درگیری‌ها ۴۴ نفر زخمی شدند که نیمی از این افراد را نیروهای پلیس تشکیل می‌دادند.</p>
    </article>
  </body>
</html>