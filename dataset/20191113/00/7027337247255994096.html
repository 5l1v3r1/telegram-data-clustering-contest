<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698123/%D8%AB%D8%A8%D8%AA-%D9%86%D8%A7%D9%85-17600-%D9%86%D9%81%D8%B1-%D8%A8%D8%B1%D8%A7%DB%8C-%D9%85%D8%B3%DA%A9%D9%86-%D9%85%D9%84%DB%8C-%D8%AA%D8%A7-%D8%B5%D8%A8%D8%AD-%D8%A7%D9%85%D8%B1%D9%88%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="ثبت نام 17600 نفر برای مسکن ملی تا صبح امروز"/>
    <meta property="og:description" content="بنا بر اعلام دفتر اقتصاد مسکن وزارت راه و شهرسازی، در روز دوم ثبت‌نام متقاضیان برنامه اقدام ملی مسکن تا ساعت ۷ صبح امروز ۲۲ آبان ماه، در خراسان شمالی ۱۷۴۷ نفر، خراسان جنوبی ۲۴۴۸ نفر، سیستان و بلوچستان ۹۰۹۲ نفر ثبت‌نام کرده‌اند."/>
  </head>
  <body>
    <article>
      <h1>ثبت نام 17600 نفر برای مسکن ملی تا صبح امروز</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>بنا بر اعلام دفتر اقتصاد مسکن وزارت راه و شهرسازی، در روز دوم ثبت‌نام متقاضیان برنامه اقدام ملی مسکن تا ساعت ۷ صبح امروز ۲۲ آبان ماه، در خراسان شمالی ۱۷۴۷ نفر، خراسان جنوبی ۲۴۴۸ نفر، سیستان و بلوچستان ۹۰۹۲ نفر ثبت‌نام کرده‌اند.</b>
      </p>
      <figure>
        <img src="https://cdn.asriran.com/files/fa/news/1398/8/22/1036579_390.jpg"/>
      </figure>
      <p>بر اساس اعلام دفتر اقتصاد مسکن وزارت راه‌و شهرسازی ۱۷۶۸۷ نفر در برنامه اقدام ملی مسکن ثبت نام کرده‌اند و ۸۰ درصد ظرفیت ثبت‌نام در سه استان سیستان‌و بلوچستان ،خراسان‌های شمالی و جنوبی تکمیل شده‌است.</p>
      <p>به گزارش عصر ایران به نقل از وزارت راه و شهرسازی، بنا بر اعلام دفتر اقتصاد مسکن وزارت راه و شهرسازی، در روز دوم ثبت‌نام متقاضیان برنامه اقدام ملی مسکن تا ساعت ۷ صبح امروز ۲۲ آبان ماه، در خراسان شمالی ۱۷۴۷ نفر، خراسان جنوبی ۲۴۴۸ نفر، سیستان و بلوچستان ۹۰۹۲ نفر ثبت‌نام کرده‌اند.</p>
      <p>در استان قم نیز با ثبت نام ۴۴۰۰ نفر در روز گذشته ۲۱ آبان ماه ثبت نام متقاضیان در آن استان به پایان رسید و با تکمیل ظرفیت، سایت بسته شد.</p>
      <p>بنا بر آخرین آمار ثبت شده تاکنون ۷۹.۲۴ درصد از کل ظرفیت در چهار استانِ سیستان‌و بلوچستان، خراسان شمالی، خراسان جنوبی و قم در برنامه اقدام ملی مسکن ثبت نام کرده ند.</p>
      <p>در برنامه اقدام ملی مسکن، ۴۰۰ هزار واحد مسکونی طی امسال و سال آتی در سراسر کشور احداث و مورد بهره برداری قرار می گیرد. مقرر است تا ۲۰۰ هزار واحد این برنامه توسط شرکت عمران شهرهای جدید در شهرهای جدید، ۱۰۰ هزار واحد در بافت فرسوده و ناکارآمد شهری توسط شرکت بازآفرینی شهری و ۱۰۰ هزار واحد در شهرهای زیر ۱۰۰ هزار نفر توسط بنیاد مسکن انقلاب اسلامی احداث شود.</p>
      <p>دفتر اقتصاد مسکن نیز پیش‌تر اعلام کرده بود که استان قم با پنج شهر، خراسان شمالی با پنج شهر، خراسان جنوبی با ۲۳ شهر و سیستان و بلوچستان با ۱۸ شهر در برنامه اقدام ملی مسکن شرکت کرده‌اند.</p>
      <p>تاکید می‌شود نشانی ثبت نام برنامه اقدام ملی مسکن tem.mrud.ir است.</p>
      <p>متقاضیان ثبت نام در طرح اقدام ملی و افراد تحت تکفل باید فاقد زمین مسکونی یا واحد مسکونی از روز اول فروردین ماه ۸۴ به بعد باشند و پس از انقلاب اسلامی از امکانات نهادهای عمومی غیردولتی مربوط به تأمین مسکن شامل زمین، واحد مسکونی و یا تسهیلات یارانه‌ای خرید و یا ساخت واحد مسکونی استفاده نکرده باشد. به عبارتی فرم ‹‹ج›› در استعلام از سامانه مربوطه باید سبز باشد.</p>
      <p>شرط دیگر متأهل یا سرپرست خانوار بودن است. البته زنان خودسرپرست مشروط به داشتن حداقل ۳۵ سال سن می‌توانند در این طرح نام‌نویسی کنند.</p>
      <p>داشتن حداقل پنج سال سابقه سکونت در پنج سال اخیر در شهر مورد تقاضا از دیگر الزامات است.</p>
      <p>سابقه سکونت در شهر جدید مورد تقاضا یا در شهر مادر حداقل پنج سال خواهد بود.</p>
      <p>نداشتن منع قانونی برای دریافت تسهیلات بانکی نظیر چک برگشتی، تسهیلات معوقه و غیره، توانایی تأمین هزینه ساخت مسکن مازاد بر تسهیلات بانکی، امکان سپرده‌گذاری حداقل ۳۰ درصد هزینه ساخت مازاد بر تسهیلات بانکی از جمله دیگر شروط اعلام شده است.</p>
    </article>
  </body>
</html>