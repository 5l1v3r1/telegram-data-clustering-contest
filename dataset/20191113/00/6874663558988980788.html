<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773592,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="יש תקווה לקניונים בארה&quot;ב: דור ה־Z מעדיף לקנות בחנויות פיזיות"/>
    <meta property="og:description" content="לעומת המילניאלס ודור הוריהם, בני 22-18 צפויים פחות לבצע רכישות מקוונות ומתייחסים לקניון כאל מקום בילוי. בנק UBS: &quot;שיעור האנשים שמגיעים לקניון כדי לאכול טיפס מ־4% ל־7% בהובלת הדור הצעיר&quot;"/>
  </head>
  <body>
    <article>
      <h1>יש תקווה לקניונים בארה"ב: דור ה־Z מעדיף לקנות בחנויות פיזיות</h1>
      <h2>לעומת המילניאלס ודור הוריהם, בני 22-18 צפויים פחות לבצע רכישות מקוונות ומתייחסים לקניון כאל מקום בילוי. בנק UBS: "שיעור האנשים שמגיעים לקניון כדי לאכול טיפס מ־4% ל־7% בהובלת הדור הצעיר"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">שירות כלכליסט</a></address>
      <p>דור ה־Z הוא אמנם הדור הראשון שגדל על טלפונים סלולריים ולפטופים, אך את הקניות שלו הוא מעדיף לעשות דווקא בחנויות הפיזיות. על כך מדווחת רשת CNBC על פי סקר שערכה חברת הייעוץ NPD גרופ לקראת עונת קניות החגים.</p>
      <p>לעומת המילניאלס ודור ה־X, בני 18־22 צפויים פחות לבצע רכישות אונליין. זאת משום שאין להם כרטיסי אשראי והשופינג נתפס עבורם כבילוי. כך לפי מרשל כהן, יועץ קמעונאות בכיר ב־NPD. "סטודנטים מגיעים הביתה ויש להם הזדמנות לצאת לקניות עם בני משפחה או חברים", ציין. לדבריו, עבור הצעירים הקניון משמש מקום בילוי ואכילה.</p>
      <figure>
        <img src="https://images1.calcalist.co.il/PicServer3/2019/11/12/947129/1L.jpg"/>
        <figcaption>קניון אמריקן דרים בניו ג'רזי. בני דור ה־Z נמצאים בשלב הגילוי של מותגים</figcaption>
      </figure>
      <p>"הצרכנים הצעירים נמצאים בשלב הגילוי", אומרת סטפאני וויסינק, אנליסטית בג'פריז, ולדבריה, הם עדיין מגבשים דעה על מותגים. "תהליך הגילוי בחנויות הוא הרבה יותר עמוק. ההתנסות, המדידות, ההתרועעות עם אחרים".</p>
      <p>על פי הסקר, כ־30% מבני דור ה־Z מתכננים להוציא יותר כסף השנה בעונת החגים, לעומת השנה שעברה. שיעור דומה יתחיל את הקניות בבלאק פריידיי - השיעור הגבוה ביותר מבין כל הקבוצות הדוריות.</p>
      <p>ההעדפה של צעירים להגיע לחנויות הפיזיות היא חדשות טובות עבור הקמעונאיות, שמתקשות לשרוד מול המתחרות המקוונת. כך למשל, לקראת האלווין, רוכשי התחפושות נטשו את החנויות הפיזיות לטובת הקניות המקוונות, ו־85% בחרו באמזון. כך לפי דו"ח של eCom Market Benchmark.</p>
      <p>רוב המילניאלס, בני 23־28, יבצעו את קניות החגים אונליין. למעלה מ־20% מהם יתחילו לערוך את הקניות בבלאק פריידיי, מקום שני אחרי דור ה־Z. בנוסף, מילניאלס צפויים יותר מכל שאר הדורות לערוך קניות בחנויות הכל בדולר (19%) ולרכוש מוצרי אלקטרוניקה (46%).</p>
      <p>דור ה־X, בני 39־54, צפוי לייצר את מירב ההשפעה מבחינת ההוצאה על מתנות. "הם קונים עבור שלושה דורות, הם עצמם, ילדיהם והוריהם", ציינה וויסניק. מבין הבייבי בומרז, בני 55־73, 57% מתכננים להתחיל את קניות החגים לפני חג ההודיה שחל בסוף נובמבר. לעומת שאר הדורות, הם צפויים לבצע את רכישותיהם בעיקר בחנויות כלבו וברשתות גדולות.</p>
      <p>על פי סקר שפירסם החודש בנק ההשקעות UBS, יותר ויותר צרכנים מגיעים לקניונים כדי לאכול, ולא לערוך קניות. על פי UBS, שיעור של 25% מקניות הבגדים בארה"ב מתבצעים אונליין, נתון שצפוי לצמוח ל־31% עד 2023. "צרכנים מעידים שהם מגיעים לקניון בעיקר כדי לאכול או לבלות עם חברים ולא כדי לעשות קניות בבתי הכלבו", ציין האנליסט ג'יי סול. "זו השנה השישית ברציפות שהצרכנים בארה"ב אומרים כי הזמינות של הקניות המקוונות גורמת להם לוותר על קניונים ואאוטלטים". על פי UBS, שיעור האנשים שמגיעים לקניונים כדי לרכוש בחנויות כמו מייסי'ס וג'יי.סי פני צנח ל־20% השנה לעומת 25% ב־2018. זאת בעוד שיעור האנשים שמגיע לקניון כדי לאכול טיפס ל־7% מ־4%, בהובלת הדור הצעיר.</p>
    </article>
  </body>
</html>