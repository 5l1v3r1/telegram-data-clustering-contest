<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-former-congress-state-president-pradeep-balmuchu-will-join-ajsu-2846535.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T00:11:27+00:00"/>
    <meta property="og:title" content="झारखंड : आजसू में शामिल होंगे कांग्रेस के पूर्व प्रदेश अध्यक्ष प्रदीप बलमुचू"/>
    <meta property="og:description" content="पिछले कई दिनों से चल रहे सभी अटकलों पर विराम लगाते हुए कांग्रेस के पूर्व प्रदेश अध्यक्ष डॉ. प्रदीप कुमार बलमुचू ने यह स्पष्ट कर दिया कि वे आजसू में शामिल हो रहे हैं। पूर्व राज्यसभा सांसद प्रदीप..."/>
  </head>
  <body>
    <article>
      <h1>झारखंड : आजसू में शामिल होंगे कांग्रेस के पूर्व प्रदेश अध्यक्ष प्रदीप बलमुचू</h1>
      <address><time datetime="2019-11-13T00:11:27+00:00">13 Nov 2019, 00:11</time> by <a rel="author">संवाददाता, घाटशिला मुसाबनी।</a></address>
      <p>पिछले कई दिनों से चल रहे सभी अटकलों पर विराम लगाते हुए कांग्रेस के पूर्व प्रदेश अध्यक्ष डॉ. प्रदीप कुमार बलमुचू ने यह स्पष्ट कर दिया कि वे आजसू में शामिल हो रहे हैं।</p>
      <p>पूर्व राज्यसभा सांसद प्रदीप बलमुचू ने मंगलवार को रांची में आजसू सुप्रीमो सुदेश महतो से अहम मुलाकात की। घाटशिला से तीन बार पार्टी का प्रतिनिधित्व कर चुके वरिष्ठ नेता पर जब कांग्रेस ने इस बार भरोसा नहीं जताया तो वे नाराज हो उठे। कांग्रेस-राजद-झामुमो महागठबंधन की सीट शेयरिंग में घाटशिला विस सीट झामुमो को दे दिये जाने से बलमुचू आहत थे, क्योंकि वे शुरू से ही इस सीट से विस लड़ने के मूड में थे।</p>
      <p>आजसू सुप्रीमो सुदेश महतो से मुलाकात के बाद मंलगवार की देर शाम प्रदीप बलमुचू ने हिन्दुस्तान से विशेष बातचीत में कहा- मेरा मुख्य मकसद है कांग्रेस नेतृत्व को गलत साबित करना है। मैंने कांग्रेस की सेवा 30 वर्षों तक की। मैं पार्टी छोड़ना नहीं चाहता, लेकिन पार्टी ने ही मुझे इसके लिए मजबूर कर दिया। नौ वर्षों तक कांग्रसे के प्रदेश अध्यक्ष, तीन दफा विधायक और राज्यसभा सदस्य रहे वरिष्ठ कांग्रेस नेता ने कहा कि 14 नवंबर को वे अपने समर्थकों के साथ रांची मुख्यालय में आजसू पार्टी में शामिल होंगे, और 18 नवंबर को घाटशिला विधानसभा सीट से नामांकन दाखिल करेंगे।</p>
    </article>
  </body>
</html>