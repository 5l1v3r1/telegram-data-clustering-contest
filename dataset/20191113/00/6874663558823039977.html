<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773617,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="הסיכול של בכיר הג'יהאד הפיל כמה ציפורים"/>
    <meta property="og:description" content="עיתוי סיכולו של אלעטה מעורר מחשבות כפירה פוליטיות: האם נועד לסכל את ממשלת המיעוט, להקדים את תמיכת נפתלי בנט, או להעלים מהשיח הציבורי את מטחי הציטוטים מחקירות נתניהו"/>
  </head>
  <body>
    <article>
      <h1>הסיכול של בכיר הג'יהאד הפיל כמה ציפורים</h1>
      <h2>עיתוי סיכולו של אלעטה מעורר מחשבות כפירה פוליטיות: האם נועד לסכל את ממשלת המיעוט, להקדים את תמיכת נפתלי בנט, או להעלים מהשיח הציבורי את מטחי הציטוטים מחקירות נתניהו</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">משה גורלי</a></address>
      <p>עיתוי <a href="https://www.calcalist.co.il/local/articles/0,7340,L-3773552,00.html">סיכולו של אלעטה </a>מעורר מחשבות כפירה פוליטיות. האם הוא נועד לסכל גם את אופציית ממשלת המיעוט בתמיכת הערבים; האם הוא נועד להקדים את כניסת נפתלי בנט למשרד הביטחון כדי שראשו של המנוול יהיה על החגורה של נתניהו ובמשמרת שלו.</p>
      <p>לכן, התייצבו הרמטכ"ל אביב כוכבי וראש השב"כ נדב ארגמן לצדו של ראש הממשלה כדי לסלק כל ספק ולהסביר שהמניע היה ביטחוני ומבצעי בלבד. כל הכוכבים הסתדרו בשמיים, בלשונם.</p>
      <figure>
        <img src="https://images1.calcalist.co.il/PicServer3/2019/11/12/947151/1L.jpg"/>
        <figcaption>בית בשדרות לאחר פגיעת רקטה <br/>צילום: AP</figcaption>
      </figure>
      <p>העובדה שהם הסתדרו גם לטובת הצבא וגם לטובת ראש הממשלה היא אך מקרה. ועם זאת, כשתוצאה אחת משרתת כמה מטרות בו זמנית מותר תמיד לחשוד. חברי הכנסת אביגדור ליברמן ועומר בר-לב היו היחידים שנתנו ביטוי לחשדות האלה, אבל הציבור ובמיוחד התקשורת לא יעזו לפקפק ולהטיל ספק כשהרמטכ"ל וראש השב"כ מופיעים ומדברים במסיבת עיתונאים, מהלך נדיר וחד פעמי כשמדובר בראש השב"כ.</p>
      <p>במשפטים פליליים שנוגעים להרצת מניות, כאשר מזהים "מטרה מעורבת" שכורכת בצוותא מניעים פסולים ולגיטימיים, מה שקובע בהחלטה להגיש כתב אישום הם המניעים הפסולים. בפוליטיקה, ובמיוחד בהפעלת הכוח הצבאי, הספק פועל לטובת המניעים הלגיטימיים, במיוחד כשעדי ההגנה הם הרמטכ"ל וראש השב"כ.</p>
      <figure>
        <img src="https://images1.calcalist.co.il/PicServer3/2019/11/12/946866/14_l.jpg"/>
        <figcaption>אביב כוכבי, בנימין נתניהו, נדב ארגמן, הקריה <br/>צילום: איי אף פי</figcaption>
      </figure>
      <p>התוצאה היא שנתניהו מזוכה ציבורית מהמטרות הפסולות – סיכול ממשלת מיעוט והקדמת בנט, וגם – המטחים מעזה מעלימים מהשיח את מטחי הציטוטים מחקירות נתניהו. כשהתותחים יורים, ההדלפות קצת משתתקות.</p>
      <p>ומי יודע, לאחר שתל אביב סופחה לעוטף עזה, יידחו גם הדיונים המסכמים בתיקי נתניהו בגלל האיסור על התקהלות רבת משתתפים, שהרי מדובר בכעשרים פרקליטים. המפקד הצבאי יודיע ליועץ המשפטי מנדלבליט שמטעמי ביטחון התקהלות כזו, שבעיני נתניהו היא בכלל התקהלות בלתי חוקית, היא אסורה.</p>
      <p>אביגדור ליברמן טען השבוע שביקש בתקופתו כשר ביטחון לחסל את אלעטא אבל נתניהו סירב. הוא לא הסביר למה נתניהו התנגד. כנראה שהכוכבים הסתדרו רק עכשיו. פחות לאלעטא ולרעיון ממשלת המיעוט ויותר לנתניהו.</p>
    </article>
  </body>
</html>