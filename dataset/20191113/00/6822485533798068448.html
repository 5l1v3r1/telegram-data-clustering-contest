<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821123.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T00:02:00+00:00"/>
    <meta property="og:title" content="حالا نمی‌شود وزارت بهداشت جشنواره‌های هنری برگزار نکند؟!"/>
    <meta property="og:description" content="ایجاد معاونت دانشجویی و مدیریت بیش از 100 هزار دانشجو که اکنون در 60 دانشگاه و دانشکده علوم پزشکی در رشته های مختلف عمومی و تخصصی تحصیل می کنند علاوه بر هزینه تحصیل و استاد و اداره دانشگاه ها و کیفیت آموزشی هزینه های مختلف خوابگاه و غذا و ... هزینه های فرهنگی و جشنواره های فیلم و تئاتر و موسیقی را هم به ارمغان آورده است."/>
  </head>
  <body>
    <article>
      <h1>حالا نمی‌شود وزارت بهداشت جشنواره‌های هنری برگزار نکند؟!</h1>
      <address>
        <time datetime="2019-11-13T00:02:00+00:00">13 Nov 2019, 00:02</time>
      </address>
      <p>وزارت بهداشت، درمان و آموزش پزشکی با حوزه‌های وسیع کاری در بخش سلامت و آموزش، مدیریت بیش از ۱۰۰ هزار دانشجوی علوم پزشکی را هم بر دوش می کشد. مدیریتی که ظاهرا باعث شده این وزارت‌خانه جشنواره هنری هم برگزار کند.</p>
      <p>ایجاد معاونت دانشجویی و مدیریت بیش از 100 هزار دانشجو که اکنون در 60 دانشگاه و دانشکده علوم پزشکی در رشته های مختلف عمومی و تخصصی تحصیل می کنند علاوه بر هزینه تحصیل و استاد و اداره دانشگاه ها و کیفیت آموزشی هزینه های مختلف خوابگاه و غذا و ... هزینه های فرهنگی و جشنواره های فیلم و تئاتر و موسیقی را هم به ارمغان آورده است.</p>
      <p>یکی از این جشنواره ها که قرار است امسال دهمین دوره آن برگزار شود. جشنواره هنری سیمرغ است که به گفته سیماسادات لاری، معاون فرهنگی وزیر بهداشت قراراست با هزینه ای بین 3.5 تا چهار میلیارد تومان در پنج بخش هنرهای تجسمی، ادبی، فیلم، تنائر و موسیقی برگزار شود.</p>
      <p>به گفته او هزینه برگزاری این جشنواره سال گذشته 4.2 میلیارد تومان بوده است که تلاش شده امسال حدود 25 درصد کمتر باشد. هزینه ای که بخشی از آن برای اهدای جوایز، بخشی برای هیات داوران و مراسم اختتامیه و بخشی نیز برای هزینه های اجرایی هزینه می شود. </p>
      <p>جوایز این جشنواره نیز به گفته معاون فرهنگی وزیر بهداشت از دو میلیون تومان برای برگزیدگان فردی تا 9 میلیون تومان برای شرکت کنندگان گروهی مثل تئاتر متغیر است.</p>
      <p>جشنواره ای که برای خودش ستاد اجرایی، دبیر، کمیته اجرایی و هیات داوران مجزا دارد و قرار است مراسم اختتامیه آن در دو مراسم مجزا طی روزهای 27 و 29 آبان در پردیس تئاتر خاوران تهران برگزار شود.</p>
      <p>برگزاری جشنواره هنری در وزارت بهداشت البته با واکنش مسئولان وزارت ارشاد نیز مواجه شده است و اعلام کرده اند که این جشنواره مجوزی از سازمان سینمایی ندارد. محمود اربابی، سرپرست دفتر امور جشنواره ها و روابط بین الملل وزارت فرهنگ و ارشاد اسلامی گفته است که جشنواره سیمرغ (وابسته به وزارت بهداشت، درمان و آموزش پزشكی)، مكاتبه ای برای دریافت مجوز انجام نداده است.</p>
      <p>دبیران بخش های مختلف این جشنواره  نیز از افراد شناخته شده انتخاب شده اند که البته حضور آنان در چنین جشنواره ای طبیعتا رایگان نخواهد بود. </p>
      <p> این جشنواره در سه بخش آزاد: ویژه دانشجویان، کارکنان،‌اعضای هیات علمی دانشگاه های علوم پزشکی و جامعه پزشکی کشور؛ <br/><br/>بخش فرهنگ سلامت:‌ ویژه دانشجویان دانشگاه‌های سراسر کشور،<br/><br/>بخش بین الملل:  ویژه دانشجویان سراسر جهان<br/><br/>برگزار می شود و تاکنون 43 هزار اثر از ایران و 103 کشور دیگر در این جشنواره رقابت می کنند.</p>
      <p>وزارت بهداشت در حالی چنین این جشنواره هنری را برگزار می کند که همزمان با این وزارتخانهء متولی سلامت، وزارت علوم  جشنواره های متعددی مانند جشنواره فیلم کوتاه و عکس (امید)، جشنواره بین المللی تنائر دانشگاهی، جشنواره فیلم و جشنواره هنر دیجیتال را برگزار می کند.</p>
      <p>برگزاری جشنواره هنری سیمرغ وزارت بهداشت، تنها فعالیت وزارت بهداشت در عرصه های هنری نیست که معاونت فرهنگی و دانشجویی این وزارتخانه انجام می دهد. در سالهای اخیر به خصوص از زمان فعالیت دولت تدبیر و امید یکی از اقدامات وزارت بهداشت ایجاد معاونت اجتماعی بود که به موازات معاونت فرهنگی جشنواره های مختلفی مانند جشنواره فیلم سلامت، جشنواره ادبیات سلامت و جشنواره رسانه های دیجیتال را در معاونت اجتماعی وزارت بهداشت اجرا کرد .</p>
      <p>هزینه حدود چهار میلیارد تومانی وزارت بهداشت برای برگزاری جشنواره هنری در حالی انجام می شود که بیمارستان های دولتی و دانشگاه های علوم پزشکی با کسری بیش از 10 هزار میلیارد تومانی دست و پنجه نرم می کنند و ماه هاست که پرداخت اضافه کار و کارانه پزشکان و پرستاران، هزینه شرکت های تامین غذا و تجهیزات مراکز درمانی به تاخیر افتاده است .</p>
      <p>اگر برگزاری جشنواره های فرهنگی - هنری و فیلم و موسیقی برای ایجاد روحیه نشاط و شادابی بین دانشجویان اقدامی لازم است چرا این جشنواره به صورت یکپارچه یکبار در سال بین همه دانشجویان سراسر کشور اعم از دانشجویان وزارت علوم، وزارت بهداشت و دانشگاه آزاد برگزار نمی شود و وزارت علوم که چنین جشنواره هایی را برای چهار میلیون دانشجوی خود برگزار می کند آیا نمی تواند 100 هزار دانشجوی علوم پزشکی را هم پوشش دهد؟</p>
    </article>
  </body>
</html>