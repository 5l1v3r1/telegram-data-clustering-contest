<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/reteaua-de-sanatate-regina-maria-se-extinde-cu-un-nou-centru-medical-si-inaugureaza-o-clinica-noua-18579067"/>
    <meta property="og:site_name" content="BusinessMagazin"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Reţeaua de sănătate Regina Maria se extinde cu un nou centru medical şi inaugurează o clinică nouă"/>
    <meta property="og:description" content="Reţeaua de sănătate Regina Maria inaugurează Policlinica The Light, cea mai mare policlinică privată de pediatrie din Bucureşti, care cuprinde şi cea de-a patra locaţie a Reţelei Kinetic Sport &amp; Medicine. Centrul medical, cu sediul în clădirea de birouri THE LIGHT ONE din vestul capitalei, este unic prin specificul multidisciplinar şi complexitatea serviciilor oferite atât copiilor, cât şi adulţilor."/>
  </head>
  <body>
    <article>
      <h1>Reţeaua de sănătate Regina Maria se extinde cu un nou centru medical şi inaugurează o clinică nouă</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://www.businessmagazin.ro/autor/andra-stroe" target="_blank">Andra Stroe</a></address>
      <h3>Reţeaua de sănătate Regina Maria se extinde cu un nou centru medical şi inaugurează o clinică nouă</h3>
      <p>Reţeaua de sănătate Regina Maria inaugurează Policlinica The Light, cea mai mare policlinică privată de pediatrie din Bucureşti, care cuprinde şi cea de-a patra locaţie a Reţelei Kinetic Sport &amp; Medicine. Centrul medical, cu sediul în clădirea de birouri THE LIGHT ONE din vestul capitalei, este unic prin specificul multidisciplinar şi complexitatea serviciilor oferite atât copiilor, cât şi adulţilor.</p>
      <p>Policlinica Opera Center, într-o formulă extinsă, devine noua policlinică The Light, care cuprinde şi Clinica Kinetic Sport &amp; Medicine. Noua locaţie a Reţelei de sănătate Regina Maria are o suprafaţă totală de aproximativ 2.000 mp.</p>
      <p>Noua unitate medicală dispune de 19 cabinete pentru consultaţii, dintre care 15 pentru copii şi patru pentru adulţi, şase cabinete destinate tratamentelor, vaccinărilor, alăptatului şi investigaţiilor, două spaţii de joacă pentru copii şi un spaţiu pentru parcare cărucioare, o zonă de lounge pentru adulţi, o sală de conferinţe destinată şedinţelor medicale şi workshop-urilor cu părinţii.</p>
      <p>Policlinica oferă servicii complexe şi integrate pentru toate specialităţile pediatrice, dar şi pentru pacienţi adulţi, şi preia ştafeta misiunii operatorului de a se extinde în vestul oraşului, unde funcţionează în prezent Policlinica Lujerului şi Policlinica Cotroceni. Unitatea medicală vine în întâmpinarea companiilor din zonă, care accesează serviciile reţelei de sănătate Regina Maria sau care vor beneficia de acestea pe viitor.</p>
      <p>După 8 ani de la lansarea conceptului, având clinici deschise în Bucureşti, Cluj şi Iaşi, Kinetic Sports &amp; Medicine, parte a Reţelei de sănătate Regina Maria, deschide a patra clinica şi al doilea punct de lucru în Bucureşti,  în clădirea de birouri The Light One. Clinica pune la dispoziţia pacienţilor 2 cabinete pentru consultaţii, 11 cabinete de fizioterapie şi terapie manuală, servicii de biomecanică şi 2 săli de kinetoterapie pentru adulţi şi copii.</p>
      <p>Kinetic Sport &amp; Medicine oferă servicii de kinetoterapie şi fizioterapie la cele mai înalte standarde din România. În ultimii 8 ani, peste 23.000 de pacienţi au trecut pragul clinicilor.</p>
    </article>
  </body>
</html>