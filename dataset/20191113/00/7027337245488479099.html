<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698222/%D8%AE%D9%88%D8%B2%D8%B3%D8%AA%D8%A7%D9%86-%D9%85%D8%B1%D8%A7%D8%AC%D8%B9%D9%87-%D8%A8%DB%8C%D8%B4-%D8%A7%D8%B2-3-%D9%87%D8%B2%D8%A7%D8%B1-%D8%A8%DB%8C%D9%85%D8%A7%D8%B1-%D8%AA%D9%86%D9%81%D8%B3%DB%8C-%D8%AF%D8%B1-7-%D8%B1%D9%88%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="خوزستان؛ مراجعه بیش از 3 هزار بیمار تنفسی در 7 روز"/>
    <meta property="og:description" content="معاون درمان دانشگاه علوم پزشکی اهواز از مراجعه ۳ هزار و ۲۸۷ بیمار با مشکلات تنفسی به مراکز درمانی تابعه این دانشگاه در هفت روز گذشته خبر داد."/>
  </head>
  <body>
    <article>
      <h1>خوزستان؛ مراجعه بیش از 3 هزار بیمار تنفسی در 7 روز</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036825_183.jpg"/>
      </figure>
      <p>معاون درمان دانشگاه علوم پزشکی اهواز از مراجعه ۳ هزار و ۲۸۷ بیمار با مشکلات تنفسی به مراکز درمانی تابعه این دانشگاه در هفت روز گذشته خبر داد.</p>
      <p>دکتر مهران ورناصری در گفت‌وگو با ایسنا، اظهار کرد: از ۱۵ تا ۲۱ آبان‌ماه، در مجموع ۳ هزار و ۲۸۷ بیمار با مشکلات تنفسی به مراکز درمانی اهواز و دیگر شهرستان‌های تابعه این دانشگاه مراجعه کرده‌اند که از این تعداد بیماران، ۲ هزار و ۷۸۸ نفر به صورت سرپایی، درمان و ۴۹۹ بیمار نیز بستری شده‌اند.</p>
      <p>وی افزود: با توجه به بحران‌های سال‌های گذشته و مراجعه بیماران تنفسی در این بازه زمانی به مراکز درمانی، پرسنل ما آموزش‌های لازم را برای پذیرش بیماران دیده‌اند. سیستم بهداشت و درمان آمادگی لازم برای مقابله با این بحران را دارد و تجهیزات و داروهای لازم در اختیار مراکز درمانی قرار دارد.</p>
      <p>معاون درمان دانشگاه علوم پزشکی اهواز با بیان اینکه مراکز درمانی همیشه آمادگی لازم را برای مقابله با بحران تنفسی دارند، گفت: در بحران قبلی با وجود اینکه در یک بازه زمانی ۴۸ ساعته حدود ۶ هزار نفر به مراکز درمانی مراجعه کردند، اما سیستم بهداشت و درمان به خوبی در این زمینه اقدام کرد.</p>
      <p>ورناصری با اشاره به تداوم آلودگی روزهای اخیر در خوزستان، گفت: بحث آلودگی‌های زیست محیطی در حوزه کاری سازمان حفاظت محیط زیست است اما در مجموع تعداد مراجعه‌کنندگان با عارضه تنفسی به مراکز درمانی در سال جاری نسبت به بازه مشابه در سال گذشته حدود ۵۰ درصد افزایش یافته‌ است اما نمی‌توانیم این افزایش تعداد مراجعه‌کنندگان را صد درصد به آلودگی هوا یا عوامل دیگر انتصاب دهیم.</p>
    </article>
  </body>
</html>