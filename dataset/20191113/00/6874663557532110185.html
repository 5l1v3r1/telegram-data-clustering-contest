<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773624,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="טאואר ירדה בהכנסות וברווח אך עלתה על צפי השוק"/>
    <meta property="og:description" content="הכנסותיה של חברת המוליכים למחצה ירדו בכ-3.2% ורווחיה החשבונאיים נסוגו ב-34.2%; ראסל אלוונגר, מנכ&quot;ל טאואר: &quot;התקדמנו משמעותית בחזיתות שונות כולל פעילויות חזקות לקידום אסטרטגיות הצמיחה שלנו. אנו מצפים לשנת 2020, במהלכה יבואו לידי ביטוי פעילויות עסקיות ויוזמות נוספות שיביאו צמיחה פיננסית&quot;"/>
  </head>
  <body>
    <article>
      <h1>טאואר ירדה בהכנסות וברווח אך עלתה על צפי השוק</h1>
      <h2>הכנסותיה של חברת המוליכים למחצה ירדו בכ-3.2% ורווחיה החשבונאיים נסוגו ב-34.2%; ראסל אלוונגר, מנכ"ל טאואר: "התקדמנו משמעותית בחזיתות שונות כולל פעילויות חזקות לקידום אסטרטגיות הצמיחה שלנו. אנו מצפים לשנת 2020, במהלכה יבואו לידי ביטוי פעילויות עסקיות ויוזמות נוספות שיביאו צמיחה פיננסית"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">צלי גרינברג</a></address>
      <p>חברת המוליכים למחצה, <a href="https://www.calcalist.co.il/stocks/home/0,7340,L-3959-1082379,00.html?quote=%D7%98%D7%90%D7%95%D7%90%D7%A8">טאואר</a>, דיווחה הבוקר (ד') על תוצאותיה הכספיים לשנת 2019 במסגרתם הציגה ירידה בהכנסות וברווח, אך עלתה על ציפיות השוק. החברה הציגה הכנסות בגובה 312.1 מיליון דולר ברבעון השלישי של 2019, נמוכות בכ-3.2% מהכנסות החברה ברבעון השלישי של 2018, אז עמדו על 322.5 מיליון דולר, ומעל לצפי השוק - הכנסות של 311.98 מיליון דולר.</p>
      <p>הרווח הנקי שהציגה החברה עמד על 22.1 מיליון דולר או 0.21 דולר למניה, בהשוואה לרווח נקי של 33.6 מיליון דולר או 0.33 דולר למניה בתקופה המקבילה.</p>
      <p>הרווח הנקי המתואם שהציגה החברה עמד על 26.4 מיליון דולר או 0.25 דולר למניה, בהשוואה ל-37.9 מיליון דולר או 0.37 דולר למניה, ומעל לציפיות השוק שהעריכו ממוצע רווח נקי של 0.24 דולר למניה. הרווח התפעולי של החברה עמד ברבעון השלישי על 22.7 מיליון דולר בהשוואה לרווח תפעולי של 38.5 מיליון דולר ברבעון המקביל אשתקד.</p>
      <figure>
        <img src="https://images1.calcalist.co.il/PicServer3/2018/03/21/804857/11_l.jpg"/>
        <figcaption>מנכ"ל טאואר, ראסל אלוונגר <br/>צילום: ערן יופי כהן</figcaption>
      </figure>
      <p>תחזית: טאואר צופה שהמכירות ברבעון הרביעי של שנת 2019 יסתכמו בסך 312 מיליון דולר, עם טווח תחזית של 5% כלפי מעלה או מטה. טאואר היא חברת העוסקת במוליכים למחצה והיא נסחרת בבורסות תל אביב ונאסד"ק ארה"ב בשווי 2.4 מיליארד דולר.</p>
      <p>ראסל אלוונגר, מנכ"ל טאואר, מסר במסגרת הדוחות הכספיים כי "התקדמנו משמעותית בחזיתות שונות כולל פעילויות חזקות לקידום אסטרטגיות הצמיחה שלנו, וגם בכל אחת מהיחידות העסקיות שלנו - למשל חוזים בתצוגה מתקדמת ותצוגה מיקרו וחיישנים תעשייתיים CMOS 300 מ"מ. אלה צריכים לשאת פירות לאורך שנת 2020 ואילך. תוכנית הרחבת קיבולת Uozu 300 מ"מ שלנו נמצאת על המסלול. אנו מצפים לשנת 2020, במהלכה יבואו לידי ביטוי פעילויות עסקיות ויוזמות נוספות שיביאו צמיחה פיננסית".</p>
    </article>
  </body>
</html>