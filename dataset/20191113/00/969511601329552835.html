<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/tehnologia-blockchain-ar-putea-fi-utilizata-de-80-din-populatia-lumii-in-urmatorii-zece-ani-18578704"/>
    <meta property="og:site_name" content="BusinessMagazin"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Tehnologia blockchain ar putea fi utilizată de 80% din populaţia lumii în următorii zece ani"/>
    <meta property="og:description" content="Tehnologia blockchain este utilizată în prezent de 0,5% din populaţia lumii, adică 40 milioane de oameni, dar are potenţialul de a ajunge până la 80% din populaţia lumii, potrivit unor statistici şi estimări citate de compania Modex."/>
  </head>
  <body>
    <article>
      <h1>Tehnologia blockchain ar putea fi utilizată de 80% din populaţia lumii în următorii zece ani</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://www.businessmagazin.ro/autor/alex-ciutacu" target="_blank">Alex Ciutacu</a></address>
      <h3>Tehnologia blockchain ar putea fi utilizată de 80% din populaţia lumii în următorii zece ani</h3>
      <p>Tehnologia blockchain este utilizată în prezent de 0,5% din populaţia lumii, adică 40 milioane de oameni, dar are potenţialul de a ajunge până la 80% din populaţia lumii, potrivit unor statistici şi estimări citate de compania Modex.</p>
      <p>„Statisticile arată că 0,5% din populaţia lumii utilizează Blockchain în prezent, adică aproximativ 40 de milioane de oameni. Potrivit specialiştilor, în 10 ani, 80% din populaţia mondială va folosi tehnologia blockchain”, transmite Modex.</p>
      <p>Blockchain-ul, ca tehnologie de infrastructură digitală care asigură imutabilitate datelor înscrise în sistem, este utilizată în domenii din ce în ce mai variate, de la agricultură şi până la sănătate.</p>
      <p>„În martie 2018, a avut loc prima tranzacţie comercială cu produse agricole în sistemul blockchain. Este vorba despre vânzarea a 60.000 de tone de boabe de soia americane către China, utilizând sistemul blockchain, prin care s-a redus timpul total necesar pentru logistică cu 80%, iar timpul necesar tranzacţiei s-a înjumătăţit deopotrivă, de la două săptămâni, la mai puţin de o săptămână. Tehnologia evoluează foarte rapid şi nu vrem să ne ia pe nepregătite, de aceea chiar trebuie să învăţăm blockchain”, a spus Andreea Paul, fondator şi preşedinte al neguvernamentale INACO – Iniţiativa pentru Competitivitate, conferenţiar universitar la Facultatea de Relaţii Economice Internaţionale ASE Bucureşti, în cadrul unui eveniment educativ despre blockchain ce a avut loc miercuri la universitate.</p>
      <p>Prezenţi la eveniment, reprezentanţii companiei Modex au încercat să explice studenţilor de ce este importantă tehnologia blockchain şi ce perspective are.</p>
      <p>„Interesul pentru această tehnologie este din ce în ce mai mare, aplicaţiile sunt foarte multe, iar beneficiile blockchain-ului se învârt în jurul imutabilităţii datelor, integrităţii garantate a datelor, sistemului descentralizat care funcţionează fără intermediari, sau unui sistem distribuit care asigură o disponibilitate online a produsului software respectiv. Există o educaţie în acest moment în ceea ce priveşte blockchain-ul, e un plus acum pentru noi, dar în viitor va deveni o necesitate”, spune Alin Iftemi, Head of Modex.</p>
      <p> </p>
      <p> </p>
    </article>
  </body>
</html>