<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698108/%D8%B9%D8%B6%D9%88-%D9%87%D9%8A%D8%A7%D8%AA-%D8%B1%D8%A6%D9%8A%D8%B3%D9%87-%D9%85%D8%AC%D9%84%D8%B3-%D9%81%D8%B4%D8%A7%D8%B1%D9%87%D8%A7%DB%8C-%D8%AF%D8%A7%D8%AE%D9%84%DB%8C-%D8%A8%D8%B1%D8%A7%DB%8C-%D8%AE%D8%B1%D9%88%D8%AC-%D8%A7%D8%B2-%D8%A8%D8%B1%D8%AC%D8%A7%D9%85-%D8%B2%DB%8C%D8%A7%D8%AF-%D8%A7%D8%B3%D8%AA-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%A8%D9%87-%D8%B1%D9%81%D8%AA%D8%A7%D8%B1-%D8%A7%D8%B1%D9%88%D9%BE%D8%A7%DB%8C%DB%8C%E2%80%8C%D9%87%D8%A7-%D8%A8%D8%B3%D8%AA%DA%AF%DB%8C-%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="عضو هيات رئيسه مجلس: فشارهای داخلی برای خروج از برجام زیاد است/ حفظ برجام به رفتار اروپایی‌ها بستگی دارد"/>
    <meta property="og:description" content="رحیمی عضو کمیسیون امنیت ملی معتقد است که خروج ایران از برجام فعلا در دستور کار نیست ولی ما با تردید جدی در کارایی برجام مواجه هستیم."/>
  </head>
  <body>
    <article>
      <h1>عضو هيات رئيسه مجلس: فشارهای داخلی برای خروج از برجام زیاد است/ حفظ برجام به رفتار اروپایی‌ها بستگی دارد</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>رحیمی عضو کمیسیون امنیت ملی معتقد است که خروج ایران از برجام فعلا در دستور کار نیست ولی ما با تردید جدی در کارایی برجام مواجه هستیم.</b>
      </p>
      <figure>
        <img src="https://cdn.asriran.com/files/fa/news/1398/8/22/1036504_454.jpg"/>
      </figure>
      <p><a href="https://rc.majlis.ir/fa/parliament_member/show/968850"><b>عليرضا رحيمي</b></a> نماینده مجلس  در مورد آينده برجام گفت: نگاه ما به توافق هسته‌‌ای این بود که برجام يک گام سازنده در امنيت بين الملل و مناسبات هسته اي ايران است .</p>
      <p>اين عضو هيات رئيسه مجلس در گفت‌وگو با عصرایران ادامه داد:  حفظ <a href="https://www.asriran.com/fa/news/697989/%D8%B9%D8%B1%D8%A7%D9%82%DA%86%DB%8C-%D8%A2%D9%85%D8%B1%DB%8C%DA%A9%D8%A7-%D8%AC%D8%B1%D8%A7%D8%AA-%D8%AA%D8%B9%D8%B1%D8%B6-%D8%A8%D9%87-%D8%A7%DB%8C%D8%B1%D8%A7%D9%86-%D9%86%D8%AF%D8%A7%D8%B1%D8%AF-%D9%87%D8%AF%D9%81-%D8%A7%D8%B2-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%A7%D8%B3%D8%AA"><b>برجام</b></a> يک خواست متقابل است ولی اینکه در عمل بتوانند برجام را حفظ کنند موضوعی است که به رفتار اروپایی ها بستگی دارد چراکه آنها در عمل ما را با تردید مواجه کرده‌اند؛ یعنی عملکرد اروپا باعث شد که ایران نسبت به توانمندی و جدیت اروپایی‌ها در حفظ برجام با تردید مواجه شود علی رغم اینکه ضرورت آن مورد اجماع همه طرف‌ها به جز آمریکایی ها است .</p>
      <p>نماینده مردم تهران در مجلس افزود: هم در اینستکس و هم در سه گامی که ایران برداشت فرصت مناسبی برای اروپایی‌ها برای عمل  به تعهداتشان بود اما آنها نتوانستند اراده خودشان را در عمل نشان دهند و قاعدتا دورنمایی مبهمی برای برجام علی رغم ضرورتی که این توافق نامه دارد باید تصور کرد .</p>
      <p>عضو کمیسیون امنیت ملی و سیاست خارجی مجلس بیان کرد: فشارهای داخلی برای خروج ایران از برجام زیاد است و در عین حال خصومت آمریکایی ها و در عمل تضعیف و بی خاصیت کردن برجام از طرف آنها موضوعی است که ایران را به سمت گام‌های چهارگانه سوق داده است چراکه ایران عملا نتوانسته است از منافع برجام بهره برداری کند.</p>
      <p>عضو فراکسیون امید تاکید کرد: خروج ایران از برجام فعلا در دستور کار نیست ولی ما با تردید جدی در کارایی برجام مواجه هستیم .</p>
      <p>رحیمی در مورد اینکه حداکثر زمانی که ایران در برجام خواهد ماند چندماه یا سال است گفت: زمان را هیئت عالی نظارت بر برجام مشخص می کند یعنی به متغیرها و عناصرهای که اروپایی ها در عمل نشان می دهند بستگی دارد ولی قابل پیش بینی است که <a href="https://www.asriran.com/fa/news/697952/%D9%85%D8%AA%D9%86-%DA%A9%D8%A7%D9%85%D9%84-%DA%AF%D8%B2%D8%A7%D8%B1%D8%B4-%D8%A2%DA%98%D8%A7%D9%86%D8%B3-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D8%B1%D8%A7%D9%86"><b>گام پنجم</b></a> در برجام گام تعیین کننده ‌و‌سرنوشت سازی برای این معاهده بین المللی خواهد بود .</p>
    </article>
  </body>
</html>