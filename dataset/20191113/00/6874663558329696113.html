<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773690,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="מנכ&quot;ל בי-קום למחזיקי האג&quot;ח: אשרו פטור מתביעות לדירקטורים בחברה"/>
    <meta property="og:description" content="לקראת הסדר החוב של החברה פנה עמי ברלב למחזיקי אגרות החוב וביקש שיאשרו את הפטור לדירקטורים ולנושאי המשרה בבי-קום; ברלב החריג את עצמו מההחלטה על הפטור, אמר לכלכליסט: &quot;איני חושש מתביעות&quot;"/>
  </head>
  <body>
    <article>
      <h1>מנכ"ל בי-קום למחזיקי האג"ח: אשרו פטור מתביעות לדירקטורים בחברה</h1>
      <h2>לקראת הסדר החוב של החברה פנה עמי ברלב למחזיקי אגרות החוב וביקש שיאשרו את הפטור לדירקטורים ולנושאי המשרה בבי-קום; ברלב החריג את עצמו מההחלטה על הפטור, אמר לכלכליסט: "איני חושש מתביעות"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">יניב רחימי</a></address>
      <p>מנכ"ל בי-קום עמי ברלב פנה למחזיקי האג"ח של החברה וביקש מהם שיאשרו פטור מתביעות לדירקטורים ולנושאי המשרה בחברה. ברלב הוסיף "אני מחריג את את עצמי מההחלטה על הפטור".</p>
      <p>הסדר החוב של בי-קום, בעלת השליטה בבזק, מגיע לישורת האחרונה. מחזיקי האג"ח של החברה יכריעו בשבוע הבא האם לאשר מתן פטור מתביעות לנושאי המשרה בבי-קום.</p>
      <figure>
        <img src="https://images1.calcalist.co.il/PicServer3/2019/03/26/894956/5_l.jpg"/>
        <figcaption>מימין: מנכ"ל בי־קום עמי ברלב והיו"ר שלמה זוהר <br/>צילום: יניב רחימי</figcaption>
      </figure>
      <p>"ההחלטה עולה לאישורכם על מנת לסמן את ההכרה הראויה ואת הצעד הצודק מוסרית כלפי גורמים אשר פעלו עבורכם ולטובתם, יומם וליל במשך השנה האחרונה, ובכלל. זהו הצעד ההגון", כך נכתב במסמך ששלח מנכ"ל בי-קום עמי ברלב למחזיקי אגרות החוב של החברה.</p>
      <p>ברלב פירט במכתבו שורה של מהלכים וצעדים שבוצעו על ידי הדירקטוריון והנהלת בי-קום כדי להוביל לפיתרון מצבה של החברה. אלו כוללים בין היתר את המעורבות של הדירקטוריון והנהלת החברה בהשגת היתר שליטה בבזק שניתן לסרצ'לייט. לדברי ברלב, לטובת בי-קום הועמד צוות משפטי שביצע חלק מהותי מהפעילות המשפטית של החברה, לרבות התמודדות עם היתר השעבוד, בהיקף משוער של כ-3 מיליון שקל, וזאת ללא תשלום.</p>
      <p>ברלב טען שדירקטוריון החברה ונושאי המשרה שלה ראויים לסעיף הפטור. במקביל, על מנת להסיר כל חשש לעניין אישי מצידו, הבהיר מנכ"ל בי-קום במכתבו שהוא מחריג את עצמו מההחלטה ומההצבעה בעניין הפטור שתתייחס אך ורק ליתר הדירקטורים ונושאי המשרה של בי-קום.</p>
      <p>בשיחה עם <b>כלכליסט</b> אמר ברלב: "איני חושש מתביעות, היות שאני סמוך ובטוח שכל התהליכים בחברה התנהלו באופן תקין ומופתי".</p>
    </article>
  </body>
</html>