<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698103/%D8%AF%D8%B1-%D8%A7%DB%8C%D8%B1%D8%A7%D9%86-%DA%86%D9%82%D8%AF%D8%B1-%DA%A9%D8%A7%D9%84%D8%A7-%D9%82%D8%A7%DA%86%D8%A7%D9%82-%D9%85%DB%8C-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="در ایران چقدر کالا قاچاق می شود؟"/>
    <meta property="og:description" content="اگر قاچاقچی زرنگ باشد می تواند برای واردات کالایش ارز ۴۲۰۰ تومانی بگیرد. در بندر تقریبا کسی نمی‌پرسد که این کالا چیست و فقط مکانی برای انبار کردن کانتینرها به شما می دهند. چون بندر بر طبق قوانین منطقه آزاد محسوب می شود. انبارها دست سازمان بنادر است و با سازمان گمرک هیچ ارتباطی ندارد."/>
  </head>
  <body>
    <article>
      <h1>در ایران چقدر کالا قاچاق می شود؟</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>اگر قاچاقچی زرنگ باشد می تواند برای واردات کالایش ارز ۴۲۰۰ تومانی بگیرد. در بندر تقریبا کسی نمی‌پرسد که این کالا چیست و فقط مکانی برای انبار کردن کانتینرها به شما می دهند. چون بندر بر طبق قوانین منطقه آزاد محسوب می شود. انبارها دست سازمان بنادر است و با سازمان گمرک هیچ ارتباطی ندارد.</b>
      </p>
      <figure>
        <img src="https://cdn.asriran.com/files/fa/news/1398/8/22/1036498_157.jpg"/>
      </figure>
      <p>بر اساس ادعای گمرک بیش از ۱۳۸ هزار میلیارد تومان برآورد قاچاق کشور است که البته طبق تحقیقات میزان این قاچاق بیش از ۶۰۰ هزار میلیارد تومان است و از این مقدار ۱۷ هزار میلیارد تومان آن کشف و از این مقدار نیز، محکومیت برای هزار میلیارد تومانش صادر می‌شود.</p>
      <p>به گزارش ایسنا، موضوع «نحوه قاچاق کردن و راه های مبارزه با آن» با حضور کارشناس اقتصادی، در برنامه پایش بررسی شد و سلیمی زاده - کارشناس اقتصادی - با بیان این مطلب، درباره نحوه قاچاق کردن اظهار کرد: به راحتی می توان در کشور قاچاق کرد و دو راه برای قاچاق است؛ راه اول قاچاق رسمی است که از گمرک‌ها انجام می شود. برای این کار کافی یک گمرک شلوغ نظیر گمرک شهید رجایی انتخاب کرد. ۷۰ درصد ترانزیت کشور در این گمرک است و باید کالایی را برای قاچاق انتخاب کرد.</p>
      <p>وی ادامه داد: اگر قاچاقچی زرنگ باشد می تواند برای واردات کالایش ارز ۴۲۰۰ تومانی بگیرد. در بندر تقریبا کسی نمی‌پرسد که این کالا چیست و فقط مکانی برای انبار کردن کانتینرها به شما می دهند. چون بندر بر طبق قوانین منطقه آزاد محسوب می شود. انبارها دست سازمان بنادر است و با سازمان گمرک هیچ ارتباطی ندارد.</p>
      <p>سلیمی زاده گفت: ثبت سفارش اولین جایی است که کالا اظهار می‌شود. در هنگام اظهار شما می توانید بگویید که کالا یخچال است که در آن صورت ۶۴ درصد تعرفه دارد و می توان گفت قطعات یخچال است که در آن صورت ۷ درصد تعرفه را خواهید پرداخت. در این خصوص می توان گفت که با یک اظهار ساده، ۵۴ درصد تعرفه پرداخت نمی شود.</p>
      <p>این کارشناس اقتصادی افزود: برگه ثبت سفارش به ارزیاب داده می شود اما بازهم به دلیل کار زیاد، ارزیاب‌ها به احتمال ۹۰ درصد کالا تایید می شود. نحوه ارزیابی نیز کاملا سلیقه‌ای است. هنگام ارزیابی باید خود مالک حضور داشته باشد. کانتینر نیز به این صورت بازدید می‌شود که فقط چند لایه اول اجناس بازدید می شود و همه کانتینر را نمی توان بازدید کرد.</p>
      <p>سلیمی زاده ادامه داد: در صورتی که ارزیاب متوجه شود کالا نادرست اظهار شده است نیز مشکلی جدی برای وارد کننده ایجاد نمی شود. هنگام خروج کالا از گمرک، کانتینرها از دستگاه ایکس ری عبور می کند که در این محل نیز کانتینر به علت شلوغی گمرک راحت رد می شود. بنابراین کالای نادرست اظهار شده به صورت قاچاق وارد کشور می گردد.</p>
      <p>وی گفت: بنابراین عملا مبارزه با قاچاق شوخی است و همه می توانند قاچاق کنند. راه دوم قاچاق کردن، این است که با هماهنگی یک طرف خارجی فاکتور صادر می شود و این کالا برای کشوری ثالث است. به این صورت که کانتینر فقط در کشور اول رد می‌شود و به کشور ثالث می رسد. کانتینر در گمرک پلمپ می شود. اما می شود پس از ورود کانتینر به کشور با باز کردن پیچ های زیر کانتینر، کالای درون آن را با یک کالای جدید جایگزین کرد و پس از آن کالای قاچاق در کشور توزیع می شود.</p>
      <p>این کارشناس اقتصادی ادامه داد: در دنیا همه کانتینرها GPS دارند و تنها ۷ درصد کانتینرها به صورت تصادفی بازدید می‌شود. در صورت تخلف وارد کننده نیز برخورد شدیدی با آن‌ها میشود، به گونه‌ای که دیگر قاچاق به صرفه نخواهد بود. کارت‌های بازرگانی اجاره ای نقش مهمی در قاچاق کالا دارند.</p>
      <p>وی در پایان تصریح کرد: در کشور ما قانون برای مبارزه با قاچاق وجود دارد اما به درستی اجرا نمی شود. در صورت جدیت در مبارزه با قاچاق می توان به رونق تولید ملی کشور امیدوار بود.</p>
    </article>
  </body>
</html>