<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773665,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="איי.די.או פרופרטיז: ההכנסות עלו ב-4.3%, אבל הצעת חוק בברלין מאיימת על העתיד"/>
    <meta property="og:description" content="חברת הנדל&quot;ן המניב למגורים בברלין רשמה ברבעון השלישי של 2019 הכנסות של 36.1 מיליון דולר; החברה התייחסה להצעת חוק שהתקבלה באוקטובר ועשויה להשפיע לרעה במידה מהותית על מצבה הפיננסי"/>
  </head>
  <body>
    <article>
      <h1>איי.די.או פרופרטיז: ההכנסות עלו ב-4.3%, אבל הצעת חוק בברלין מאיימת על העתיד</h1>
      <h2>חברת הנדל"ן המניב למגורים בברלין רשמה ברבעון השלישי של 2019 הכנסות של 36.1 מיליון דולר; החברה התייחסה להצעת חוק שהתקבלה באוקטובר ועשויה להשפיע לרעה במידה מהותית על מצבה הפיננסי</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">יניב רחימי</a></address>
      <p>חברת הנדל"ן המניב בברלין איי.די.או פרופרטיז (ADO Properties) ממשיכה להציג תוצאות חיוביות, כל עוד לא נכנס לתוקף חוק שמאיים על הביצועים ושווי הנדל"ן שלה.</p>
      <p>הדוחות כוללים התייחסות להשלכות הצפויות של הצעת החוק שהתקבלה בסנאט של ברלין ב-22 באוקטובר השנה. "אימוץ החוק עשוי להשפיע לרעה על תוצאות פעילות החברה, תזרימי המזומנים, ומצבה הפיננסי, השפעה שעשויה להיות מהותית.</p>
      <p>"בנוסף, לחוק כזה יכולה להיות השפעה שלילית על הערכת שווי תיק הנדל"ן של החברה". הצעת החוק כוללת מספר סעיפים ובהם הקפאת שכר הדירה בברלין לתקופה של חמש שנים, באופן שהוא יוותר ברמתו כפי שהייתה ב-18 ביוני 2019.</p>
      <figure>
        <img src="https://images1.calcalist.co.il/PicServer3/2016/12/26/690997/321_l.jpg"/>
        <figcaption>נכס של איי.די.או בברלין <br/>צילום: אורן פרוינד</figcaption>
      </figure>
      <p>באיי.די.או ציינו שהצעת החוק נמצאת עדיין בשלב מוקדם, ולכן המועד שבו היא תהפוך למחייבת והמבנה הסופי שלה לא ודאיים. לטענת החברה, החוקיות של החקיקה המוצעת הועמדה בספק על ידי מספר משפטנים וזה לא נראה בלתי סביר שהצעת החוק תעבור התאמות נוספות לפני שיושלם הליך החקיקה.</p>
      <p>החברה שפועלת בתחום המגורים רשמה ברבעון השלישי של 2019 הכנסות של 36.1 מיליון דולר - צמיחה של 4.3% ביחס לתקופה המקבילה אשתקד.</p>
      <p>ה-EBITDA של איי.די.או נותר ללא שינוי ברמה של 25.3 מיליון דולר. בתשעת החודשים הראשונים של 2019 שכר הדירה הממוצע עלה ל-6.89 יורו למ"ר, לעומת 6.73 יורו למ"ר בתקופה המקבילה ב-2018. שיעור היחידות הפנויות התכווץ ועמד בסוף הרבעון השלישי על 2.5%, לעומת רמתו בסוף 2018 שעמדה על 3.2%.</p>
      <p>בשלהי הרבעון השלישי חתמה החברה על הסכם למכירת פרויקט שכולל 5,900 יחידות דיור ו-70 יחידות מסחריות בתמורה ל-920 מיליון יורו. מהסכום הזה יש להפחית חוב שנאמד ב-350 מיליון יורו, כך שהתמורה נטו צפויה להסתכם ב-570 מיליון יורו. ADO רכשה את הפרויקט ב-2015 בתמורה ל-382 מיליון יורו.</p>
      <p>נכון למועד זה עסקת המכירה עדיין לא הושלמה. אם העסקה תצא אל הפועל, שיעור המינוף (LTV) של איי.די.או יפחת מרמה של 38% כיום לרמה של 21%.</p>
    </article>
  </body>
</html>