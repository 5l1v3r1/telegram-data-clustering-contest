<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/State/2019/11/13171924/Death-of-poison-Tamil-Nadu-tops-the-list-Stalin.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="கழிவுநீர் தொட்டி விஷவாயு மரணம்; தமிழகம் முதலிடத்தில் இருப்பது அனைவருக்கும் தலைகுனிவு: மு.க. ஸ்டாலின்"/>
    <meta property="og:description" content="கழிவுநீர் தொட்டி விஷவாயு தாக்கி இறப்பவர்கள் எண்ணிக்கையில் தமிழகம் முதலிடத்தில் இருப்பது அனைவருக்கும் தலைகுனிவு என மு.க. ஸ்டாலின் வருத்தமுடன் தெரிவித்து உள்ளார்."/>
  </head>
  <body>
    <article>
      <h1>கழிவுநீர் தொட்டி விஷவாயு மரணம்; தமிழகம் முதலிடத்தில் இருப்பது அனைவருக்கும் தலைகுனிவு: மு.க. ஸ்டாலின்</h1>
      <h2>கழிவுநீர் தொட்டி விஷவாயு தாக்கி இறப்பவர்கள் எண்ணிக்கையில் தமிழகம் முதலிடத்தில் இருப்பது அனைவருக்கும் தலைகுனிவு என மு.க. ஸ்டாலின் வருத்தமுடன் தெரிவித்து உள்ளார்.</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>சென்னை,சென்னை ராயப்பேட்டையில் உள்ள ‘எக்ஸ்பிரஸ் அவென்யூ’ வணிக வளாகத்தின் கீழ்தளத்தில் நேற்று அதிகாலை 4 மணியளவில் கழிவுநீர் தொட்டியை சுத்தம் செய்யும் பணியில் ஐஸ் அவுஸ் பகுதியை சேர்ந்த அருண்குமார் (வயது 26), அவரது தம்பி ரஞ்சித்குமார்(22) மற்றும் அதே பகுதியை சேர்ந்த யுவராஜ், அஜித்குமார், ஸ்ரீநாத் ஆகிய 5 பேரும் ஈடுபட்டனர்.</p>
      <p>இவர்கள் 5 பேரையும் அதேபகுதியை சேர்ந்த ஒப்பந்ததாரர் தண்டபாணி என்பவர் பணிக்கு அழைத்து வந்து இருந்தார். ரஞ்சித்குமார் கழிவுநீர் தொட்டியில் இறங்கி சுத்தம் செய்து கொண்டிருந்தார்.அப்போது திடீரென விஷவாயு தாக்கியதில் அவர் தொட்டிக்குள் மயங்கி விழுந்தார். இதனால் அதிர்ச்சி அடைந்த அவரது அண்ணன் அருண்குமார், தம்பியை காப்பாற்ற கழிவுநீர் தொட்டிக்குள் இறங்கினார்.அங்கிருந்தவர்கள் உதவியுடன் ரஞ்சித்குமாரை மேலே தூக்கிவிட்டார். ரஞ்சித்குமார் சிறிதளவு மயங்கிய நிலையில் இருந்தார். பின்னர் அருண் குமார் மேலே ஏற முயற்சித்தார்.ஆனால் அருண்குமாரையும் விஷவாயு தாக்கியதால் அவர் தொட்டிக்குள் மயங்கி விழுந்து பரிதாபமாக உயிரிழந்தார்.இந்நிலையில், விஷவாயு தாக்கி இறப்பவர்கள் எண்ணிக்கையில் தமிழகம் முதலிடத்தில் இருப்பது அனைவருக்கும் தலைகுனிவு என தி.மு.க தலைவர் ஸ்டாலின் வேதனையுடன் டுவிட்டரில் தெரிவித்துள்ளார்.இதுபற்றி அவர் வெளியிட்டுள்ள செய்தியில், கழிவுகளை அகற்றும் பணியின் போது விஷவாயு தாக்கி உயிரிழந்தோர் 1993 முதல், இன்று வரை 206 பேர்! இதில் தமிழகம் முதலிடம் என்பது அனைவருக்கும் தலைகுனிவு!இதில் தி.மு.க. ஆட்சி காலமும் உண்டு. அரசு மட்டுமல்ல அனைவரும் சேர்ந்து இச்சமூக அவலத்துக்கு முற்றுப்புள்ளி வைக்க வேண்டும்.விஷவாயு தாக்கி இறப்பவர்கள் எண்ணிக்கையில் தமிழகம் முதலிடத்தில் இருப்பது அனைவருக்கும் தலைகுனிவு.  கழிவுகளை அகற்றும் பணியில் நவீன கருவிகளை பயன்படுத்த வேண்டும்.  இந்த விஷயத்தில் மனித மாண்பை காக்க  நாம் ஒருங்கிணைந்து பாடுபட வேண்டும் என ஸ்டாலின் வேண்டுகோள் விடுத்துள்ளார்.</p>
    </article>
  </body>
</html>