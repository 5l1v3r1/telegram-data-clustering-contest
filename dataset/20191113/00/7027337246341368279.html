<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698147/%D9%85%D8%B1%D8%A7%D8%B3%D9%85-%D8%A2%DB%8C%DB%8C%D9%86%DB%8C-%D9%BE%D8%A7%D9%86%D8%B5%D8%AF%D9%88%D9%BE%D9%86%D8%AC%D8%A7%D9%87%D9%85%DB%8C%D9%86-%D8%B3%D8%A7%D9%84%DA%AF%D8%B1%D8%AF-%D8%AA%D9%88%D9%84%D8%AF-%D8%A8%D9%86%DB%8C%D8%A7%D9%86%DA%AF%D8%B0%D8%A7%D8%B1-%D8%B3%DB%8C%DA%A9%E2%80%8C%D9%87%D8%A7-%D8%AF%D8%B1-%D8%AA%D9%87%D8%B1%D8%A7%D9%86-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="مراسم آیینی پانصدوپنجاهمین سالگرد تولد بنیانگذار سیک‌ها در تهران (+عکس)"/>
    <meta property="og:description" content="تنها معبد سیک‌ها در تهران در سال 1966 افتتاح شده است. این معبد در خیابان &quot;صفی‌علی شاه&quot; در نزدیکی میدان &quot;بهارستان&quot; تهران قرار دارد."/>
  </head>
  <body>
    <article>
      <h1>مراسم آیینی پانصدوپنجاهمین سالگرد تولد بنیانگذار سیک‌ها در تهران (+عکس)</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>تنها معبد سیک‌ها در تهران در سال 1966 افتتاح شده است. این معبد در خیابان "صفی‌علی شاه" در نزدیکی میدان "بهارستان" تهران قرار دارد.</b>
      </p>
      <p>مراسم آیینی گرامیداشت پانصدو پنجاهمین سالگرد تولد  "گورو نانک" بنیانگذار مذهب "سیک" در هند، دیروز (سه‌شنبه) در تنها معبد سیک‌ها در ایران در شهر تهران برگزار شد.</p>
      <p>به گزارش <a href="http://www.asriran.com/">عصرایران</a>، وب سایت " ایندیا تودی" گزارشی از این مراسم را منتشر کرده است.</p>
      <p>بر اساس این گزارش:<br/><br/>پیروان آیین سیک در تهران، از صبح روز سه‌شنبه در تنها معبدشان در شهر تهران، برای پانصدو پنجاهمین سالگرد تولد "گورو نانک" بنیانگذار آیین "سیک" گرد هم آمدند.</p>
      <p>حدود 60 خانواده سیک در پایتخت ایران زندگی می کنند.</p>
      <p>"هاروانت سینگ" روحانی سیک که برای هدایت این مراسم از یک هفته پیش به همراه دو تن دیگر به تهران آمده، هیجان‌زده  در حالی که کت و شلوار هلویی رنگ خود را  برای شرکت در این مراسم می‌پوشید، گفت:" من در سالگرد 500مین جشن تولد گورو نانک هم در این معبد در تهران بودم و حالا پس از 50 سال بار دیگر برای چنین مراسمی در اینجا هستم.</p>
      <p>"گورنام سینگ" خواننده مذهبی نیز که همراه هاروانت سینگ به تهران آمده درباره مراسم معبد سیک‌ها در تهران گفت: در این مراسم سرودهای مذهبی، نیایش و تهیه غذا به صورتی که می‌بایست انجام شد.  </p>
      <p>"گاددام دارمندرا" سفیر هند در تهران درباره این مراسم گفت:" جامعه سیک‌ها از قدیم درایران هستندو آنها همه‌ساله این مناسبت را با شور و شوق فراوان جشن می‌گیرند".</p>
      <p>گفتنی است تنها معبد سیک‌ها در تهران در سال 1966 و با سفر رهبر سیک‌ها به تهران افتتاح شد. این معبد در خیابان "صفی‌علی شاه" در نزدیکی میدان "بهارستان" تهران قرار دارد.</p>
      <p>"سیک" در زبان "پنجابی" هند به معنای "شاگرد" است. این مذهب در سده پانزدهم میلادی از سوی  "گورو نانک" در منطقه پنجاب هند بنیان نهاده شد و اینک بیش از 30 میلیون پیرو در هندوستان و سراسر جهان دارد. سیک‌ها یکتاپرستند.</p>
      <figure>
        <img src="https://cdn.asriran.com/files/fa/news_albums/698147/26262/resized/resized_1036623_327.jpg"/>
        <figcaption>تصاویر مراسم دیروز در معبد سیک ها در تهران/عکس: ایندیا تودی</figcaption>
      </figure>
      <figure>
        <img src="https://cdn.asriran.com/files/fa/news_albums/698147/26262/resized/resized_1036624_930.jpg"/>
      </figure>
      <figure>
        <img src="https://cdn.asriran.com/files/fa/news_albums/698147/26262/resized/resized_1036625_388.jpg"/>
        <figcaption>عکس آرشیوی از حضور 3 سال پیش "نارندرا مودی" نخست وزیر هند در جریان سفر به ایران در تنها معبد سیک ها در شهر تهران/ 22 می 2016</figcaption>
      </figure>
      <figure>
        <img src="https://cdn.asriran.com/files/fa/news_albums/698147/26262/resized/resized_1036626_587.jpg"/>
      </figure>
      <figure>
        <img src="https://cdn.asriran.com/files/fa/news_albums/698147/26262/resized/resized_1036627_738.jpg"/>
        <figcaption>توییت نارندا مودی از حضورش در معبد سیک ها در تهران</figcaption>
      </figure>
    </article>
  </body>
</html>