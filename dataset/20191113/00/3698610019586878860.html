<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/antonov-vigrav-tender-na-postavku-an-178-u-peru-329438_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T00:28:00+00:00"/>
    <meta property="og:title" content="&quot;Антонов&quot; виграв тендер на поставку Ан-178 у Перу"/>
    <meta property="og:description" content="Новий Ан-178 замінить на службі поліції в Перу Ан-32Б."/>
  </head>
  <body>
    <article>
      <h1>"Антонов" виграв тендер на поставку Ан-178 у Перу</h1>
      <h2>Новий Ан-178 замінить на службі поліції в Перу Ан-32Б.</h2>
      <address>
        <time datetime="2019-11-13T00:28:00+00:00">13 Nov 2019, 00:28</time>
      </address>
      <p>Державне <b><a href="https://dt.ua/internal/tozh-ne-distavaysya-ti-nikomu-325410_.htmll">підприємство "Антонов"</a>,</b> яке входить до складу ДК "Укроборонпром", поставить Ан-178 для Національної поліції Перу і здійснюватиме його обслуговування на період гарантійного терміну. Від української сторони підписало контракт підприємство-спецекспортер Концерну ДП "Спецтехноекспорт", йдеться в повідомленні ДП.</p>
      <p>Україна взяла участь у відкритому тендері, де конкурувала з продукцією Італії та Іспанії.</p>
      <p>"Літаки" Антонова "давно довели свою ефективність експлуатації по всьому світу, разом з цим наші конструктори пропонують нові рішення і нову техніку у відповідь на виклики сучасності. Цей контракт став логічним продовженням експлуатації "Анів" у Перу, адже новий Ан-178 замінить на службі поліції Ан-32Б", - повідомив гендиректор Укроборонпрому Айаварас Абромавічюс.</p>
      <p>"Завдяки підписанню контракту Україна відкриває ринок Латинської Америки для нового покоління вантажних літаків "Антонов". В даний момент компанія "Спецтехноекспорт" веде переговори з потенційними замовниками українських літаків з інших країн цього регіону", - йдеться в повідомленні ДП.</p>
      <p>Свій перший політ Ан-178 виконав в травні 2015 року. Пізніше "Антонов" провів імпортозаміщення російських комплектуючих літака.</p>
      <p>Ан-178 - середній транспортний літак, призначений для доставки особового складу, озброєння і легкої військової техніки посадковим і парашутним способами, транспортування матеріальних засобів, пошти та інших вантажів "в навал" або в стандартній тарі і вантажів на піддонах загальною вантажопідйомністю 18 т . В умовах надзвичайних ситуацій Ан-178 може використовуватися для евакуації населення із зони стихійного лиха, транспортування поранених на стандартних ношах, десантування рятувальних команд.</p>
      <p>Раніше МВС анонсувало закупівлі у держпідприємства <b><a href="https://dt.ua/UKRAINE/mvs-zakupit-13-litakiv-dlya-dsns-i-nacgvardiyi-325725_.html">"Антонов" 13 літаків</a> Ан-178 </b>для Нацгвардії і ДСНС.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>