<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698000/%D9%87%D9%85%D8%B1%D8%A7%D9%87%DB%8C-%D8%B3%D8%A7%DB%8C%D8%AA-%D8%AF%DB%8C%D9%88%D8%A7%D8%B1-%D8%A8%D8%A7-%D9%BE%D9%84%DB%8C%D8%B3-%D9%81%D8%AA%D8%A7-%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AD%DB%8C%D9%88%D8%A7%D9%86-%D8%A2%D8%B2%D8%A7%D8%B1%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="همراهی سایت دیوار با پلیس فتا برای مقابله با حیوان آزاری"/>
    <meta property="og:description" content="در سال‌های گذشته میزان حساسیت نهادهای رسمی روی حمایت از حقوق حیوانات بیش از گذشته شده است. آزار حیوانات که گاهی با انتشار فیلمی دردناک در شبکه‌های اجتماعی همه ما را متاثر می‌کند، همیشه واکنش مردم را به همراه داشته است. حالا پس از آن همه اتفاق تلخ، نوبت به اقدام ارزشمند نهادهای انتظامی و قضایی رسیده تا برای جلوگیری از این اتفاقات غیرانسانی وارد شوند. چند روز پیش بود که خبر تشکیل شعبه‌ای از پلیس فتا در سازمان محیط زیست منتشر شد تا با این جرایم برخورد شود."/>
  </head>
  <body>
    <article>
      <h1>همراهی سایت دیوار با پلیس فتا برای مقابله با حیوان آزاری</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>در سال‌های گذشته میزان حساسیت نهادهای رسمی روی حمایت از حقوق حیوانات بیش از گذشته شده است. آزار حیوانات که گاهی با انتشار فیلمی دردناک در شبکه‌های اجتماعی همه ما را متاثر می‌کند، همیشه واکنش مردم را به همراه داشته است. حالا پس از آن همه اتفاق تلخ، نوبت به اقدام ارزشمند نهادهای انتظامی و قضایی رسیده تا برای جلوگیری از این اتفاقات غیرانسانی وارد شوند. چند روز پیش بود که خبر تشکیل شعبه‌ای از پلیس فتا در سازمان محیط زیست منتشر شد تا با این جرایم برخورد شود.</p>
      <figure>
        <img src="https://cdn.asriran.com/files/fa/news/1398/8/21/1036315_768.jpg"/>
      </figure>
      <p>«وحید مجید»‌ رئیس پلیس فتا نیروی انتظامی با تایید این خبر گفته بود: «فیلم های مربوط به حیوان آزاری در فضای مجازی، فورا توسط پلیس فتا رصد شده و مطابق با مجازات‌هایی که در قانون برای حیوان آزاری و شکار غیرقانونی تعیین شده با مجرمان برخورد می‌شود.»</p>
      <p>این اقدامی است که اشکان آرمندهی مدیرعامل سایت دیوار هم از آن حمایت کرده است. دیوار به عنوان یکی از کسب و کارهای اینترنتی که قوانین حامیانه‌ای برای جلوگیری از انتشار آگهی‌های حیوان آزاری دارد، حالا از این ابتکار پلیس فتا حمایت کرده است. اشکان آرمندهی می‌گوید : «باتوجه به شكل‌گيری اين اقدام مثبت و پيشرو، این وب سایت با تمام امکانات به توان‌افزايی مقابله با حیوان آزاری كمک خواهد كرد.»</p>
      <p>اشکان آرمندهی خبر می دهد که سایت دیوار پیش از این هم قوانين سختگيرانه‌ای را برای جلوگيری از مصداق‌های حيوان آزاری تعيين كرده است. او درباره این سختگیری‌ها توضیح می‌دهد: «ممنوعیت ترویج خشونت علیه حیوانات مانند خرید و فروش حیوانات وحشی و اجزا بدن آن‌ها از اولویت‌های سایت دیوار است به همین دلیل انتشار هرگونه آگهی در این زمینه‌ها را ممنوع کرده‌ایم. در دیوار فروش گونه‌های حفاظت شده ممنوع است. همچنین آگهی‌هایی که مصداق حیوان‌آزاری باشند و حتی پوشاک تولیدی با پوست حیوانات وآگهی‌های مربوط به شکار حیوانات حذف می‌شود.»</p>
      <p>آرمندهی درباره عملکرد دیوار برای جلوگیری از حیوان آزاری می‌گوید: «ما پیش از این بارها با کمک و مشورت دوستداران محیط‌ زیست در سیاست‌‌گذاری انتشار آگهی‌ها بازنگری کردیم و این آمادگی را داریم کماکان در همکاری با فعالان حوزه دفاع از حقوق حیوانات، در بهبود شرایط گام برداریم.»</p>
      <p>او در توضیح سیاست‌های کلی محیط زیستی دیوار می گوید:  «سایت ديوار به صورت کلی براساس اصول سبز و توسعه پايدار شكل گرفته است و ما افتخار می‌کنيم كه با انتشار آگهی‌های مردمی در فضای مجازی، مانع از مصرف بی‌رویه كاغذ و تخريب جنگل‌ها شده‌ایم. برای مثال براساس گزارش سال ۹۷ دیوار، اگر آگهی‌های سایت را به صورت سنتی روی کاغذ چاپ می کردند، باید بیش از یک میلیون درخت قطع می‌شد که ما با پلت‌فرم دیوار مانع از این اتفاق شده‌ایم.»</p>
      <p>آرمندهی حفاظت از حیات وحش را هم بخشی از این هدف کلی می‌داند و بیان می‌کند: «دیوار، حفاظت از محیط زیست و حیات وحش را یکی از مهم‌ترین مسئولیت‌های اجتماعی خود می‌داند و زندگی بهتر، پویاتر و توسعه پایدار تنها با حفاظت و توجه به محیط زیست رقم خواهد خورد.» به همین خاطر مدیرعامل این وب‌سایت به عنوان پرکاربردترین سایت خرید و فروش در ایران می‌گوید: «حالا كه سردار وحید مجید ریاست محترم پلیس فتا ناجا اعلام كرده به منظور افزايش همكاری با سازمان محيط زيست از جمله مبارزه با حيوان آزاری، پليس فتا قصد دارد شعبه‌ای را با هدف پايش و برخورد با جرايم سايبری حوزه حيوان آزاری در فضای مجازی راه اندازی كند، سایت دیوار اعلام می‌کند همسو با سازمان محيط زيست و پليس فتا قوانين سختگيرانه‌تری را برای پايش بيشتر و نظارت روی قوانين محيط زيستی خود اعمال خواهد کرد.»</p>
      <p>مدیرعامل دیوار درباره همکاری این وب سایت با پلیس فتا برای مقابله با حیوان‌آزاری می‌گوید: «ما همیشه کوشش می‌کنیم با به روز کردن قوانین نظارتی، بستری را فراهم کنیم که مانع از سوءاستفاده‌های احتمالی شویم. اعتماد کاربران همواره پشتوانه‌ دیوار بوده و امیدواریم حاصل تلاش‌های ما برای بهبود خدمات رسانی، بازخورد مثبت مردمی را به همراه داشته باشد.»</p>
      <p> </p>
    </article>
  </body>
</html>