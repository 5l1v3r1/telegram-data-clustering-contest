<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/cicipas-zgazio-zvereva-i-zapretio-nadalu-ni-pobeda-od-2-0-ne-garantuje-spancu-polufinale/342409"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Cicipas zgazio Zvereva i zapretio Nadalu, ni pobeda od 2:0 ne garantuje Špancu polufinale"/>
    <meta property="og:description" content="Što se tiče Grka, za svega sat i 13 minuta laganih 2:0 za plasman među četiri najbolja u Londonu"/>
  </head>
  <body>
    <article>
      <h1>Cicipas zgazio Zvereva i zapretio Nadalu, ni pobeda od 2:0 ne garantuje Špancu polufinale</h1>
      <h2>Što se tiče Grka, za svega sat i 13 minuta laganih 2:0 za plasman među četiri najbolja u Londonu</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">Dejan Stanković</a></address>
      <p><b>Rafael Nadal</b> je posle razočaravajućeg starta najavio da neće tako lako odustati od borbe za prvo mesto na ATP listi za kraj 2019. godine, posle nestvarnog povratka u sudaru sa <b>Danilom</b> <b>Medvedevim </b>pomislili smo na trenutak da je bar njegov plasman u finale siguran, ali je <b>Stefanos Cicicpas</b> u večernjem terminu poručio Špancu da mu se neće tek tako skloniti sa puta. Grk je u drugom kolu turnira deklasirao <b>Aleksandera Zvereva</b> sa 6:3, 6:2 za svega sat i 13 minuta igre.</p>
      <p>A tek da podsetimo, <b>Zverev</b> je na početku takmičenja u dva seta tukao <b>Nadala</b>. U drugom kolu ni bleda senka tog igrača.</p>
      <related>
        <a href="https://www.mozzartsport.com/tenis/vesti/neunistiv-je-nadal-se-vratio-iz-mrtvih-i-savladao-medvedeva-djokovic-sad-mora-po-titulu/342392"/>
      </related>
      <p>Za razliku od <b>Cicipasa</b>,  koji je nakon uverljive pobede nad <b>Medvedevim</b> prilično lako otpisao i <b>Zvereva</b>. U stvari, mnogo lakše nego što je bilo ko mogao da očekuje. Na stranu sad problem u igri njegovog rivala, <b>Cicipas</b> je bio apsolutno sjajan i tako se pridružio<b> Dominiku Timu</b> kao drugi polufinalista Mastersa u Londonu.</p>
      <p>Ostaje samo sa vidimo sa koje pozicije. Ako pobedi <b>Nadala</b> svakako je prvi, a s obzirom na to kako je igrao u ova dva uvodna meča ne bi to bilo ni toliko iznenađenje. Briljira 21-godišnji Grk na završnom turniru sezone, kad bi ovako stalno igrao mogli bismo da ga već sada proglasimo za budućeg broja jedan.</p>
      <p>Ovako, moraćemo ipak da budemo strpljiviji. Potencijal je svakako tu, svestan je toga sigurno i<b> Nadal</b>, kao što je svestan i da mu je <b>Cicipas</b> dobrano zakomplikovao život. Jer čak i ako <b>Nadal</b> savlada <b>Cicipasa</b> u dva sata ne znači da će do polufinala, pošto bi to mesto svakako mogao da mu ukrade <b>Zverev</b> ako u dva seta savlada <b>Medvedeva</b>.</p>
      <p>To sve ne utiče previše na trku za mesto broj jedan na ATP listi, <b>Novak Đoković</b> svakako mora da osvoji titulu i da se nada da <b>Rafael Nadal</b> neće stići do finala.</p>
      <p>(FOTO: Reuters)</p>
    </article>
  </body>
</html>