<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621339/%DB%B2%DB%B0-%D8%AF%D9%82%DB%8C%D9%82%D9%87-%D9%85%D8%B1%D8%A7%D9%82%D8%A8%D9%87-%D8%AF%D8%B1-%D8%B1%D9%88%D8%B2-%D8%A7%D8%B4%D8%AA%D8%A8%D8%A7%D9%87%D8%A7%D8%AA-%D9%81%D8%B1%D8%AF%DB%8C-%D8%B1%D8%A7-%DA%A9%D8%A7%D9%87%D8%B4-%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T12:40:00+00:00"/>
    <meta property="og:title" content="۲۰ دقیقه &quot;مراقبه&quot; در روز اشتباهات فردی را کاهش می‌دهد"/>
    <meta property="og:description" content="مطالعه اخیر پژوهشگران &quot;دانشگاه ایالتی میشیگان&quot;(Michigan State University) نشان می‌دهد بیست دقیقه مراقبه(مدیتیشن) در روز می‌تواند به افراد در جلوگیری از اشتباه کردن کمک کند و فعالیت مغز آنها را افزایش دهد."/>
  </head>
  <body>
    <article>
      <h1>۲۰ دقیقه "مراقبه" در روز اشتباهات فردی را کاهش می‌دهد</h1>
      <address>
        <time datetime="2019-11-13T12:40:00+00:00">13 Nov 2019, 12:40</time>
      </address>
      <p>
        <i>مطالعه اخیر پژوهشگران "دانشگاه ایالتی میشیگان"(Michigan State University) نشان می‌دهد بیست دقیقه مراقبه(مدیتیشن) در روز می‌تواند به افراد در جلوگیری از اشتباه کردن کمک کند و فعالیت مغز آنها را افزایش دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از دیلی‌میل، دانشمندان می‌گویند که عمل مراقبه می‌تواند به افراد در جلوگیری از اشتباه کمک بسیاری کند و افراد بسیاری در جهان نظیر گونت کِیت پالترو(Gwyneth Kate Paltrow) بازیگر آمریکایی که روزانه این کار را انجام می‌دهند نیز نتایج این مطالعه را تایید می‌کنند.</p>
      <p>درون‌پویی یا مدیتیشن(Meditation) که با نام "مراقبه" نیز شناخته می‌شود، به‌ طور کلی فنون و روش تسلط بر ذهن است. به گفته معتقدان افراد توسط این روش می‌توانند بر ذهن خود تسلط داشته و به نوعی آن را کنترل کنند. مراقبه روشی مناسب برای رسیدن به شادی، آگاهی و آرامشی عمیق و طولانی است.</p>
      <p>پژوهشگران دانشگاه ایالتی میشیگان طی مطالعه اخیرشان این موضوع را مورد مطالعه قرار دادند و طی آن هنگامی که افراد در حال انجام مراقبه بودند مغز آنها را اسکن کردند. پژوهشگران دریافتند فعالیت مغز افراد هنگام انجام این عمل افزایش می‌یابد.</p>
      <p>دکتر "جیسون موزر"(Jason Moser) یکی از پژوهشگران این مطالعه گفت: این یافته‌ها نشان دهنده قدرت تمرین "مراقبه" در روز و تاثیر شگفت انگیز آن بر مغز است. ۲۰ دقیقه مراقبه در روز می‌تواند برای تقویت توانایی مغز در تشخیص و توجه به اشتباهات بسیار موثر باشد. این باعث می‌شود احساس اطمینان بیشتری نسبت به آنچه قصد داریم انجام دهیم داشته باشیم.</p>
      <p>پژوهشگران سپس ۲۰۰ فرد را مورد بررسی قرار دادند و از آنها خواستند تا در جلسات مراقبه شرکت کنند و سپس در همان زمان، محققان فعالیت مغز را از طریق الکتروانسفالوگرافی یا EEG اندازه گیری کردند. الکتروانسفالوگرافی می‌تواند فعالیت مغز را در سطح میلی ثانیه اندازه‌گیری کند. پژوهشگران اظهار کردند که اشکال مختلف مراقبه می‌تواند باعث ایجاد تغییرات مختلف در نحوه عملکرد مغز شود.</p>
      <p>پژوهشگران در انتها گفتند تحقیقات کمی در مورد چگونگی تأثیر مراقبه بر مغز وجود دارد اما مطالعه اخیر ما نشان می‌دهد افراد با مراقبه می‌توانند شاهد تغییرات بسیاری در خود باشند چرا که این عمل تاثیرات مثبت بسیاری بر مغز دارد.</p>
      <p>گام بعدی در ادامه این مطالعه این خواهد بود که دریابیم آیا تغییر در فعالیت مغز می‌تواند به تغییرات رفتاری در درازمدت منجر شود یا خیر.</p>
      <p>یافته‌های این مطالعه در مجله "Brain Sciences" منتشر شد.</p>
    </article>
  </body>
</html>