<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621336/%D9%86%D9%82%D8%A7%D8%B4%DB%8C%E2%80%8C%D9%87%D8%A7%DB%8C-%D8%AA%D8%A7%D8%B2%D9%87-%D8%AF%DB%8C%D9%88%D8%A7%D8%B1-%D8%B3%D9%81%D8%A7%D8%B1%D8%AA-%D8%B3%D8%A7%D8%A8%D9%82-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AA%D9%87%D8%B1%D8%A7%D9%86-%DA%86%D9%87-%D9%85%DB%8C%E2%80%8C%DA%AF%D9%88%DB%8C%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T12:15:00+00:00"/>
    <meta property="og:title" content="نقاشی‌های تازه دیوار سفارت سابق آمریکا در تهران چه می‌گویند؟"/>
    <meta property="og:description" content="این در حالی است که تصویر نمایش داده شده از امریکا در نقاشی‌های سال‌های گذشته تصویری از یک ابرقدرت وحشت‌آفرین و ترسناک بود. البته مضمون اصلی نقاشی‌های تازه با طرح‌های قدیم تفاوت چندانی ندارد و امریکا کماکان به عنوان کشوری متکی به زور و اسلحه به تصویر کشیده شده است."/>
  </head>
  <body>
    <article>
      <h1>نقاشی‌های تازه دیوار سفارت سابق آمریکا در تهران چه می‌گویند؟</h1>
      <h2>تحلیل نشریه "فارین پالسی" از طرح‌های دیوار سفارت سابق آمریکا</h2>
      <address>
        <time datetime="2019-11-13T12:15:00+00:00">13 Nov 2019, 12:15</time>
      </address>
      <p>
        <i>این در حالی است که تصویر نمایش داده شده از امریکا در نقاشی‌های سال‌های گذشته تصویری از یک ابرقدرت وحشت‌آفرین و ترسناک بود. البته مضمون اصلی نقاشی‌های تازه با طرح‌های قدیم تفاوت چندانی ندارد و امریکا کماکان به عنوان کشوری متکی به زور و اسلحه به تصویر کشیده شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p><b>سرویس بین الملل-</b> اگر نقاشی‌های پیشین بر روی دیوار سفارت سابق اشغال شده امریکا در تهران تصویری وحشتناک از امریکا را به نمایش می‌گذاشتند، نقاشی‌های جدید ایالات متحده را کشوری ضعیف‌تر از گذشته، مضحک‌تر و درگیر مشکلات بیشتر از سال‌ها قبل نشان می‌دهند.</p>
      <p>به گزارش <b>آفتاب‌نیوز</b>؛ نشریه امریکایی "فارین پالسی" در گزارشی ضمن ارائه تحلیلی درباره رونمایی از نقاشی‌های تازه روی دیوار سفارت سابق امریکا به مناسبت چهلمین سال ورود دانشجویان پیرو خط امام به آنجا می‌نویسد: "ایران از آنجا تحت عنوان لانه جاسوسی یاد می‌کند و به تازگی از نقاشی‌های تازه بر روی دیوار سفارت رونمایی کرده است‌. اجرای این طرح برعهده بسیج بوده است. بسیج تلاش کرده از فرصت ایجاد شده همزمان با تشدید تنش میان ایران و امریکا پس از خروج امریکا از برجام با فرمان ترامپ و وضع تحریم علیه ایران به نفع خود استفاده کند. نقاشی‌های تازه بر روی دیوار سفارت برخلاف طرح‌های قبلی، حالت کمیک استریپ و کتاب داستان‌های مصور امریکایی را دارند. احتمالا از این سبک برای مضحک جلوه دادن وضعیت امریکا و تمسخر آن کشور استفاده شده است.</p>
      <figure>
        <img src="https://aftabnews.ir/files/fa/news/1398/8/22/358850_652.jpg"/>
      </figure>
      <p>این در حالی است که تصویر نمایش داده شده از امریکا در نقاشی‌های سال‌های گذشته تصویری از یک ابرقدرت وحشت‌آفرین و ترسناک بود. البته مضمون اصلی نقاشی‌های تازه با طرح‌های قدیم تفاوت چندانی ندارد و امریکا کماکان به عنوان کشوری متکی به زور و اسلحه به تصویر کشیده شده است.</p>
      <p>مجسمه آزادی کماکان به عنوان نماد در نقاشی‌های دیوار سفارت حضور دارد با این حال، این‌بار با چهره و بدنی شکست خورده و در هم شکسته. فرهنگ پاپ امریکایی و سیم‌های خاردار عناصر موجود در هر دو نقاشی‌های قدیم و جدید هستند. اگر ایران در نقاشی‌هایش تا دیروز امریکا را مقصر حمایت از عراق در جنگ هشت ساله با آن کشور معرفی می‌کرد، اکنون برای تحریک احساسات ضدامریکایی در بین جوانان موضوع زندان گوانتانامو و نقض حقوق زندانیان آنجا را مطرح می‌کند. در نقاشی‌های تازه سیب زمینی مک دونالد و میکی موس اسلحه به دست نیز دیده می‌شوند که همگی عناصری از فرهنگ پاپ امریکایی هستند. عمو سام نیز در نقاشی‌ها دیده می‌شود".</p>
      <p>این نشریه در ادامه می‌افزاید: "یکی دیگر از نکات تازه در نقاشی‌های جدید دیوار سفارت سابق آمریکا، به تصویر کشیدن دیش‌های ماهواره‌ای و تلاش امریکا برای مداخله در امور ایران از طریق شبکه‌های ماهواره‌ای چون "صدای امریکا" بوده است. طرحی دیگر نیز غیرقابل اعتماد بودن امریکا پای میز مذاکره را نشان می‌دهد".</p>
      <slideshow>
        <figure>
          <img src="https://aftabnews.ir/files/fa/news_albums/621336/9005/resized/resized_358851_995.jpg"/>
        </figure>
        <figure>
          <img src="https://aftabnews.ir/files/fa/news_albums/621336/9005/resized/resized_358852_423.jpg"/>
        </figure>
        <figure>
          <img src="https://aftabnews.ir/files/fa/news_albums/621336/9005/resized/resized_358853_741.jpg"/>
        </figure>
        <figure>
          <img src="https://aftabnews.ir/files/fa/news_albums/621336/9005/resized/resized_358854_867.jpg"/>
        </figure>
        <figure>
          <img src="https://aftabnews.ir/files/fa/news_albums/621336/9005/resized/resized_358855_310.jpg"/>
        </figure>
      </slideshow>
    </article>
  </body>
</html>