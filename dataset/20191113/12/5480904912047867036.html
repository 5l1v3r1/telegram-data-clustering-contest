<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zamer-tesly-postavit-tovarnu-v-nemecku-povazuje-berlin-za-uspech/1820319?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T12:17:00+00:00"/>
    <meta property="og:title" content="Záměr Tesly postavit továrnu v Německu považuje Berlín za úspěch"/>
    <meta property="og:description" content="Berlín - Za velký úspěch pro Německo považuje ministr hospodářství Peter Altmaier záměr americké společnosti Tesla postavit v Německu továrnu. Plán v úterý oznámil zakladatel a šéf Tesly Elon Musk, který chce závod vybudovat v blízkosti Berlína. Němečtí představitelé podle listu Die Zeit očekávají, že ve spolkové zemi Braniborsko vznikne až 7000 nových pracovních míst, další stovky až tisíce pak v Berlíně."/>
  </head>
  <body>
    <article>
      <h1>Záměr Tesly postavit továrnu v Německu považuje Berlín za úspěch</h1>
      <address><time datetime="2019-11-13T12:17:00+00:00">13 Nov 2019, 12:17</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Za velký úspěch pro Německo považuje ministr hospodářství Peter Altmaier záměr americké společnosti Tesla postavit v Německu továrnu. Plán v úterý oznámil zakladatel a šéf Tesly Elon Musk, který chce závod vybudovat v blízkosti Berlína. Němečtí představitelé podle listu Die Zeit očekávají, že ve spolkové zemi Braniborsko vznikne až 7000 nových pracovních míst, další stovky až tisíce pak v Berlíně.</p>
      <p>"Rozhodnutí postavit v Německu vysoce moderní továrnu na elektroauta je dalším důkazem atraktivity Německa," řekl Altmaier s tím, že Německo má příležitost stát v centru světového dění v oblasti elektrifikace dopravy. Muskovo prohlášení považuje za skvělou zprávu, neboť závod vytvoří nová pracovní místa. O případných pobídkách zatím Německo podle Altmaiera s Teslou nejednalo, k výrobci elektroaut chce ale země přistupovat jako k jakékoliv jiné automobilové společnosti.</p>
      <p>Musk na twitteru dodal, že továrna bude vyrábět nejen auta, ale také pohonné systémy a baterie, začít chce s vozem Model Y. Závod označovaný jako Gigafactory 4 bude stát nedaleko letiště a se začátkem výroby se počítá v roce 2021.</p>
      <p>Ramona Popová, která má v berlínské regionální vládě na starosti hospodářství a energetiku, rozhlasové stanici Inforadio řekla, že očekává tisíce nových pracovních míst. "V současnosti se pro továrnu v Braniborsku hovoří o 6000, 7000 pracovních místech," uvedla s tím, že v Berlíně vznikne dalších několik set až tisíc pozic. Dodala, že Tesla není jen výrobcem aut, věnuje se také vývoji softwaru, výzkumu a inovacím. "Berlín je pro to přirozeně tím správným místem," řekla.</p>
      <p>Příchod amerického konkurenta přivítalo dokonce i německé sdružení automobilového průmyslu VDA. "Muskovo oznámení ukazuje důležitost Německa jako místa pro výrobu elektromobilů v Evropě," uvedlo sdružení. "Nevyhýbáme se konkurenci, právě naopak," dodalo.</p>
      <p>Záměr Tesly postavit v Německu továrnu vítá rovněž německá automobilka Volkswagen, která minulý týden spustila masovou výrobu elektromobilů ID.3, napsala agentura AP. Podle odborníka na automobilový průmysl Ferdinanda Dudenhöffera by nová konkurence mohla být pro německé automobilky přínosem. "Je to dobrá zpráva pro VW, Daimler a BMW," uvedl Dudenhöffer.</p>
      <p>Mezi kandidáty na evropskou továrnu Tesly v minulosti patřila rovněž Británie. Musk nicméně v dnes zveřejněném rozhovoru se serverem Auto Express uvedl, že umístění závodu do Británie by bylo příliš riskantní kvůli nejistotě kolem odchodu země z Evropské unie.</p>
    </article>
  </body>
</html>