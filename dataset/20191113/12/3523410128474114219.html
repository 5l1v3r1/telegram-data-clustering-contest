<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639781/%D8%A7%D9%8F%D9%81%D8%AA-%DB%B2-%D9%85%DB%8C%D9%84%DB%8C%D9%88%D9%86-%D9%88-%DB%B5%DB%B0%DB%B0-%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86%DB%8C-%D9%82%DB%8C%D9%85%D8%AA-%D8%B7%D9%84%D8%A7%DB%8C-%D8%B3%D8%B1%D8%AE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:42:00+00:00"/>
    <meta property="og:title" content="اُفت ۲ میلیون و ۵۰۰ هزار تومانی قیمت طلای سرخ"/>
    <meta property="og:description" content="میری از کاهش ۲ میلیون و ۵۰۰ هزار تومانی زعفران نسبت به ابتدای فصل برداشت خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/639781/%D8%A7%D9%8F%D9%81%D8%AA-%DB%B2-%D9%85%DB%8C%D9%84%DB%8C%D9%88%D9%86-%D9%88-%DB%B5%DB%B0%DB%B0-%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86%DB%8C-%D9%82%DB%8C%D9%85%D8%AA-%D8%B7%D9%84%D8%A7%DB%8C-%D8%B3%D8%B1%D8%AE">اُفت ۲ میلیون و ۵۰۰ هزار تومانی قیمت طلای سرخ</a>
      </h1>
      <h2>میری از کاهش ۲ میلیون و ۵۰۰ هزار تومانی زعفران نسبت به ابتدای فصل برداشت خبر داد.</h2>
      <address><time datetime="2019-11-13T12:42:00+00:00">13 Nov 2019, 12:42</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، غلامرضا میری نایب رئیس <b>شورای ملی زعفران</b> از کاهش ۲ میلیون و ۵۰۰ هزار تومانی قیمت <b>طلای سرخ</b> در بازار خبر داد و گفت: هم اکنون حداقل قیمت هر کیلو زعفران ۶ میلیون و ۲۰۰ هزار تومان و حداکثر ۸ میلیون و ۵۰۰ هزار تومان است.</p>
      <p>وی افزود: در ابتدای فصل برداشت همزمان با ورود زعفران نوبرانه، قیمت محصول با نوساناتی در بازار روبرو بود که هم اکنون به سبب اشباع شدن محصول، نرخ هر کیلو زعفران در مقایسه با اواخر مهر ۲ میلیون و ۵۰۰ هزار تومان افت داشته است.</p>
      <p>میری قیمت زعفران در بازار را پیش بینی کرد و گفت: با توجه به آنکه برداشت زعفران تا پایان آذر ادامه دارد، از این رو تا زمانی که محصول به طور کلی جمع آوری نشود، نمی‌توان برآورد دقیقی از قیمت زعفران در بازار داشت.</p>
      <p>نایب رئیس شورای ملی زعفران با انتقاد از این مسئله که گمرک از پایان مرداد به بعد آمار صادرات را اعلام نکرده است، بیان کرد: بنابر آمار گمرک تا پایان مرداد، میزان صادرات زعفران نسبت به مدت مشابه سال قبل به سبب مشکلات ناشی از نقل و انتقال پول حدود ۲۰ درصد کاهش یافته است که امیدواریم در ماه‌های آتی صادرات زعفران روبه رشد باشد.</p>
      <p>وی درباره آخرین وضعیت خرید توافقی زعفران افزود: چند روزی است که خرید توافقی زعفران با نرخ حداقل ۸ میلیون و ۲۰۰ هزار تومان و حداکثر ۱۰ میلیون و ۵۰۰ هزار تومان از کشاورزان خریداری شده است که در ابتدا ۳۰ درصد وجه آن در اختیار تولیدکنندگان قرار می‌گیرد و برای پرداخت مابقی زمان مشخصی اعلام نشده است.</p>
      <p>میری با بیان اینکه خرید توافقی زعفران از کشاورزان ادامه دارد، اظهار کرد: با توجه به شرایط کنونی عرضه و تقاضا، اگر سازمان تعاون روستایی اقدام به خرید توافقی زعفران نمی‌کرد، احتمال کاهش مجدد قیمت دور از انتظار نبود و همواره انتظار داریم که با خرید توافقی این محصول تجربه تلخ گذشته تکرار نشود.</p>
      <p>نایب رئیس شورای ملی زعفران در پایان با تاکید بر این مسئله که هدف اصلی سازمان تعاون روستایی از خرید توافقی باید توسعه صادرات باشد، تصریح کرد: سازمان تعاون روستایی با هدف حمایت از تولید، توسعه صادرات و تحقق شعار سال باید اقدام به خرید توافقی زعفران از کشاورزان کند چرا که اگر همانند گذشته بخواهد به دنبال منفعت خود باشد، خرید توافقی محصول دردی از تولیدکنندگان و صادرکنندگان دوا نمی‌کند.</p>
    </article>
  </body>
</html>