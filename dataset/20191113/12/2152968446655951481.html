<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/13/spektakyl-vyv-vashington-izslushvaniiata-za-impiichmynt-na-trymp.429457"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T12:58:00+00:00"/>
    <meta property="og:title" content="Спектакъл във Вашингтон: Изслушванията за импийчмънт на Тръмп"/>
    <meta property="og:description" content="Почват първите открити изслушвания по процедурата | Dnes.bg"/>
  </head>
  <body>
    <article>
      <h1>Спектакъл във Вашингтон: Изслушванията за импийчмънт на Тръмп</h1>
      <h2>Почват първите открити изслушвания по процедурата</h2>
      <address><time datetime="2019-11-13T12:58:00+00:00">13 Nov 2019, 12:58</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Днес във Вашингтон започва голям политически спектакъл - първите открити изслушвания на ключови свидетели по разследването за импийчмънт на президента Доналд Тръмп, предаде Франс прес. Тръмп вече определи изслушванията като "маскарад" и се зарече да потърси реванш на изборите догодина.</p>
      <p>Седмици наред при закрити врата в продължение на часове бяха изслушани в Конгреса ключови свидетели по случая. Сега първи ще говори американският шарже д'афер в Киев Бил Тейлър, който беше и един от изслушаните при закрити врата. Изслушването му ще бъде пред комисията по разузнаване в Камарата на представителите. Демократите не са го избрали случайно. Неговите показания през октомври бяха сред онези, които най-силно затвърдиха подозренията за шантаж на Тръмп спрямо Украйна.</p>
      <p>Тази фаза на публични изслушвания показва, че демократите се доближават до края на разследването си, за да съставят обвинително досие за импийчмът срещу милиардера.</p>
      <p>Подобна процедура не е имало в САЩ от над 20 години. Предната беше "аферата Люински", засегнала президента демократ Бил Клинтън, припомня БТА.</p>
      <p>Демократите обвиняват президента Тръмп, че е злоупотребил с президентските правомощия, като е упражнил натиск над Украйна заради своите собствени изборни интереси. В центъра на аферата е телефонният разговор на Тръмп с украинския президент Володимир Зеленски на 25 юли. Тогава Тръмп поискал от украински си колега да насочи вниманието си върху бившия вицепрезидент на САЩ, демократа Джо Байдън, който е в добри позиции да се изправи срещу него на президентските избори догодина.</p>
      <p>Подозира се, че Тръмп по това време е обвързал размразяването на американска военна помощ за Украйна в размер на 400 милиона долара с открито обявяване от Киев, че ще разследва по-специално бизнес делата на сина на Байдън - Хънтър, работил от 2014 г. до 2019 г. в голяма украинска газова компания. Белият дом определи това като клевета и отказа да сътрудничи на разследването. Тръмп го нарече на няколко пъти "лов на вещици" и дори веднъж каза, че става дума за "опит за държавен преврат".</p>
      <p>Републикански членове на комисията по разузнаването поискаха, но без успех, да свидетелства открито и Хънтър Байдън, както и анонимният разобличител, извадил наяве цялата афера.</p>
      <p>По време на разследването разказите на дузина представители обрисуваха паралелна дипломация спрямо Киев, водена от личния адвокат на Доналд Тръмп - Руди Джулиани. Тази паралелната дипломация спрямо Украйна е породила безпокойство и освен разобличителят и редица дългогодишни дипломати в САЩ са предупредили своите началници.</p>
      <p>След Тейлър комисията по разузнаването ще изслуша Джордж Кент, високопоставен представител от Държавния департамент, специалист по Украйна. В петък ще бъде изслушването на бившата посланичка на САЩ в Киев Мари Йованович, внезапно отстранена от поста си през пролетта, след като е била обект на враждебна кампания, водена от Джулиани.</p>
    </article>
  </body>
</html>