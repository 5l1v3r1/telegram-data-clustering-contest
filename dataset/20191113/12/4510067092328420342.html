<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-34/o-femeie-cu-origini-romanesti-o-ajuta-pe-greta-thunberg-sa-ajunga-in-europa-152760.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T12:29:00+00:00"/>
    <meta property="og:title" content="O femeie cu origini româneşti o ajută pe Greta Thunberg să ajungă în Europa"/>
    <meta property="og:description" content="O femeie cu origini românești, Elayna Cărăușu, o ajută pe Greta Thunberg, faimoasa militantă pentru mediu, să ajungă în Europa fără să polueze. Elayna Cărăușu, soţul acesteia și Greta Thunberg vor trece Atlanticul la bordul unui velier. Tânăra activistă trebuie să ajungă în Spania la un summit despre climă. "/>
  </head>
  <body>
    <article>
      <h1>O femeie cu origini româneşti o ajută pe Greta Thunberg să ajungă în Europa</h1>
      <address>
        <time datetime="2019-11-13T12:29:00+00:00">13 Nov 2019, 12:29</time>
      </address>
      <figure>
        <img src="https://www.ebihoreanul.ro/modules/news/files/greta-thunberg-131119.jpg"/>
        <figcaption>(sursa foto: Digi24.ro)</figcaption>
      </figure>
      <p>
        <b>O femeie cu origini românești, Elayna Cărăușu, o ajută pe Greta Thunberg, faimoasa militantă pentru mediu, să ajungă în Europa fără să polueze. Elayna Cărăușu, soţul acesteia și Greta Thunberg vor trece Atlanticul la bordul unui velier, pentru ca adolescenta să ajungă în Spania, la un summit despre climă. </b>
      </p>
      <p>Potrivit Digi24.ro, Elayna Cărăuşu este născută în Australia, tatăl său fiind român. Aceasta este căsătorită cu un australian, iar împreună călătoresc în lume cu velierul lor, postând pe reţele de socializare sute de fotografii. Cei doi au şi o mulţime de urmăritori.</p>
      <p>Deşi cei doi nu plănuiau să meargă în Europa, s-au oferit să o ajute pe activista de 16 ani. "Mergem spre Europa mâine dimineaţă", a scris Greta, pe pagina sa de Facebook, adăugând fotografii cu cei doi australieni care s-au oferit să o ajute.</p>
      <p>Adolescenta a căutat de câteva zile un vas care să o ducă din Statele Unite în Spania fără să polueze. Când va ajunge în Spania, Greta Thunberg va participa la un summit despre climă care începe la Madrid luna viitoare, mai scrie sursa citată.</p>
      <p>În luna august, Greta Thunberg a traversat Atlanticul către SUA la bordul unui iaht cu zero emisii poluante, după ce a refuzat călătoria cu avionul invocând emisiile de CO2 generate de aviaţie. Activista a călătorit la bordul unui iaht de curse deţinut de nepotul prinţului Albert al II-lea de Monaco, pentru a participa la summit-ul despre climă al ONU de la New York. </p>
      <p>Călătoria cu iahtul a durat 14 zile.</p>
      <p>Greta Thunberg le-a reproşat liderilor lumii cu lacrimi în ochi, la summit-ul ONU, că îngroapă viitorul noilor generaţii prin ignorarea avertismentelor comunităţii ştiinţifice legate de încălzirea globală. </p>
    </article>
  </body>
</html>