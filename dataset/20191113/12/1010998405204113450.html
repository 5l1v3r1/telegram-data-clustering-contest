<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/sled-speshna-sreshta-novo-predlozhenie-za-vodnija-rezhim-v-pernik.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T12:50:00+00:00"/>
    <meta property="og:title" content="След спешна среща: Ново предложение за водния режим в Перник"/>
    <meta property="og:description" content="Предлагат водата да бъде пускана от 20:00 ч. вечерта до 8:00 ч. сутринта на следващия ден"/>
  </head>
  <body>
    <article>
      <h1>След спешна среща: Ново предложение за водния режим в Перник</h1>
      <h2>Предлагат водата да бъде пускана от 20:00 ч. вечерта до 8:00 ч. сутринта на следващия ден</h2>
      <address><time datetime="2019-11-13T12:50:00+00:00">13 Nov 2019, 12:50</time> by <a rel="author" href="https://btvnovinite.bg/author/?author=2008324" target="_blank">Глория Николова</a></address>
      <figure>
        <video src="https://vid.btv.bg/btvnews/2019/11/13/pernik_1573640430-1.mp4"/>
      </figure>
      <p>Спешна среща се проведе в Перник по повод предложения воден режим в града. Новоизбраният кмет на града Станислав Владимиров върна за преразглеждане предложения от ВиК график.</p>
      <p>На срещата с управителя на дружеството се обсъжда какво е довело до ситуацията и имало ли е начин да се вземат превантивни мерки.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022222.jpg"/>
        <figcaption>Снимка: Ладислав Цветков</figcaption>
      </figure>
      <p>Изводът от проведените разговори е, че воден режим в Перник трябва да има и няма друг вариант за справяне със ситуацията с водата в града.</p>
      <p>Все още не е известно обаче дали режимът ще бъде въведен на 18 ноември, както беше обявено предварително. Предстоят да се правят разчети и се обсъждат различни варианти.</p>
      <p>Според обявения предварително план за режима  перничани трябваше да имат вода от 16:00 до 22:00 ч. В момента има ново предложение водата да бъде пускана от 20:00 ч. вечерта до 8:00 ч. сутринта на следващия ден. Дали има капацитет за това, ще стане ясно от разчетите.</p>
      <p>Обсъждат се още и различни варианти за директно водоснабдяване – директно от пречиствателната станция. Търси се и помощ от аварийни екипи от цялата страна, за да подпомогнат ВиК дружеството в Перник, което не може да се справи в тази ситуация само, а има нужда от помощ от държавата.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022221.jpg"/>
        <figcaption>Снимка: btvnovinite.bg</figcaption>
      </figure>
      <p>„Благодаря не премиера, който ми се обади след заседание на МС, той е взел присърце проблема, който е пред перничани и е разпоредил на министрите за много добър синхрон с местната администрация за всички онези стъпки, които трябва да направим в тази извънредна ситуация”, съобщи кемтът на Перник Станислав Владимиров.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022220.jpg"/>
        <figcaption>Снимка: btvnovinite.bg</figcaption>
      </figure>
      <p>„Вариантът за извънредно водоснабдяване е от язовир „Долна Диканя” към язовир „Студена”. Вторият вариант е да се увеличи водата от Владайския канал, при възможност, за да постъпи повече количество вода в язовир „Студена”, каза Иван Витанов, управител на ВиК – Перник.</p>
      <p>Откога ще влезе в сила водният режим и по какъв график, тепърва ще се уточнява. Специалистите обаче казват, че колкото по-бързо се въведе, толкова по-добре, защото градът е изправен пред криза.</p>
    </article>
  </body>
</html>