<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639783/%D8%AA%D8%AE%D9%85-%D9%85%D8%B1%D8%BA-%D8%A7%D8%B1%D8%B2%D8%A7%D9%86-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:45:00+00:00"/>
    <meta property="og:title" content="تخم مرغ ارزان شد"/>
    <meta property="og:description" content="نبی پور گفت: هم اکنون متوسط نرخ هر کیلو تخم مرغ با کاهش ۲۰۰ تومانی نسبت به هفته گذشته درب مرغداری ۷ هزار و ۵۰۰ تومان است."/>
  </head>
  <body>
    <article>
      <h1>
        <a href="https://www.bultannews.com/fa/news/639783/%D8%AA%D8%AE%D9%85-%D9%85%D8%B1%D8%BA-%D8%A7%D8%B1%D8%B2%D8%A7%D9%86-%D8%B4%D8%AF">تخم مرغ ارزان شد</a>
      </h1>
      <h2>نبی پور گفت: هم اکنون متوسط نرخ هر کیلو تخم مرغ با کاهش ۲۰۰ تومانی نسبت به هفته گذشته درب مرغداری ۷ هزار و ۵۰۰ تومان است.</h2>
      <address><time datetime="2019-11-13T12:45:00+00:00">13 Nov 2019, 12:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ناصر نبی‌پور رئیس هیئت مدیره اتحادیه <b>مرغ تخم‌گذار</b> استان تهران از افت ۲۰۰ تومانی نرخ تخم مرغ نسبت به هفته گذشته در <b>بازار</b> خبر داد و گفت: هم اکنون متوسط نرخ هر کیلو تخم مرغ درب مرغداری ۷ هزار و ۵۰۰ تومان معادل شانه‌ای ۱۵ هزار تومان است.</p>
      <p>وی قیمت مصوب هر کیلو تخم مرغ را ۷ هزار و ۷۴۰ تومان اعلام کرد و افزود: فروش تخم مرغ با نرخ‌های کنونی بیانگر فاصله با قیمت ستاد تنظیم بازار و زیان مرغداران است.</p>
      <p>نبی پور ادامه داد: در هفت ماه اخیر، مرغداران در فروش هر کیلو تخم مرغ به طور متوسط ۲ هزار تومان متضرر شدند که با وجود تولید روزانه ۲ هزار و ۸۰۰ تن تخم مرغ در کشور، زیان مرغداران سرسام آور است.</p>
      <p>رئیس هیئت مدیره اتحادیه مرغ تخم گذار قیمت تخم مرغ در بازار را پیش بینی کرد و گفت: هم اکنون قیمت تخم مرغ در بالاترین حد خود است، پیش بینی می‌شود که قیمت در همین حد باقی بماند.</p>
      <p>وی درباره آخرین وضعیت صادرات تخم مرغ بیان کرد: روزانه ۱۰۰ تا ۱۵۰ تن تخم مرغ به افغانستان و عراق صادر می‌شود که این میزان تاثیری در التهاب و تلاطم بازار ندارد چرا که مازاد تولید حداقل ۲۰۰ تن است.</p>
      <p>به گفته نبی پور، اگرچه کشور افغانستان بخشی از تخم مرغ مورد نیاز خود را از پاکستان خریداری می‌کرد، اما هم اکنون به سبب وجود برخی مشکلات این کشور برای خرید به ایران هجوم آورده است.</p>
      <p>این مقام مسئول با بیان اینکه خرید حمایتی تخم مرغ از یک ماه و نیم گذشته متوقف شده است، گفت: بنابر آخرین آمار مجموع خرید توافقی تخم مرغ پشتیبانی امور دام به یک هزار تن نرسید، اما به هر حال همین میزان در شرایط بازار تاثیر گذار بود و در غیر این صورت مرغداران تمایلی به جوجه ریزی نداشتند.</p>
      <p>وی مجموع صادرات تخم مرغ از ابتدای سال تاکنون را حداکثر ۲۱ هزار تن اعلام کرد و افزود: با توجه به میزان تولید و مازاد بر نیاز مصرف، این میزان صادرات رقم چشمگیری نیست.</p>
      <p>رئیس هیئت مدیره اتحادیه مرغ تخم گذار استان تهران در پایان درباره آخرین وضعیت بازار نهاده‌های دامی تصریح کرد: هم اکنون قیمت هر کیلو کنجاله سویا ۲ هزار و ۳۵۰ تومان بوده که با نرخ مصوب تفاوتی ندارد، اما قیمت ذرت ۲۰ تا ۲۵ درصد به سبب کمبود در بازار از نرخ مصوب بالاتر است.</p>
    </article>
  </body>
</html>