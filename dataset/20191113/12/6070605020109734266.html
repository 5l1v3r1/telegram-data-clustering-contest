<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Castella-Lleo-comunitat-Regne-Unit_0_2343365784.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T12:39:10+00:00"/>
    <meta property="og:title" content="Castella i Lleó sorprèn com la comunitat espanyola on més inverteix el Regne Unit"/>
    <meta property="og:description" content="L'aposta britànica per Espanya el primer semestre és un 80% més elevada que l'any passat"/>
  </head>
  <body>
    <article>
      <h1>Castella i Lleó sorprèn com la comunitat espanyola on més inverteix el Regne Unit</h1>
      <h2>L'aposta britànica per Espanya el primer semestre és un 80% més elevada que l'any passat</h2>
      <address>
        <time datetime="2019-11-13T12:39:10+00:00">13 Nov 2019, 12:39</time>
      </address>
      <p>Es repeteix el discurs general que la incertesa al voltant del Brexit és una de les grans culpables de l'alentiment econòmic global. Ara resulta, però, que Espanya podria treure'n profit: la inversió britànica el primer semestre del 2019 a l'Estat va ser un 79,5% més elevada que el mateix període de l'any passat. Això col·loca el Regne Unit com el país que més inversió estrangera directa ha aportat a Espanya els primers sis mesos de l'any –per davant dels EUA i França–. Catalunya és la tercera comunitat que més hi ha guanyat.</p>
      <p>La sorpresa, més enllà d'això, ve d'una altra dada. El baròmetre que analitza anualment el clima i les perspectives d'inversió britàniques a Espanya assegura que la comunitat autònoma que encapçala el rànquing és Castella i Lleó, amb més de 1.600 milions d'euros rebuts de gener a juny. Això es deu a una inversió puntual que ha disparat la xifra, la compra de l'empresa paperera Europac per la companyia britànica d'embalatge DS Smith. La transacció es va tancar per 1.667 euros, just la quantitat que el territori registra en inversions britàniques. Si no fos per aquest moviment, la comunitat "quedaria en penúltima posició”, ha assegurat José Manuel Amor, soci d'Analistes Financers Internacionals (AFI), l'entitat que ha elaborat l'informe.</p>
      <figure>
        <img src="https://www.ara.cat/2019/06/21/economia/inversio-estrangera-teorica-Catalunya-trimestre_2256384512_63691700_117x66.jpg"/>
      </figure>
      <p>
        <a href="https://www.ara.cat/economia/inversio-estrangera-teorica-Catalunya-trimestre-duplica_0_2256374466.html">La inversió estrangera teòrica es duplica a Catalunya durant el primer trimestre</a>
      </p>
      <p>L'expert ha valorat les dades en general com a "molt bones", sobretot tenint en compte que milloren un escenari ja bo i que coincideixen amb una època de plena escalada en la incertesa del Brexit. Tot i això, Amor ha matisat que cal diferenciar entre els diners que entren (el flux) i els que s'hi queden (l'estoc), perquè si les xifres s'observen des d'aquesta òptica els Estats Units continuen encapçalant el pòdium com a primer inversor a Espanya. Tot i això, "el Regne Unit és el segon principal inversor, cada vegada més a prop dels EUA", ha assenyalat l'analista. Les últimes dades disponibles són del 2017 però ja indiquen, ha dit, que les xifres milloren tot i el Brexit, i tot apunta que continuaran creixent "perquè no es veuen desinversions".</p>
      <h3>La relació entre el Regne Unit i Catalunya té futur</h3>
      <p>Un dels focus de la presentació del baròmetre ha sigut posar en valor la relació precisament entre Catalunya i el Regne Unit. En aquest sentit, els representants tant d'un lloc com de l'altre que han participat en l'acte han coincidit a dir que les relacions entre els dos països tenen molt de futur. "El Brexit és una oportunitat en certa mesura per a Catalunya, perquè les empreses britàniques volen continuar tenint negoci a la Unió Europea després de sortir-ne, és important que ens mantinguem com una regió atractiva a Europa perquè aquestes inversions podrien venir del Regne Unit”, explicava Christopher Dottie, president de la cambra britànica a Espanya.</p>
      <p>"El comerç bilateral entre el Regne Unit i Catalunya va créixer un 6% l'any passat", ha destacat al seu torn Hugh Elliott, ambaixador britànic a Espanya. A més, ha afegit que el Regne Unit va ser el tercer principal inversor a Catalunya, i Catalunya és el territori que més exporta al Regne Unit, uns 4.000 milions d'euros l'any en cotxes i cava, per exemple. Jaume Collboni, primer tinent de l'alcaldia de Barcelona, ha recordat, així mateix, que avui s'inaugura el primer punt d'informació sobre el Brexit a Espanya, situat a Barcelona. "El Brexit no és una bona notícia per a Europa, però és un context en què hem de continuar treballant i, en conseqüència, ens hi adaptarem", ha conclòs.</p>
    </article>
  </body>
</html>