<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/slik-kvitter-du-deg-med-kredittkortene/71794090"/>
    <meta property="og:site_name" content="Dinside"/>
    <meta property="article:published_time" content="2019-11-13T12:57:34+00:00"/>
    <meta property="og:title" content="Slik kvitter du deg med kredittkortene"/>
    <meta property="og:description" content="Har du ubrukte kredittkortrammer, kan dette påvirke hvor mye du får ta opp i lån. Slik blir du kvitt kreditten du ikke trenger."/>
  </head>
  <body>
    <article>
      <h6 class="kicker">Gjeldsregistrene</h6>
      <h1>Slik kvitter du deg med kredittkortene</h1>
      <h2>Har du ubrukte kredittkortrammer, kan dette påvirke hvor mye du får ta opp i lån. Slik blir du kvitt kreditten du ikke trenger.</h2>
      <address><time datetime="2019-11-13T12:57:34+00:00">13 Nov 2019, 12:57</time> by <a rel="author">Eilin Lindvoll</a></address>
      <p><a href="https://www.dinside.no/okonomi/gjeldsregistrene-settes-i-drift-innen-1-juli/71267520">Gjeldsregistrene</a> har gitt både bankene og forbrukerne bedre oversikt over usikret gjeld. Dermed kan informasjonen fra gjeldsregistrene, blant annet, få betydning for hvor mye du kan ta opp i boliglån.</p>
      <p>- <i>All </i>usikret gjeld samles i gjeldsregisteret. Det vil si forbrukslån, kredittkort eller faktureringskort med kredittrammer, samt varer du har kjøpt på avbetaling eller med kjøpskreditt, lister Jorge Jensen i Forbrukerrådet opp overfor Dinside.no.</p>
      <p>Også gjeld som hører til enkeltmannsforetak vises i registrene.</p>
      <related>
        <a href="https://www.dinside.no/okonomi/slik-vil-gjeldsregistrene-fungere/70217906"/>
      </related>
      <p>Boliglån, billån, private lån, studielån, ubetalte regninger, inkasso og ubetalt skatt vises ikke i gjeldsregistrene</p>
      <p>Jensen legger til at det er bred enighet om at gjeldsregisterene i tillegg bør inneholde flere typer gjeld, også sikret gjeld, for at forbrukere skal få full oversikt over egne forpliktelser.</p>
      <h3>Delbetalingsordninger registreres også</h3>
      <p>Det at kredittavtaler du inngår i (nett)butikk kommer opp i gjeldsregistrene, for eksempel ved kjøp av elektronikk eller lignende på delbetaling, og at dette kan påvirke boliglånssøknaden, overrasker nok mange.</p>
      <p>
        <b>- Kjøper du noe på avbetaling, får du kjøpskreditt, som dukker opp i registrene. Det vil stå oppført med navnet til banken som butikken bruker for å tilby tjenesten. Butikkene opptrer som distributør, men ifølge reglene er det kreditor som skal oppføres i registeret, og de må ha konsesjon for å låne ut penger, forklarer Jensen.</b>
      </p>
      <figure>
        <img src="https://dbstatic.no/71805030.jpg?imageId=71805030&amp;x=19.859402460457&amp;y=13.984168865435&amp;cropw=56.414762741652&amp;croph=77.894736842105&amp;width=321&amp;height=297"/>
        <figcaption>Jorge Jensen, fagdirektør for finans i Forbrukerrådet. Vis mer</figcaption>
      </figure>
      <p>Gjeldsregistrene har meldt at de får mange henvendelser fra folk som mener de ikke har hatt noe å gjøre med eksempelvis Resurs Bank, men slik regelverket er, vil altså banknavnet som dukker opp i registrene når du inngår kjøpskreditt, fortsetter Jensen.</p>
      <p>Evrys register, Gjeldsregisteret.com, bekrefter overfor Dinside at de fra tid til annen får spørsmål fra forbrukere om delbetalingsordninger blir registrert.</p>
      <h3>Bruk registrene til å rydde opp</h3>
      <p>Når kredittkort, forbrukslån og annen usikret gjeld registreres i databaser, er det lett å bli stresset og redd for at dette fører til at du aldri får ta opp høyt nok boliglån.</p>
      <p>Heldigvis kan du bruke gjeldsregistrene til å få bedre oversikt og kvitte deg med kreditt du ikke trenger eller bruker.</p>
      <p>Det første du gjør er å logge deg inn i ett av registrene, for eksempel Evrys <a href="https://www.gjeldsregisteret.com/pages/innsyn-i-egne-opplysninger">Gjeldsregisteret.com</a> eller Finans Norges <a href="https://www.norskgjeld.no/index.html">Norskgjeld.no</a>. Dersom det er registrert usikret gjeld på deg, vil dette vises i registrene.</p>
      <p>
        <b>- For å kvitte deg med ubrukte kredittkort, må du kontakte banken du har kredittkortavtalen hos, og si opp avtalen. Å klippe korter i to har ingen effekt, du må si opp avtalen for at kredittrammen skal forsvinne fra gjeldsregisteret, understreker Jensen i Forbrukerrådet.</b>
      </p>
      <p>Når du logger inn i gjeldsregistrene får du god oversikt over eventuelle forbrukslån, brukte og ubrukte kredittkort og -rammer og annet. Det står også kontaktinformasjon til bankene eller finansforetakene som tilbyr kreditten.</p>
      <h3>Kvitt deg med kreditt</h3>
      <p>- Gjeldsregistrene har nok gjort folk mer bevisste på hva de har av kreditt, og gjort det enkelt for dem å bli kvitt det de ikke trenger. Mitt råd er å beholde de kredittkortene du trenger, og kvitte deg med resten, sier forbrukerøkonom Magne Gundersen i Sparebank 1 til Dinside.no.</p>
      <related>
        <a href="https://www.dinside.no/okonomi/styr-unna-disse-forbrukslanene/70390295"/>
      </related>
      <p><a href="https://www.dinside.no/okonomi/ny-app-tilbyr-enkel-kredittkort-oppsigelse/71760446">Nylig skrev Dinside om appen Horde</a>, hvor du kan laste ned informasjon fra gjeldsregistrene og si opp kredittavtalen via e-post sendt fra appen. Gundersen har selv testet denne, og synes det er et nyttig hjelpemiddel for å rydde opp.</p>
      <p>Han påpeker derimot at det ikke er alle banker og finansforetak som godtar oppsigelse via e-post, og at du derfor må ringe kundeservice eller kontakte dem på annen måte dersom du vil si opp kredittavtalen.</p>
      <p>Og, har du ubetalte kredittavtaler eller forbrukslån, bør disse stå på toppen av prioriteringslista di når det gjelder nedbetaling. Rentene på slike avtaler er nemlig mye høyere enn andre lån.</p>
      <p>- Hvis du ikke kan betale tilbake alt på én gang, er det lurt å legge en plan for hvordan du skal dele opp gjelden din. Du kommer i gang ved å gå gjennom forbruket ditt, for å finne ut hvor du kan kutte i budsjettet for å få pengene du trenger, har forbrukerøkonom Silje Sandmæl i DNB sagt til <a href="https://www.dinside.no/okonomi/ikke-ta-opp-lan-til-rent-forbruk/69205542">Dinside tidligere</a>.</p>
      <related>
        <a href="https://www.dinside.no/okonomi/ny-app-tilbyr-enkel-kredittkort-oppsigelse/71760446"/>
      </related>
      <h3>- Meld inn feil</h3>
      <p>Advokat Lea Coats i Lindorff har tidligere bedt forbrukere være oppmerksomme på at gjeldsregistrene kan inneholde feil. Pass derfor på å meld inn det du mener er feilopplysninger.</p>
      <p>- Alle som behandler dine data kan gjøre feil, derfor er det viktig at du selv følger med. Kjenn til rettighetene dine om når du kan kreve retting og sletting, understreker Coates.</p>
      <p>Hvis du ser at det står feil i gjeldsregistrene om deg selv, kan du varsle registeret, hvorpå de plikter å endre registerdataene, ifølge Jensen i Forbrukerrådet.</p>
      <p>- Gjennom vårt register kan du også melde eventuelle feil på egne lån og kreditter til bankene, men det er opp til forbrukeren om de samtidig vil redusere kredittrammen eller si opp kredittkort, sier Egil Årrestad, daglig leder i Evrys gjeldsregister, til Dinside.no.</p>
      <related>
        <a href="https://www.dinside.no/okonomi/her-har-folk-storst-gjeld---urovekkende/70648673"/>
      </related>
    </article>
  </body>
</html>