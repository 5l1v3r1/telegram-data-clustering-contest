<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/13/eloszor-hajtottak-vegre-dupla-tudoatultetest-egy-e-cigarettazastol-serult-paciensen"/>
    <meta property="og:site_name" content="euronews"/>
    <meta property="article:published_time" content="2019-11-13T12:11:08+00:00"/>
    <meta property="og:title" content="Először hajtottak végre dupla tüdőátültetést egy e-cigarettázástól sérült páciensen"/>
    <meta property="og:description" content="A páciens csupán 17 éves, de tüdeje visszavonhatatlanul károsodott az e-cigarettától."/>
  </head>
  <body>
    <article>
      <h1>Először hajtottak végre dupla tüdőátültetést egy e-cigarettázástól sérült páciensen</h1>
      <address><time datetime="2019-11-13T12:11:08+00:00">13 Nov 2019, 12:11</time> by <a rel="author">MTI </a></address>
      <p>Egy 17 éves michigani fiún hajtották végre a világ valószínűleg első olyan dupla tüdőtranszplantációját, amelyre azért volt szükség, mert a páciens tüdeje helyrehozhatatlanul károsodott az elektromos cigaretta vagy más hasonló eszközök párájának ki- és belégzésétől.</p>
      <p>A detroiti Henry Ford Kórház orvosai sajtótájékoztatón ismertették az esetet. A tizenéves szeptember elején került be egy Detroit környéki kórházba tüdőgyulladás gyanújával, majd október 3-án átszállították a Henry Ford Kórházba, ahol október 15-én hajtották végre a beavatkozást. A szakemberek szerint valószínűleg ez volt a világ első dupla tüdőátültetése, amelyet e-cigarettázástól sérült tüdejű páciensen hajtottak végre.</p>
      <p>A kórház orvosai nem hozták nyilvánosságra a fiú nevét, sem azt, hogy mióta és milyen tartalmú párologtató eszközt szívott, de azt elmondták, hogy súlyos állapotban érkezett az intézménybe és október 8-án került fel a szervátültetésre várók listájára. A fiú tüdeje olyan mértékben károsodott és annyira nagy volt a halál kockázata, hogy azonnal a várólista élére került.</p>
      <p>A Henry Ford Kórház munkatársa, Hassan Nemeh szerint az orvosok "rengeteg gyulladást és heget találtak" a fiú tüdején. "Olyan veszedelmes kór ez, amellyel még nem találkoztam. Ezek az eszközök visszafordíthatatlan károkat okoznak az ember tüdejében" - tette hozzá.</p>
      <p>A fiú családja arra kérte a kórház szakembereit, tegyék közzé, hogy az e-cigarettázás nagyon is valós veszélyekkel jár.</p>
      <p>"Az életünk szinte egyik pillanatról a másikra örökre megváltozott. A fiunk egy tökéletesen egészséges 16 éves sportoló életét élte, középiskolába járt, a barátaival lógott, vitorlázott és videojátékokkal játszott, aztán egyszer csak egy csővel a légcsövében és két új tüdővel ébredt fel, hosszú és fájdalmas felépülés elé nézve, mialatt próbálja visszanyerni az elvesztett erejét és mozgásképességét" - írta közleményében a család.</p>
      <p>A tinédzser egészségromlásának gyors ütemét mutatja, hogy a 17. születésnapját már a kórházban ünnepelte.</p>
      <p>Az Egyesült Államokban március óta több mint kétezer, e-cigaretta és más párologtató eszközök használatával kapcsolatos megbetegedést jelentettek. Az esetek nagy részében tizenévesek és fiatal felnőttek betegedtek meg. Eddig legalább 39-en haltak meg az e-cigaretta vagy hasonló eszközök gőzének belélegzése miatti légzőszervi betegségekben.</p>
      <p>Az amerikai járványügyi központ (CDC) a múlt héten jelentette be, hogy áttörést értek el az e-cigarettázáshoz kötődő "járvány" okának kiderítésében: az alfa-tokoferil-acetátot, más néven E-vitamin-acetátot azonosították "fő bűnösként", miután ezt a vegyületet mutatták ki 29 páciens tüdejéből vett folyadékmintákban.</p>
    </article>
  </body>
</html>