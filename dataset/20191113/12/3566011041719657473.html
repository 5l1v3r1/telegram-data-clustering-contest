<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547048.html/%D8%AD%D8%B6%D9%88%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D8%B1%D8%B2%D9%85%D8%A7%DB%8C%D8%B4-%D8%AF%D8%B1%DB%8C%D8%A7%DB%8C%DB%8C-%D8%A8%D8%A7-27-%DA%A9%D8%B4%D9%88%D8%B1-%D8%AF%DB%8C%DA%AF%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T12:42:00+00:00"/>
    <meta property="og:title" content="حضور ایران در رزمایش دریایی با 27 کشور دیگر"/>
    <meta property="og:description" content="امیر دریادار دوم عزیزی گفت: رزمایش دریایی آیونز برای اولین بار و با حضور ایران و ۲۷کشور دیگر، اواخر امسال با موضوع مقابله با دزدی دریایی در اقیانوس هند و دریای عرب برگزار می‌شود."/>
  </head>
  <body>
    <article>
      <h1>حضور ایران در رزمایش دریایی با 27 کشور دیگر</h1>
      <address>
        <time datetime="2019-11-13T12:42:00+00:00">13 Nov 2019, 12:42</time>
      </address>
      <p>امیر دریادار دوم عزیزی گفت: رزمایش دریایی آیونز برای اولین بار و با حضور ایران و ۲۷کشور دیگر، اواخر امسال با موضوع مقابله با دزدی دریایی در اقیانوس هند و دریای عرب برگزار می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ امیر دریادار«محمدرضا عزیزی» دبیر اجرایی اجلاس فرماندهان نیروهای دریایی کشورهای حاشیه اقیانوس هند (آیونز) و معاون طرح، برنامه‌ و بودجه نیروی دریایی ارتش در نشست خبری با اصحاب رسانه اظهار داشت: آیونز مخفف اجلاس نیروهای دریایی کشورهای حاشیه اقیانوس هند است و اقیانوس هند یکی از بزرگترین اقیانوس‌های جهان محسوب می‌شود و حدود ۳۰ کشور در حاشیه این اقیانوس وجود دارند.</p>
      <p>رئیس دبیرخانه آیونزاجلاس آیونز افزود: این اجلاس حدود ۱۱ سال پیش در پی افزایش ناامنی‌ها به پیشنهاد نیروی دریایی هند ایجاد شد و هدف آن برقراری و ایجاد تعامل، همکاری و هم افزایی نیروهای دریایی حاشیه اقیانوس هند است.   وی ضمن اشاره بر داوطلبانه بودن ذاتی این اجلاس تاکید کرد: اجلاس یک منشور و اساسنامه دارد و همه اعضاء آن را پذیرفته و امضا کرده اند، اما اجباری در انجام تعهدات آن نیست.دریادار دوم عزیزی در خصوص ترکیب اعضای اجلاس گفت: در حال حاضر ۲۴ کشور به عنوان عضو رسمی و هشت کشور به عنوان ناظر فعالیت می‌کنند که آلمان، روسیه، هلند، ایتالیا، اسپانیا، ژاپن و ماداگاسکار ناظرین تشکل آیونز هستند.   وی افزود: یک نکته مهم بین اعضا این است که دو کشور فرانسه و انگلستان که رسما اروپایی تلقی می‌شوند عضو رسمی اجلاس آیونز هستند و علت عضویت این دو کشور این است که این کشورها قطعه‌ی کوچکی خاک در اقیانوس هند دارند.   معاون طرح، برنامه و بودجه نیروی دریایی ارتش بیان کرد: قرار است بعد از اتمام دوره ریاستِ جمهوری اسلامی ایران، فرانسه ریاست آیونز را برعهده بگیرد. وی ادامه داد: نیروی دریایی ارتش ایران در سال ۲۰۱۰ در کنفرانس ابوظبی برای اولین بار در اجلاس آیونز شرکت کرد و در همان سال طرح عضویت در این اجلاس بنیان گذاشته شد. رئیس دبیرخانه اجلاس آیونز ادامه داد: در اجلاس بعدی که در آفریقای جنوبی برگزار شد پیشنهاد میزبانی ایران برای اجلاس بعدی مطرح شد و در سال ۲۰۱۴ در کنفرانس استرالیا میزبانی ایران برای سال ۲۰۱۸ پذیرفته شد.   عزیزی ابراز داشت: اجلاس آیونز سه کارگروه اصلی دارد که امنیت دریایی، کارگروه کمک‌های بشر دوستانه و مبارزه با بلایای طبیعی و کارگروه تبادل اطلاعات این کارگروه‌ها هستند و مهم‌ترین کارگروه امنیت دریایی است.   رئیس دبیرخانه آیونز تصریح کرد: ایران ضمن اینکه در سال ۲۰۱۸ ریاست دوره‌ای آیونز را برعهده گرفته، توانسته است ریاست کارگروه امنیت دریایی را هم به دست بگیرد. وی در نقد عملکرد این کارگروه در دوران پیش از تصدی ایران عنوان کرد: کارگروه امنیت دریایی در طول هشت سال گذشته‌اش هیچ اقدام مثبتی انجام نداده بود و از زمانی که ایران عهده دار ریاست آن شد اقدامات مثبتی را انجام دادیم.   این مقام مسئول عنوان کرد: در ۲۸ بهمن سال گذشته ذیل کارگروه امنیت دریایی جلسه مهمی در بندرعباس برگزار کردیم و یکی از مصوبات مهم آن جلسه این بود که در راستای ارتقای عملی اجلاس، رزمایشی بین کشورهای آیونز برگزار شود که این طرح به تصویب کشورهای عضو رسید. معاون طرح، برنامه‌ریزی و بودجه نیروی دریایی ارتش با اشاره به اینکه رزمایش دریایی اقیانوس هند اواخر امسال برگزار می‌شود، اضافه کرد: از اهداف مهم این رزمایش، ارتقاء امنیت در این منطقه، رسیدگی به مسائل زیست محیطی، اقدامات بشر دوستانه، به اشتراک گذاری اطلاعات و مبارزه با مخاطرات است. امیر عزیزی تاکید کرد: آخرین هماهنگی‌ها برای کشورهای شرکت کننده در رزمایش را انجام داده‌ایم تا بتوانیم رزمایش را در پایان سال در محدوه شمال اقیانوس هند و دریای عربی انجام دهیم. منبع: دفاع پرس</p>
    </article>
  </body>
</html>