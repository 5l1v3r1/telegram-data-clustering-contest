<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/salute/medicina-e-ricerca/2019/11/13/news/l_oms_approva_il_primo_vaccino_mondiale_contro_il_virus_ebola-241006017/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T12:34:00+00:00"/>
    <meta property="og:title" content="L'Oms approva il primo vaccino mondiale contro il virus Ebola"/>
    <meta property="og:description" content="Il farmaco, chiamato Ervebo, viene utilizzato da oltre un anno in una fase sperimentale nella Repubblica Democratica del Congo. Ora, dopo numerosi test di"/>
  </head>
  <body>
    <article>
      <h1>L'Oms approva il primo vaccino mondiale contro il virus Ebola</h1>
      <h2>Il farmaco, chiamato Ervebo, viene utilizzato da oltre un anno in una fase sperimentale nella Repubblica Democratica del Congo. Ora, dopo numerosi test di sicurezza ed efficacia, l'Organizzazione mondiale della Sanità ha deciso che ci sono prove sufficienti che il vaccino funzioni</h2>
      <address>
        <time datetime="2019-11-13T12:34:00+00:00">13 Nov 2019, 12:34</time>
      </address>
      <p><b>ADDIS ABEBA</b> - Un sì che potrebbe rappresentare una svolta. L'Organizzazione mondiale della sanità ha approvato il primo vaccino mondiale contro il virus Ebola. Il farmaco, chiamato Ervebo e prodotto dalla casa farmaceutica Merck, è stato utilizzato in una fase sperimentale nella Repubblica Democratica del Congo. Ma ora secondo l'Oms ci sono prove sufficienti che il vaccino funzioni. Ciò significa che il mondo ha adesso il primo farmaco in assoluto per prevenire l'Ebola.<br/><br/>Una pre-qualificazione dell'Oms viene concessa solo dopo che un farmaco ha superato importanti test di sicurezza ed efficacia. Ma il vaccino è già in uso dallo scorso anno per contenere due focolai nella Repubblica Democratica del Congo. Il governo ha invocato "protocolli compassionevoli" per consentirne l'uso mentre la ricerca era ancora in corso. Le prove raccolte durante quel periodo hanno convinto i regolatori che era sicuro ed efficace contro l'Ebola. Il vaccino sarà disponibile sul mercato a partire dalla metà del prossimo anno.</p>
    </article>
  </body>
</html>