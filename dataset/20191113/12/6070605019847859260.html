<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Torrent-Sanchez-Iglesias-radicalitat-Parlament_0_2343365790.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T12:12:48+00:00"/>
    <meta property="og:title" content="Torrent retreu a Sánchez i Iglesias &quot;la radicalitat&quot; de l'Estat contra el Parlament"/>
    <meta property="og:description" content="Carrega contra la decisió de la Fiscalia d'obrir una investigació a la mesa de la cambra"/>
  </head>
  <body>
    <article>
      <h1>Torrent retreu a Sánchez i Iglesias "la radicalitat" de l'Estat contra el Parlament</h1>
      <h2>Carrega contra la decisió de la Fiscalia d'obrir una investigació a la mesa de la cambra</h2>
      <address>
        <time datetime="2019-11-13T12:12:48+00:00">13 Nov 2019, 12:12</time>
      </address>
      <p>Reivindicar-se com a "progressista" i a la vegada "perseguir" que el Parlament faci segons quins debats és incompatible. Aquest és l'argument que ha fet sevir aquest dimecres el president del Parlament, Roger Torrent, per arremetre contra els dos protagonistes polítics del moment, Pedro Sánchez i Pablo Iglesias.</p>
      <p>Torrent ha retret al líder del PSOE i al de Podem "la radicalitat" de l'Estat contra la cambra catalana, després que ahir la Fiscalia General de l'Estat <a href="https://www.ara.cat/politica/Fiscalia-investiga-Torrent-mocions-suspeses_0_2343365732.html">ordenés a la Fiscalia Superior de Catalunya</a> obrir diligències d'investigació contra la mesa del Parlament.</p>
      <figure>
        <img src="https://www.ara.cat/2019/11/13/politica/Fiscalia-investiga-Torrent-mocions-suspeses_2343375741_67349531_117x66.jpg"/>
      </figure>
      <p>
        <a href="https://www.ara.cat/politica/Fiscalia-investiga-Torrent-mocions-suspeses_0_2343365732.html">La Fiscalia ja investiga Torrent i la mesa per les mocions suspeses</a>
      </p>
      <p>El president ha advertit al líder del PSOE i al de Podem que no es pot titllar de "progressista" el seu preacord per governar Espanya i, a la vegada, que no s'aturi "la persecució" sobre debats que se celebren a la cambra catalana. Ha considerat que si el socialisme espanyol veu com un desafiament que el Parlament debati i voti sobre l'autodeterminació de Catalunya hauria de "revisar les seves conviccions democràtiques". "El que és radical és perseguir debats al Parlament", ha conclòs. No ha volgut parlar de si posaria com a línia vermella a una investidura de Sánchez frenar les accions judicials contra la mesa del Parlament, però sí que ha fet seves les paraules del seu partit, ERC, supeditant la investidura a que el govern espanyol "s'assegui a una cadira" i accepti dialogar.</p>
      <h3>Seguirà endavant</h3>
      <p>Pròximament, el Parlament té previst votar <a href="https://www.ara.cat/judici-presos-politics-1-octubre/Principi-JxCat-ERC-TC-resolucio_0_2329567240.html">una nova resolució sobre l'autodeterminació</a>, en aquest cas la que han presentat conjuntament ERC, JxCat i la CUP com a resposta unitària a la sentència. Torrent ha insistit que ell no vetarà cap debat al ple, encara que això li comporti conseqüències judicials ja que, si ho fes, estaria aplicant "la censura" contra els grups parlamentaris.</p>
      <figure>
        <a href="https://www.ara.cat/2019/11/13/politica/Declaracions-Torrent-dels-passadissos-Parlament_2343375844_67358317_1500x1000.jpg">
          <img src="https://www.ara.cat/2019/11/13/politica/Declaracions-Torrent-dels-passadissos-Parlament_2343375844_67358317_1500x1000.jpg"/>
        </a>
        <figcaption>Declaracions de Torrent des dels passadissos del Parlament. / DAVID ZORRAKINO / EUROPA PRESS</figcaption>
      </figure>
      <h3>Protegir funcionaris</h3>
      <p>Torrent sí que ha defensat que el Parlament decidís ahir no publicar al Butlletí Oficial de la cambra una moció de la CUP suspesa pel TC i, a la vegada, publicar la suspensió per part del mateix tribunal de la tramitació de la resolució conjunta. El president ha al·legat que són els funcionaris de la cambra els que prenen la decisió de què es publica i què no i ha argumentat que se'ls ha de protegir d'eventuals problemes judicials. "No posaré en el focus els funcionaris. Ells fan la seva feina", ha resumit.</p>
    </article>
  </body>
</html>