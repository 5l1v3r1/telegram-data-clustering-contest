<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/fbb45adf767fb92a/au-fost-confirmate-doua-cazuri-de-ciuma-in-cea-mai-populata-tara-din-lume-stare-de-alerta-declarata-de-autoritati.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T12:06:50+00:00"/>
    <meta property="og:title" content="Au fost confirmate două cazuri de ciumă în cea mai populată țară din lume; Stare de alertă declarată de autorități"/>
    <meta property="og:description" content="China, cea mai populată țară din lume, se confruntă pentru a doua oară anul acesta cu ciuma. Autoritățile din Beijng sunt în alertă, după ce au fost internate două persoane originare din Mongolia, care suferă de cea mai agresivă formă a bolii, ciuma pneumonică, fatală dacă nu este tratată. Cele două cazuri au fost confirmate marți, potrivit CNN."/>
  </head>
  <body>
    <article>
      <h1>Au fost confirmate două cazuri de ciumă în cea mai populată țară din lume; Stare de alertă declarată de autorități</h1>
      <address><time datetime="2019-11-13T12:06:50+00:00">13 Nov 2019, 12:06</time> by <a rel="author">Jurnal.md</a></address>
      <p>
        <b>China, cea mai populată țară din lume, se confruntă pentru a doua oară anul acesta cu ciuma. Autoritățile din Beijng sunt în alertă, după ce au fost internate două persoane originare din Mongolia, care suferă de cea mai agresivă formă a bolii, ciuma pneumonică, fatală dacă nu este tratată. Cele două cazuri au fost confirmate marți, potrivit CNN.</b>
      </p>
      <p>Alți doi oameni au murit de ciumă în luna mai, după ce mâncaseră rinichii unei marmote, un leac tradițional mongolez.</p>
      <p>Ciuma e cauzată de mușcături de purici și contact direct cu animale infectate și e una dintre cele mai contagioase boli. Până la apariția antibioticelor, a ucis 200 de milioane de oameni, în întreaga lume.</p>
      <p>Virusul nu a fost încă eradicat. Aproape 600 de oameni au murit de ciumă între 2010 și 2015, iar Organizația Mondială a Sănătății a înregistrat peste 3.200 de cazuri pentru perioada respectivă. Cele mai multe dintre ele s-au înregistrat în Congo, Madagscar și Peru.</p>
      <p>
        <b>Cele trei forme ale bolii</b>
      </p>
      <p>Ciuma se poate dezvolta sub trei forme diferite. Ciuma bubonică determină inflamarea ganglionilor limfatici, în timp ce ciuma septicemică infectează sângele, iar ciuma pneumonică infectează plămânii.</p>
      <p>Ciuma pneumonică - tipul pe care îl au pacienții chinezi - este cea mai violentă și mai gravă. Lăsată netratată, este întotdeauna fatală, potrivit Organizației Mondiale a Sănătății (OMS).</p>
      <p>În Evul Mediu, focarele de ciumă au devastat Europa, omorând aproximativ 50 de milioane de oameni. De atunci, s-au inventat antibiotice care pot trata majoritatea infecțiilor, dacă sunt depistate din timp.</p>
      <p>Din 2010 și până în 2015, peste 3.248 de cazuri au fost raportate la nivel mondial, inclusiv 584 de decese, potrivit OMS. Cele mai endemice trei țări sunt Republica Democratică Congo, Madagascar și Peru, transmite Digi24. Însă au fost raportate cazuri și în SUA. În 2015, două persoane din Colorado au murit din cauza ciumei, iar cu un an înainte au fost raportate opt cazuri în același stat.</p>
    </article>
  </body>
</html>