<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/TMB-trens-reforcaran-linies-convencionals_0_2343365791.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T12:31:57+00:00"/>
    <meta property="og:title" content="TMB rep el primer dels 12 trens que reforçaran les línies més saturades"/>
    <meta property="og:description" content="El comboi circularà per la L4 a partir de la segona quinzena de desembre"/>
  </head>
  <body>
    <article>
      <h1>TMB rep el primer dels 12 trens que reforçaran les línies més saturades</h1>
      <h2>El comboi circularà per la L4 a partir de la segona quinzena de desembre</h2>
      <address>
        <time datetime="2019-11-13T12:31:57+00:00">13 Nov 2019, 12:31</time>
      </address>
      <p>Transports Metropolitans de Barcelona (TMB) ha rebut aquest dimecres el primer dels <a href="https://www.ara.cat/societat/tmb-metro-12-nous-combois-millorar-temps-linies-L1-L5-Ajuntament-Generalitat_0_1976802429.html">12 trens que va comprar el 2018 per reforçar les línies 1, 3, 4 i 5 del metro</a>, i està en disposició de "captar nous usuaris". En declaracions als periodistes, la presidenta de TMB, Rosa Alarcón, ha dit que era "indispensable" augmentar el nombre de trens a les línies més utilitzades per millorar el servei de metro i facilitar, alhora, els treballs de manteniment preventiu.</p>
      <p>"La millor manera de moure'ns és amb transport públic, després de caminant", ha dit, i ha destacat que la compra se suma a l'adquisició ja anunciada d'uns <a href="https://www.ara.cat/societat/TMB-encarrega-Alstom-contracte-important_0_2279772070.html">42 trens més per substituir els combois en què es va detectar amiant, i que preveu que comencin a arribar el 2020.</a></p>
      <p>Els primers dos cotxes d'aquest tren de la sèrie 9000 han arribat a les instal·lacions de metro de Barcelona del Triangle Ferroviari per carretera des del centre industrial d'Alstom de Santa Perpètua de Mogoda (Vallès Occidental). Els altres tres cotxes arribaran aquest dijous de la mateixa manera, i a les cotxeres de metro s'acoblaran els cinc vehicles i es faran els ajustos i proves d'homologació oficials abans d'integrar-lo a la circulació de la línia 4 durant la segona setmana de desembre.</p>
      <figure>
        <img src="https://www.ara.cat/2016/02/19/societat/que-MWC-Barcelona-treballadors-del_1525657486_42741486_117x66.jpg"/>
      </figure>
      <p>
        <a href="https://www.ara.cat/societat/TMB-encarrega-Alstom-contracte-important_0_2279772070.html">TMB encarrega 42 trens a Alstom: el contracte més important de la història del metro</a>
      </p>
      <p>Els trens de la sèrie 9000 circulen actualment per la línies 2 i 4 (amb conductor) i 9 i 10 (automàtics), i estan formats per cinc cotxes intercomunicats que sumen 86 metres de longitud i tenen una capacitat màxima de 973 persones, 112 de les quals assegudes.</p>
      <p>Segons la compra feta per TMB el març del 2018, a mitjans de desembre es rebrà un segon tren 9000 (també per a la línia 4) d'Alstom, i CAF (l'altra empresa a la qual s'han comprat els combois) lliurarà el primer semestre del 2020 quatre trens de la sèrie 6000 per a la línia 1, dos de la sèrie 5000 per a la línia 3 i quatre més del mateix model per a la línia 5.</p>
      <p>Respecte a les 142 unitats que formen la flota de les línies convencionals de la xarxa de metro, l'entrada d'aquests 12 combois –que han costat 92 milions d'euros– suposen una ampliació del 8,5%, i en termes de servei l'augment de trens en hora punta al final del 2021 serà del 9,2%.</p>
    </article>
  </body>
</html>