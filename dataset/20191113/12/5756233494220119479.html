<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621338/%DA%A9%D8%A7%D9%87%D8%B4-%DB%B9%DB%B5-%D8%AF%D8%B1%D8%B5%D8%AF%DB%8C-%D9%81%DB%8C%D8%B4%DB%8C%D9%86%DA%AF-%D8%A8%D8%A7-%D9%81%D8%B9%D8%A7%D9%84%E2%80%8C%D8%B4%D8%AF%D9%86-%D8%B1%D9%85%D8%B2%D9%87%D8%A7%DB%8C-%DB%8C%DA%A9%D8%A8%D8%A7%D8%B1-%D9%85%D8%B5%D8%B1%D9%81%D8%AA%D8%B2%D8%B1%DB%8C%D9%82-%D8%A7%D8%B1%D8%B2-%D9%87%D9%85%D9%88%D8%A7%D8%B1%D9%87-%D9%88%D8%AC%D9%88%D8%AF-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T12:29:00+00:00"/>
    <meta property="og:title" content="کاهش ۹۵ درصدی فیشینگ با فعال‌شدن رمزهای یکبار مصرف/تزریق ارز همواره وجود دارد"/>
    <meta property="og:description" content="رئیس کل بانک مرکزی هک‌شدن حساب‌های بانکی را تکذیب کرد و گفت: خالی‌شدن حساب افراد مربوط به فیشینگ است و موضوع هک مطرح نیست و همیشه هم به طور مداوم وجود داشته اما با استفاده از رمز یکبار مصرف از ابتدای دیماه، این موارد تا ۹۵ درصد کاهش پیدا خواهد کرد."/>
  </head>
  <body>
    <article>
      <h1>کاهش ۹۵ درصدی فیشینگ با فعال‌شدن رمزهای یکبار مصرف/تزریق ارز همواره وجود دارد</h1>
      <address>
        <time datetime="2019-11-13T12:29:00+00:00">13 Nov 2019, 12:29</time>
      </address>
      <p>
        <i>رئیس کل بانک مرکزی هک‌شدن حساب‌های بانکی را تکذیب کرد و گفت: خالی‌شدن حساب افراد مربوط به فیشینگ است و موضوع هک مطرح نیست و همیشه هم به طور مداوم وجود داشته اما با استفاده از رمز یکبار مصرف از ابتدای دیماه، این موارد تا ۹۵ درصد کاهش پیدا خواهد کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فیشینگ به تلاش برای به دست آوردن اطلاعاتی مانند نام کاربری، گذرواژه...، اطلاعات حساب بانکی و مانند آنها از طریق جعل یک وبگاه، آدرس ایمیل و مانند آنها گفته می‌شود.</p>
      <p>«عبدالناصر همتی» امروز (چهارشنبه) در حاشیه جلسه هیات دولت در جمع خبرنگاران به الزامی‌شدن استفاده از رمز دوم یکبار مصرف از ابتدای دیماه اشاره کرد و گفت: رمز دوم یکبار مصرف یکی از کارهای ضروری است زیرا تعداد زیادی از شکایاتی که به پلیس فتا می‌شود مربوط به سو استفاده از تراکنش‌های بانکی بدون کارت است از همین رو تصمیم بر آن شد تا از اول دیماه استفاده از این رمزها الزامی شود.</p>
      <figure>
        <img src="https://aftabnews.ir/files/fa/news/1398/8/22/358858_947.jpg"/>
      </figure>
      <p>همتی دریافت هزینه فعال‌سازی رمز یکبار مصرف از مشتریان را تکذیب کرد و افزود: هیچ کس نباید از مردم در این زمینه هزینه بگیرند و هزینه را بانک‌ها تامین خواهند کرد زیرا اینکار بخشی از اقدامات بانک‌ها برای تامین مشتریان است.</p>
      <p>وی با اشاره به اینکه ۱۹.۳ میلیارد دلار در ۵ ماهه اول سال ۹۷ تامین ارز شده بود،‌ ادامه داد: در مقابل ۱۷.۸ میلیارد دلار کالا وارد شده و پرونده بقیه این ارز نیز که حدود ۱.۲ میلیارد دلار بوده را به تعزیرات ارجاع دادیم که بررسی خواهد شد.</p>
      <p>وی با بیان اینکه تزریق ارز همواره وجود داشته،‌ افزود: بانک مرکزی همیشه در بازار مداخله کرده و بر اساس سیاست‌ها، کنترل نرخ ارز را انجام داده است.</p>
      <p>همتی در مورد طرح گواهی اعتبار مولد (گام) نیز گفت: در طرح «گام» به دنبال این هستیم تا راهکارهایی برای تامین مالی واحدهای تولیدی پیدا کنیم که به جز استفاده از استفاده نقدینگی و افزایش نقدینگی در کشور باشد.</p>
      <p>وی ادامه داد: «گام» در واقع گواهی‌های اعتباری است که بانک‌ها برای تامین زنجیره تولید صادر خواهند کرد تا واحدهای تولیدی که به مواد اولیه نیاز دارند و به ترتیب در زنجیره تامین قرار می‌گیرند بدون افزایش نقدینگی، از این اوراق استفاده کنند.</p>
      <p>رئیس شورای پول و اعتبار با بیان اینکه در جلسه دیشب شورای پول و اعتبار کلیات این طرح تصویب شد،‌ افزود: دو هفته دیگر نیز جزئیات آن در شورای پول و اعتباری عملیاتی می‌شود تا با اوراقی که بانک‌ها تضمین می‌کنند، واحدهای تولیدی بتوانند کار را ادامه دهند.</p>
      <p>به گفته رئیس کل بانک مرکزی، این موضوع شبیه ال سی داخلی است که تضمین دارد و در بازار بورس نیز قابل خرید و فروش خواهد بود.</p>
      <p>وی در مورد آغاز به کار بازار متشکل ارزی نیز گفت که مراحل راه‌اندازی این بازار در حال انجام است و کار در آینده شروع می‌شود .</p>
      <p>رئیس کل بانک مرکزی با اشاره به اینکه پرداخت ۱۰۰ میلیون دلار جریمه انگلیس به بانک ملت قطعی شده، ادامه داد:‌ زمان پرداخت را باید از مدیر عامل بانک ملت جویا شوید.</p>
    </article>
  </body>
</html>