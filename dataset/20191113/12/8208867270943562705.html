<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/13/news/turchia_riarrestato_lo_scrittore_altan_ingiustizia_scandalosa_-241007508/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T12:49:00+00:00"/>
    <meta property="og:title" content="Turchia, riarrestato lo scrittore Altan: “Ingiustizia scandalosa”"/>
    <meta property="og:description" content="Era uscito dal carcere la settimana scorsa. Romanziere e saggista era stato incarcerato con l'accusa di sostenere il movimento dell'imam Fethullah"/>
  </head>
  <body>
    <article>
      <h1>Turchia, riarrestato lo scrittore Altan: “Ingiustizia scandalosa”</h1>
      <h2>Era uscito dal carcere la settimana scorsa. Romanziere e saggista era stato incarcerato con l'accusa di sostenere il movimento dell'imam Fethullah Gulen considerato da Ankara l'ispiratore del fallito golpe del 2016 contro Erdogan </h2>
      <address>
        <time datetime="2019-11-13T12:49:00+00:00">13 Nov 2019, 12:49</time>
      </address>
      <p>A Istanbul è stato arrestato nuovamente lo scrittore <b>Ahmet Altan</b>, liberato appena una settimana fa dopo aver trascorso tre anni e mezzo di carcere. Il suo nuovo fermo è stato deciso dal giudice sulla base di accuse legate al terrorismo. Secondo il direttore di "Article 19", organizzazione britannica per i diritti umani, <b>Thomas Hughes</b>, "minacciare di riarrestare Altan appena una settimana dopo il suo rilascio equivale a una tortura psicologica". Per <b>Marie Struthers</b>, direttrice di Amnesty International per l'Europa "Si tratta di un'ingiustizia scandalosa". <br/><br/>La libertà vigilata del giornalista ed intellettuale turco è durata appena nove giorni. Contro la decisione del giudice, l'avvocato di Altan, <b>Figen Calikusu</b>, ha immediatamente presentato ricorso. La libertà vigilata era stata decisa da una corte di Istanbul lo scorso 4 novembre.<br/><br/>Lo scrittore turco, 69enne, romanziere, saggista e ex direttore di giornale, era stato incarcerato con l'accusa di sostenere il movimento dell'imam <b>Fethullah Gulen</b> considerato da Ankara l'ispiratore del fallito golpe del 2016 contro <b>Recep Tayyip Erdogan</b>.<br/><br/>Il suo processo aveva suscitato preoccupazione in tutto il mondo e indignato i sostenitori della libertà di espressione. Altan era stato infine condannato all'ergastolo, pena poi commutata in dieci anni di carcere. </p>
    </article>
  </body>
</html>