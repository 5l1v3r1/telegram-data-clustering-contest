<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/13/hatalmas-bevasarlasba-kezd-a-volanbusz"/>
    <meta property="og:site_name" content="infostart"/>
    <meta property="article:published_time" content="2019-11-13T12:35:00+00:00"/>
    <meta property="og:title" content="Hatalmas bevásárlásba kezd a Volánbusz"/>
    <meta property="og:description" content="Több mint 20 milliárd forint értékben 352 új autóbusz megvásárlásáról  kötött szerződést a Volánbusz Zrt. és a Volán Buszpark Kft."/>
  </head>
  <body>
    <article>
      <h1>Hatalmas bevásárlásba kezd a Volánbusz</h1>
      <address><time datetime="2019-11-13T12:35:00+00:00">13 Nov 2019, 12:35</time> by <a rel="author">Infostart</a></address>
      <h3>Több mint 20 milliárd forint értékben 352 új autóbusz megvásárlásáról  kötött szerződést a Volánbusz Zrt. és a Volán Buszpark Kft.</h3>
      <p>A Volánbusz közleménye szerint az új autóbuszok beszerzéséről szóló szerződéseket kedden írta alá a Volánbusz képviseletében Dávid Ilona elnök-vezérigazgató és ügyvezető, valamint a nyertes ajánlatot benyújtó Kravtex Kft. részéről Krankovics István ügyvezető.</p>
      <blockquote>A megállapodás értelmében a Volánbusz 5,5 milliárd forint értékben 90, míg a Volán Buszpark Kft. közel 16,3 milliárd forint értékben 262 darab járművet vásárol.</blockquote>
      <p>A beszerzéssel hamarosan 240 darab Credobus Econell 12 típusú és 112 darab Credobus Inovell 12 típusú jármű lép szolgálatba az október óta országosan működő közlekedési vállalatnál.</p>
      <p>Az új autóbuszok szóló, azaz nem csuklós kivitelűek. Az első példányok napokon belül forgalomba állhatnak, 2020 tavaszáig pedig az összes jármű megérkezik.</p>
      <blockquote>Az új járművek 16 megyében teljesítenek majd szolgálatot.</blockquote>
      <p>A most aláírt szerződésekkel együtt összesen 638 darab korszerű, légkondicionált, USB töltőpontokkal felszerelt és a jelenlegi legszigorúbb környezetvédelmi előírásoknak megfelelő autóbusszal bővül a Volánbusz járműállománya jövő év végéig. Ennek eredményeként a járműpark 10 százaléka újul meg.</p>
      <p>A Volánbusz 2019 és 2022 között 3930 darab autóbusz beszerzését tervezi, így a vállalat teljes járműflottájának 60 százaléka lecserélődhet. Az autóbusz-állomány fiatalítása része azoknak az intézkedéseknek, amelyek a fenntartható közösségi közlekedés elérését és Magyarország buszstratégiájának megvalósítását szolgálják. A vállalat a tervei szerint 2022 végéig 8,99 évre, 2031 végéig pedig 5,73 évre szorítaná le járművei átlagéletkorát.</p>
      <p>
        <i>Nyitókép: MTVA/Bizományosi: Jászai Csaba</i>
      </p>
    </article>
  </body>
</html>