<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/hong_kong_proteste-6539924/news/2019-11-13/"/>
    <meta property="og:site_name" content="Agi"/>
    <meta property="article:published_time" content="2019-11-13T12:56:00+00:00"/>
    <meta property="og:title" content="Hong Kong: evacuati in barca studenti cinesi Chinese University"/>
    <meta property="og:description" content="L'ateneo è stato teatro di violenti scontri durati ore nella serata di martedì tra polizia e studenti-manifestanti"/>
  </head>
  <body>
    <article>
      <h1>Hong Kong: evacuati in barca studenti cinesi Chinese University</h1>
      <h2>L'ateneo è stato teatro di violenti scontri durati ore nella serata di martedì tra polizia e studenti-manifestanti</h2>
      <address><time datetime="2019-11-13T12:56:00+00:00">13 Nov 2019, 12:56</time> by <a rel="author" href="https://www.agi.it/authors/eugenio-buzzetti/" target="_blank">Eugenio Buzzetti</a></address>
      <p>Un gruppo di studenti cinesi della <b>Chinese University </b>di <b>Hong Kong</b> è stato evacuato e portato in un luogo ritenuto sicuro a bordo di una barca messa a disposizione dalla polizia. Foto dell'imbarco sono circolate sui media di Hong Kong e la polizia ha in seguito confermato che gli studenti hanno chiesto di lasciare il campus per motivi di sicurezza, ma di essere impossibilitati a farlo tramite terraferma a causa dei blocchi stradali.</p>
      <p>La polizia non ha confermato quanti studenti cinesi hanno deciso di lasciare l'università, anche se diversi organi di stampa avevano in precedenza indicato in ottanta il loro numero.</p>
      <p>L'imbarco è avvenuto da un molo di Sha Tin, nella zona dei Nuovi Territori, dove si trova l'università, riferisce un testimone citato dal sito web di informazione Stand News, e gli studenti hanno mostrato agli agenti i loro documenti di identità cinesi prima di salire a bordo ed essere portati in una località ritenuta sicura.</p>
      <p>La Chinese University è stata teatro di <b>violenti scontri</b> durati ore nella serata di martedì tra polizia e studenti-manifestanti, che si sono conclusi con decine di feriti, prima del ritiro della polizia, in quello che è stato uno dei momenti più duri delle proteste anti-governative in corso da oltre cinque mesi a Hong Kong. </p>
    </article>
  </body>
</html>