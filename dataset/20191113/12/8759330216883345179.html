<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903609/waasland-beveren-voor-de-rechtbank-gesleept-voor-stamnummer.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-13T12:32:00+00:00"/>
    <meta property="og:title" content="Update: Waasland-Beveren schiet terug: 'KSK wenst verplichtingen niet na te komen'"/>
    <meta property="og:description" content="Het Laatste Nieuws"/>
  </head>
  <body>
    <article>
      <h1>Update: Waasland-Beveren schiet terug: 'KSK wenst verplichtingen niet na te komen'</h1>
      <address>
        <time datetime="2019-11-13T12:32:00+00:00">13 Nov 2019, 12:32</time>
      </address>
      <p>
        <b><a href="https://www.hln.be/sport/voetbal/football-talk-ksk-beveren-daagt-waasland-beveren-voor-rechtbank-in-strijd-voor-stamnummer~ab0661d8/">Het Laatste Nieuws</a> meldt dat KSK Beveren Jupiler Pro League-club Waasland-Beveren voor de rechtbank heeft gesleept om het stamnummer 2300 terug te krijgen.</b>
      </p>
      <p>SK Beveren was in de jaren 70 en 80 een succesvolle Belgische club. In 2010 fuseerde het met Red Star Waasland en werd het Waasland-Beveren. De club speelde onder het stamnummer van Red Star Waasland en het befaamde nummer 2300 van SK Beveren werd enkel gebruikt door een vrouwenteam. Daar wil KSK Beveren nu verandering in brengen.</p>
      <p>“We wensen ons glorierijke verleden te laten herleven door ook herenvoetbal en jeugdvoetbal te spelen onder haar befaamde stamnummer 2300”, klinkt het. “Vorig seizoen besliste de KBVB om zich niet uit te spreken over de aanvraag van KSK Beveren m.b.t. het intussen schuldenvrije stamnummer.”</p>
      <p>“De KBVB laat KSK Beveren en haar supporters voorlopig wachten, waarbij ze op 9 april 2019 besloot om de aanvraag ‘in beraad te houden’. De oorzaak voor de afwachtende houding van de KBVB was het verzet van Waasland-Beveren tegen de aanvraag, waarbij zelfs de schrapping en inlevering van het stamnummer 2300 werd geëist door WB.”</p>
      <p><b>Rechtbank</b><br/>Nu sleept KSV Beveren zijn buren voor de Ondernemingsrechtbank van Gent. “Om elke discussie over het stamnummer definitief weg te werken, heeft KSK Beveren nu Waasland-Beveren gedagvaard. De Ondernemingsrechtbank in Dendermonde zal finaal oordelen over de gevoerde discussies. Na de beslissing van de rechtbank - die in mei 2020 kan worden verwacht - zal KSK Beveren terugkoppelen naar de KBVB en vertrouwt ze er op dat het stamnummer 2300 opnieuw zal herleven”, aldus KSK Beveren.</p>
      <p><b>Update</b>: Inmiddels heeft Waasland-Beveren gereageerd op de aantijgingen van KSK Beveren. De fusieclub erkent de procedure die werd opgestart, maar wil zelf even de puntjes op de i zetten. 'De discussie tussen beide verenigingen gaat inderdaad terug op een overeenkomst die dateert van 2011 en die werd opgesteld naar aanleiding van de belabberde financiële situatie (miljoenenschuld) van KSK Beveren en waarbij Waasland Beveren zich engageerde om het gros van de schulden van KSK Beveren voor haar rekening te nemen, hetgeen ook gebeurde. Uiteraard waren hier enkele voorwaarden aan verbonden', schrijft Waasland-Beveren op haar website.</p>
      <figure>
        <iframe data-src="https://twitter.com/WaaslandBeveren/status/1194612400118489088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>'Zo engageerde KSK Beveren zich om zich verder schuldenvrij te maken, hetgeen zij ook heeft gedaan middels een procedure gerechtelijke reorganisatie in 2018. KSK Beveren vergeet evenwel dat de overeenkomst duidelijk voorzag dat indien zij schuldenvrij zou zijn, zij zichzelf diende te ontbinden en bijgevolg diende ophouden te bestaan. Bovendien voorzag de overeenkomst dat in dit geval de damesvoetbalploeg zou worden overgenomen door Waasland Beveren en dat KSK Beveren haar stamnummer diende in te leveren bij de Belgische Voetbalbond.'</p>
      <p>'Waasland Beveren betreurt dat KSK Beveren de op haar rustende contractuele verplichtingen niet wenst na te komen en thans tracht om onder deze overeenkomst uit te komen door tal van onjuistheden de wereld in te sturen. Zo heeft Waasland Beveren o.a. nooit aan de KBVB gevraagd om het stamnummer 2300 te schrappen. Er werd enkel verzocht dat dit diende ingeleverd te worden bij de Belgische Voetbalbond zoals tussen partijen overeengekomen was.'</p>
      <p>'Waasland Beveren heeft zich steeds gehouden aan haar verplichtingen voortspruitende uit de bewuste overeenkomst en zal haar argumenten verder naar voor brengen op de plaats waar zij dit dient te doen, namelijk in de rechtbank', besluit het huidige nummer vijftien uit de Jupiler Pro League.</p>
      <aside>Lees meer<br/><a href="https://www.voetbalprimeur.be/nieuws/903519/weer-tegenslag-voor-dierckx-en-waasland-beveren-maandenlang-revalideren-.html?itm_source=www.voetbalprimeur.be&amp;itm_medium=highlighted-content">Waasland-Beveren haalt opgelucht adem: Dierckx slechts enkele weken out</a></aside>
    </article>
  </body>
</html>