<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547004.html/%D8%B3%D8%B1%D9%85%D8%A7%DB%8C-%D8%A8%D9%87%D8%A7%D8%B1%D9%87--%D8%AA%D9%88%D9%84%DB%8C%D8%AF-%DA%AF%D8%B1%D8%AF%D9%88-%D9%88-%D8%A8%D8%A7%D8%AF%D8%A7%D9%85-%DB%8C%D8%B2%D8%AF-%D8%B1%D8%A7-%D8%A8%D8%A7-%DA%A9%D8%A7%D9%87%D8%B4-30-%D8%AF%D8%B1%D8%B5%D8%AF%DB%8C-%D8%B1%D9%88%D8%A8%D8%B1%D9%88-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T12:06:00+00:00"/>
    <meta property="og:title" content="سرمای بهاره، تولید گردو و بادام یزد را با کاهش 30 درصدی روبرو کرد"/>
    <meta property="og:description" content="مدیر باغبانی سازمان جهاد کشاورزی یزد از کاهش 30 درصدی برداشت بادام و گردو به دلیل سرمای دیرس بهاره در استان یزد خبر داد."/>
  </head>
  <body>
    <article>
      <h1>سرمای بهاره، تولید گردو و بادام یزد را با کاهش 30 درصدی روبرو کرد</h1>
      <h2>مدیر باغبانی سازمان جهاد کشاورزی یزد:</h2>
      <address>
        <time datetime="2019-11-13T12:06:00+00:00">13 Nov 2019, 12:06</time>
      </address>
      <p>مدیر باغبانی سازمان جهاد کشاورزی یزد از کاهش 30 درصدی برداشت بادام و گردو به دلیل سرمای دیرس بهاره در استان یزد خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اکبر شیخ علیشاهی در گفتگو با خبرنگار <a href="http://yazdrasa.ir/">یزدرسا</a> اظهار داشت: میزان تولید گردو از باغات استان یزد 500 تن برآورد شده است که نسبت به سال قبل از آن 30 درصد کاهش داشته است.</p>
      <p>وی در خصوص دلایل کاهش میزان تولید گردو در استان گفت:  سرمازدگی دیررس بهاره ، خشکسالی و آفت کرم خراط که از تبعات خشکسالی است  از عمده دلایل کاهش تولید گردو در استان است.</p>
      <p>مدیر باغبانی سازمان جهاد کشاورزی یزد  بابیان این‌که تفت و مهریز مناطق عمده تولید گردو در استان یزد هستند اعلام کرد:  905 هکتار سطح زیر کشت گردو در استان یزد وجود دارد که 842 هکتار بارور و 63 هکتار نیز نهال است و  بیشترین سطح زیر کشت آن در شهرستان تفت با 602 هکتار و پس‌ازآن در شهرستان مهریز  نیز 118 هکتار سطح زیر کشت گردو وجود دارد.</p>
      <p> شیخ علیشاهی تصریح کرد: میزان تولید گردو در سال گذشته 713 تن بوده و تقریباً از هر هکتار حدود 847 کیلوگرم  گردو برداشت شده است.</p>
      <p>وی در خصوص میزان برداشت بادام در استان نیز گفت: متأسفانه به دلیل سرمازدگی که امسال اتفاق افتاد برآورد می‌شود که سه هزار تن محصول بادام از باغات استان برداشت‌شده باشد که نسبت به سال قبل که چهار هزار و 371 تن بوده 30 درصد کاهش داشته است.</p>
      <p> شیخ علیشاهی بابیان این‌که متوسط عملکرد تولید بادام سال گذشته 733 کیلوگرم در هکتار بوده است ادامه داد: سطح زیر کشت  بادام در استان 6 هزار و 408 هکتار است که پنج هزار و 656 هکتار از آن بارور است و 752 هکتار نیز نهال است.</p>
      <p>وی اظهار داشت: شهرستان تفت با پنج هزار و 131 هکتار بیشترین سطح زیر کشت بادام را در استان دارد و همچنین در شهرستان مهریز نیز به‌عنوان دومین منطقه عمده تولید بادام در استان یزد، 480 هکتار سطح زیر کشت بادام وجود دارد.</p>
      <p> مدیر باغبانی سازمان جهاد کشاورزی یزد در خصوص قیمت گردو و بادام در استان گفت: قیمت گردو با توجه به کیفیت و نوع آن از کیلویی 65 هزار تومان تا 80 هزار تومان است و بادام نیز از 35 هزار تومان تا 40 هزار تومان به فروش می‌رسد.</p>
      <p>شیخ علیشاهی تصریح کرد: با توجه به این‌که سرمازدگی دیررس بهاره عمده‌ترین عاملی است که دو محصول گردو و بادام استان را تهدید می‌کند سرشاخه کاری درختان با ارقام دیر گل از برنامه‌های جهاد کشاورزی استان است و در این راستا آموزش و راهنمایی لازم به کشاورزان ارائه می‌شود.</p>
      <p>انتهای پیام/ق</p>
      <p> </p>
    </article>
  </body>
</html>