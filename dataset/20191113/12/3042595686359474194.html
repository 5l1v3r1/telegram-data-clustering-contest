<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tar-beslag-i-manshaus-millionformue/71813153"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T12:19:31+00:00"/>
    <meta property="og:title" content="Tar beslag i Manshaus' millionformue"/>
    <meta property="og:description" content="Politiet tar beslag i millionformuen til terror- og drapssiktede Manshaus. 22-åringen motsetter seg beslaget."/>
  </head>
  <body>
    <article>
      <h1>Tar beslag i Manshaus' millionformue</h1>
      <h2>Politiet tar beslag i millionformuen til terror- og drapssiktede Manshaus. 22-åringen motsetter seg beslaget.</h2>
      <address><time datetime="2019-11-13T12:19:31+00:00">13 Nov 2019, 12:19</time> by <a rel="author">Marte Klausen</a></address>
      <p>Politiet tar beslag i millionformuen til draps- og terrorsiktede Philip Manshaus for å sikre betaling av erstatning og oppreisning til etterlatte, skriver <a href="https://www.nettavisen.no/nyheter/politiet-tar-beslag-i-millionformuen-til-draps--og-terrorsiktede-philip-manshaus/3423877123.html">Nettavisen</a>.</p>
      <p>Oslo politidistrikt har kontroll over formuen hans, slik at han ikke kan disponere den selv. De vil sikre betaling av erstatning og oppreisning til etterlatte og ofre, skriver avisa.</p>
      <h3>Beslag i leilighet</h3>
      <p>Av dokumenter Nettavisen har fått tilgang til, går det fram at det gjelder en halvpart av en leilighet han eier i Oslo, og politiet har tatt heft i verdier på inntil fem millioner kroner.</p>
      <p>
        <b>Ifølge eiendomsregisteret ble leiligheten kjøpt av Manshaus og et familiemedlem for 5,9 millioner kroner i november 2016.</b>
      </p>
      <p>Politiet har også sikret seks ulike kontoer som den terrorsiktede disponerer, ifølge avisa.</p>
      <p>I en beslutning fra Asker og Bærum tingrett, opplyses det om at beslaget er for å sikre betaling av erstatning, oppreisninger og saksomkostninger, skriver Nettavisen.</p>
      <h3>Motsetter seg beslaget</h3>
      <p>Manshaus skal ha motsatt seg beslaget og vil prøve saken for retten.</p>
      <p>- Min klient samtykker ikke til heftelsen fordi han ønsker å disponere over midlene sine selv. Han vil derfor ha en rettslig behandling av dette, sier forsvarer Unni Fries til Nettavisen.</p>
      <p>Dagbladet har tidligere meldt om at 21-åringen sitter på eiendommer til <a href="https://www.dagbladet.no/nyheter/dette-vet-vi-om-siktede-millionaer-ungdomsleder-og-smart/71479555">flere millioner kroner</a>. I tillegg hadde mannen i 2018 en formue på snaue tre millioner kroner.</p>
      <p>Den rettslige behandlingen skjer i Asker og Bærum tingrett torsdag.</p>
      <h3>Forklarte seg i retten</h3>
      <p>Det var lørdag 10. august at moskeen Al-Noor Islamic Centre i Bærum ble <a href="https://www.dagbladet.no/nyheter/skal-ha-hyllet-massemordere-for-moskangrepet/71478775">rammet av terror</a>, men ingen personer ble alvorlig skadd. Kort tid før moskéangrepet drepte Manshaus sin <a href="https://www.dagbladet.no/nyheter/johanne-17-ble-skutt-fire-ganger/71608057">17-år gamle stesøster Johanne Zhangjia Ihle-Hansen.</a></p>
      <p>
        <b>Manshaus har <a href="https://www.dagbladet.no/nyheter/slik-forklarer-han-terrorangrepet/71779618">forklart i retten</a> at motivasjonen for ham har vært å verne «mitt folks framtidige generasjoner», som han mener står på randen av utryddelse.</b>
      </p>
      <p>Han forklarer dette som motivasjon både for angrepet på al-Noor-moskeen og for drapet på stesøstera Johanne Ihle-Hansen (17).</p>
      <p>I fire minutter redegjorde han for sin ideologi, med flere begreper som også går igjen i terrordømte Anders Behring Breiviks uttalelser og tekster.</p>
      <p>Ekstremismeforsker Tore Bjørgo kaller Manshaus' forklaring for et oppkok av andre <a href="https://www.dagbladet.no/nyheter/oppkok/71780360">høyreekstreme terrorister og et forsøk på å legitimere mord.</a> Terrorforsker Anders Romarheim påpeker at det er flere likheter med Breivik.</p>
    </article>
  </body>
</html>