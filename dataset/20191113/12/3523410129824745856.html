<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639766/%D9%88%DB%8C%D9%84%D9%85%D9%88%D8%AA%D8%B3-%D9%86%D8%B3%D8%A8%D8%AA-%D8%A8%D9%87-%D8%B3%D8%A7%D8%AE%D8%AA%D8%A7%D8%B1-%D8%AF%D9%81%D8%A7%D8%B9%DB%8C-%D8%AA%DB%8C%D9%85-%D9%85%D9%84%DB%8C-%D8%A8%DB%8C%E2%80%8C%D8%AA%D9%81%D8%A7%D9%88%D8%AA-%D9%86%D8%A8%D8%A7%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:26:00+00:00"/>
    <meta property="og:title" content="ویلموتس نسبت به ساختار دفاعی تیم ملی بی‌تفاوت نباشد"/>
    <meta property="og:description" content="پیشکسوت فوتبال کشورمان اعتقاد دارد سرمربی تیم ملی به هیچ وجه نباید نسبت به ساختار دفاعی این تیم مقابل عراق بی‌تفاوت باشد."/>
  </head>
  <body>
    <article>
      <h1>
        <a href="https://www.bultannews.com/fa/news/639766/%D9%88%DB%8C%D9%84%D9%85%D9%88%D8%AA%D8%B3-%D9%86%D8%B3%D8%A8%D8%AA-%D8%A8%D9%87-%D8%B3%D8%A7%D8%AE%D8%AA%D8%A7%D8%B1-%D8%AF%D9%81%D8%A7%D8%B9%DB%8C-%D8%AA%DB%8C%D9%85-%D9%85%D9%84%DB%8C-%D8%A8%DB%8C%E2%80%8C%D8%AA%D9%81%D8%A7%D9%88%D8%AA-%D9%86%D8%A8%D8%A7%D8%B4%D8%AF">ویلموتس نسبت به ساختار دفاعی تیم ملی بی‌تفاوت نباشد</a>
      </h1>
      <h2>پیشکسوت فوتبال کشورمان اعتقاد دارد سرمربی تیم ملی به هیچ وجه نباید نسبت به ساختار دفاعی این تیم مقابل عراق بی‌تفاوت باشد.</h2>
      <address><time datetime="2019-11-13T12:26:00+00:00">13 Nov 2019, 12:26</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، بیژن ذوالفقارنسب درباره دیدار تیم ملی فوتبال ایران مقابل عراق در مرحله مقدماتی جام جهانی 2022 قطر گفت: بازی بسیار حساسی مقابل حریفی سنتی داریم. عراق خیلی مواقع ما را آزار و حتی ما را شکست داده است. این بازی برای سرمربی تیم ملی باید به خوبی واکاوی شود و او در جریان باشد تا تحت تأثیر قرار نگیرد.</p>
      <p>وی در پاسخ به این پرسش که آیا شاگردان ویلموتس می‌توانند از سد عراق بگذرند، خاطرنشان کرد: به خاطر برخورداری از بازیکنان، لیگ برتر و نظام باشگاهداری بهتری که نسبت به عراق داریم، از این کشور برتر هستیم. باشگاه‌های ما با همه مشکلاتی که دارند، خیلی بهتر از باشگاه‌های عراقی هستند و فکر می‌کنم در شرایط طبیعی، باید سه امتیاز این مسابقه را به دست بیاوریم.</p>
      <p>پیشکسوت فوتبال کشورمان در این باره که تیم ملی ایران در صورت شکست در این مسابقه، با شرایط بدی در گروه خود مواجه می‌شود، گفت: یکی از برنامه‌هایی که ویلموتس باید توجه ویژه‌ای به آن داشته باشد و نباید نسبت به آن بی‌تفاوت باشد، ساختار دفاعی تیم ملی است. او در چیدمان نفرات باید خیلی کم‌اشتباه باشد و به هیچ وجه نباید به گونه‌ای بازی کنیم که در این مسابقه شکست بخوریم.</p>
      <p>«حتی‌المقدور باید تساوی را حفظ کنیم و با استفاده از موقعیت‌ها، به گل برسیم.»، ذوالفقارنسب ضمن بیان این جمله گفت: مساوی با عراق هم به نفع ماست. چون در دور برگشت، میزبان عراق و بحرین هستیم و با استفاده از تفاضل گلی که در این دو بازی خانگی به دست می‌آوریم، می‌توانیم به عنوان صدرنشین به دور بعد صعود کنیم. با توجه به دیدارهای قبلی و شناختی که از عراق دارم، نباید بی‌مهابا باشیم.</p>
      <p>وی در این باره که آیا بازی در زمین بی‌طرف می‌تواند به نفع ملی‌پوشان ایران باشد یا خیر، اظهار داشت: با اطلاعاتی که دارم، برگزاری بازی در زمین بی‌طرف خیلی به نفع ما شد. البته نمی‌دانیم جو ورزشگاه اردن چگونه است و مشخص نیست تیم ملی چه شرایطی خواهد داشت.</p>
      <p>پیشکسوت فوتبال کشورمان درباره تأثیر حواشی اخیر پیرامون عدم پرداخت حقوق ویلموتس و تأثیر آن در تیم ملی کشورمان تصریح کرد: فکر نمی‌کنم این موضوع در ملی‌پوشان ما تأثیری داشته باشد. چون آنها به اندازه کافی، زرنگ و باهوش هستند.</p>
      <p>تیم‌های ملی فوتبال عراق و ایران از ساعت 17:30 فردا به وقت ایران، در ورزشگاه بین‌المللی امان و در چارچوب مرحله مقدماتی جام جهانی 2022 قطر و جام ملت‌های آسیا 2023، به مصاف هم می‌روند.</p>
    </article>
  </body>
</html>