<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/torra-demana-als-comuns-que-forcin-sanchez-a-fer-un-tomb-sobre-catalunya/noticia/2963043/"/>
    <meta property="og:site_name" content="CCMA"/>
    <meta property="article:published_time" content="2019-11-13T12:50:00+00:00"/>
    <meta property="og:title" content="Torra demana als comuns que forcin Sánchez a fer un tomb sobre Catalunya"/>
    <meta property="og:description" content="El president de la Generalitat els diu que defensin, des del Consell de Ministres, la llibertat dels presos independentistes i el dret a decidir"/>
  </head>
  <body>
    <article>
      <h1>Torra demana als comuns que forcin Sánchez a fer un tomb sobre Catalunya</h1>
      <h2>El president de la Generalitat els diu que defensin, des del Consell de Ministres, la llibertat dels presos independentistes i el dret a decidir</h2>
      <address><time datetime="2019-11-13T12:50:00+00:00">13 Nov 2019, 12:50</time> by <a rel="author">Redacció</a></address>
      <p>Quim Torra ha lamentat aquest dimecres al Parlament que <a href="https://www.ccma.cat/324/pedro-sanchez-i-pablo-iglesias-es-reuneixen-per-enllestir-un-preacord-dinvestidura/noticia/2962765/"><b>l'acord de govern entre el PSOE i Unides Podem</b></a> a l'estat espanyol no faci<a href="https://www.ccma.cat/324/els-10-punts-de-lacord-de-govern-entre-pedro-sanchez-i-pablo-iglesias/noticia/2962832/"><b> cap proposta concreta sobre Catalunya</b></a>, ni tampoc cap referència a l'autodeterminació.</p>
      <p>En aquest sentit, durant la<b> sessió de control</b>, el president de la Generalitat ha demanat als comuns que defensin, <b>des del Consell de Ministres</b>, el <b>dret a decidir</b> i la <b>llibertat dels presos independentistes</b>.</p>
      <p>Des d'En Comú Podem, <b>Jéssica Albiach </b>ha reclamat al govern que <b>posi el país per davant dels partits</b>, mentre Torra ha instat la seva formació que ajudi a fer canviar d'opinió el seu futur soci de govern:</p>
      <blockquote><b>Jéssica Albiach:</b> "Han de decidir si formen part d'aquesta nova etapa o si volen seguir en aquest bloqueig permanent. Han de decidir si volen seguir en la política del 'zasca' i del tuit o si volen moure's. I, en definitiva, això és el que demanem que facin, que posin el país per davant dels partits. Nosaltres estem treballant per buscar una solució política al conflicte entre Catalunya i l'Estat." <b>Quim Torra:</b> "Vull pensar en positiu que aquest acord de vostès amb el PSOE, per exemple, abordarà la llei mordassa, abordarà la reforma laboral (···). En el Consell de Ministres vostès podran parlar de la llibertat dels presos polítics, com han parlat aquí, amb tota tranquil·litat. Suposo que ho faran i ho defensaran en el Consell de Ministres. Espero que els hi diguin als seus nous socis de govern, al consell executiu espanyol, que Catalunya és una nació i que té el dret a decidir, una cosa que vostès portaven al programa electoral."</blockquote>
      <p> </p>
      <p>
        <b>Torra a Cs: "Han perdut bous, esquelles i en Lucas"</b>
      </p>
      <figure>
        <img src="https://www.ccma.cat/multimedia/jpg/5/0/1573648517405.jpg"/>
      </figure>
      <p><i>Retrets entre Lorena Roldán i Quim Torra, amb els resultats electorals al rerefons (EFE/Quique García)</i><br/><br/>A la sessió també hi ha hagut al·lusions als<b> resultats electorals de diumenge</b> i fortes crítiques de l'oposició a Torra per les<b> mobilitzacions </b>convocades pels CDR i Tsunami Democràtic.</p>
      <p><b>Lorena Roldán</b>, de Ciutadans, ha carregat contra el cap del govern, que ha respost referint-se a la davallada electoral de Cs a les eleccions generals:</p>
      <blockquote><b>Lorena Roldán:</b> "Vostès són portada per voler fer fora de Catalunya la Guàrdia Civil, per donar instruccions per assetjar el Parlament. Vostè és portada per donar les gràcies als encaputxats dels seus disturbis, per anar a tallar carreteres amb el cotxe oficial. A més, té el dubtós honor que l'hagin assenyalat com un dels caps dels comandos radicals que estan sembrant el caos." <b>Quim Torra:</b> "No va acabar d'anar gaire bé això de diumenge, no? Ja es poden fer l'efecte que tot això quedarà reduït a 5 o 6 diputats probablement a les pròximes eleccions. Perquè els globus s'inflen i es desinflen, i el seu globus no és que s'hagi desinflat, és que ha petat, ha petat. Vostès han perdut bous i esquelles en aquest trajecte. Pitjor. Han perdut bous, esquelles i en Lucas en aquest trajecte."</blockquote>
      <p> </p>
      <figure>
        <img src="https://www.ccma.cat/multimedia/jpg/4/6/1573648561264.jpg"/>
      </figure>
      <p><i>Miquel Iceta demana a Quim Torra que plegui (ACN/Guillem Roset)</i><br/><br/>Des del PSC, <b>Miquel Iceta </b>ha reclamat la <b>dimissió </b>de Torra i que <b>convoqui eleccions</b>:</p>
      <blockquote><b>Miquel Iceta:</b> "Avui els CDR, als quals vostè ha donat suport, ho deixen claríssim en un comunicat oficial. Independència o barbàrie. President Torra, com a president de la Generalitat vostè té com a obligació posar per davant de tot la defensa de l'interès de Catalunya. Vostè no presideix l'Assemblea Nacional Catalana, és el president de la Generalitat. I si no es veu capaç de fer-ho, l'emplacem novament a dimitir i convocar eleccions." <b>Quim Torra: </b>"La reputació que està en joc és la reputació d'Espanya (···). Després de tots els atacs contra els independentistes, després de tota aquesta judicialització, realment tenen una oportunitat. Acabin amb tot això, facin una proposta per a Catalunya d'una vegada i permeti'ns a nosaltres defensar la nostra, que és el dret a l'autodeterminació de Catalunya."</blockquote>
      <p>
        <b>Torra no haurà de comparèixer sobre els CDR</b>
      </p>
      <p>El Parlament ha votat en contra que el president de la Generalitat, Quim Torra, comparegui a la cambra per donar explicacions dels seus presumptes <b>vincles amb els CDR</b> revelats pel sumari de la "Operació Judes" de l'Audiència Nacional.</p>
      <p>La cambra ha rebutjat per 57 vots a favor i 73 en contra les peticions de sol·licitud de <b>PP i Ciutadans</b>, i per 64 a favor i 66 en contra les de <b>Catalunya en Comú Podem i el grup de PSC-Units</b>, respectivament.</p>
      <p>El president Torra ha estat present durant la votació però no durant la intervenció dels grups que sol·licitaven la seva compareixença després de les informacions que hauria estat còmplice i estat al corrent, presumptament, dels plans dels anomenats Comitès de Defensa de la República de <b>prendre el Parlament</b>.</p>
      <p>Després de l'aparició de les informacions, fa dues setmanes, Torra va emetre un breu comunicat restant crèdit al que ha aparegut en el sumari, a partir de les declaracions dels detinguts, però Cs, PP, PSC-Units i els comuns van considerar que l'assumpte <b>mereixia explicacions</b> en seu parlamentària.</p>
    </article>
  </body>
</html>