<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/13/india-briefs-russia-after-reported-cyber-attack-on-kudankulam-plant.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T12:32:00+00:00"/>
    <meta property="og:title" content="കിമ്മിന്റെ സൈബര്‍ ആക്രമണം വിലപ്പോവില്ല; ആശങ്ക വേണ്ടെന്ന് റഷ്യയോട് ഇന്ത്യ"/>
    <meta property="og:description" content="തോറിയം ഉപയോഗിച്ചുള്ള ഉൽപാദനമാണ് ഇന്ത്യൻ ആണവനിലയങ്ങളിൽ നടക്കുന്നത്. ഈ സാങ്കേതികതയിൽ ഇന്ത്യ രാജ്യാന്തര തലത്തിൽ മുൻപന്തിയിലുമാണ്. യുറേനിയത്തിൽ നിന്നു.Roman Babushkin. Cyber-Attack. Kudankulam Plant. India. Russia. Tamil Nadu. manorma news. malayalam news. മനോരമ ന്യൂസ്. റഷ്യ.കൂടംകുളം.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കിമ്മിന്റെ സൈബര്‍ ആക്രമണം വിലപ്പോവില്ല; ആശങ്ക വേണ്ടെന്ന് റഷ്യയോട് ഇന്ത്യ</h1>
      <address><time datetime="2019-11-13T12:32:00+00:00">13 Nov 2019, 12:32</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ തമിഴ്‌നാട്ടിലെ കൂടംകുളം ആണവനിലയ റിയാക്ടറുകളുടെ സുരക്ഷ സംബന്ധിച്ച് യാതൊരു വിധ ആശങ്കകളും വേണ്ടെന്ന് റഷ്യയോട് ഇന്ത്യ. അതീവസുരക്ഷിതമായ കംപ്യൂട്ടര്‍ ശൃംഖലയില്‍ സൈബര്‍ ആക്രമണം നടന്നതായുള്ള റിപ്പോർട്ടുകൾക്കു പിന്നാലെയാണ് ഇന്ത്യൻ വിശദീകരണം. നിലവിൽ കൂടംകുളം ആണവ പ്ലാന്റ് ശൃംഖലയ്ക്ക് സുരക്ഷാഭീഷണികൾ ഇല്ലെന്നും ഭാവിയിൽ ഇത്തരം ആക്രമണങ്ങൾ ചെറുക്കാൻ മുൻകരുതലുകൾ എടുത്തതായും ആണവോര്‍ജ വകുപ്പിനു കീഴിലുള്ള ന്യൂക്ലിയര്‍ പവര്‍ കോര്‍പറേഷന്‍ ഓഫ് ഇന്ത്യ (എൻപിസിഐഎൽ) അറിയിച്ചതായി റഷ്യൻ നയതന്ത്ര ഉദ്യോഗസ്ഥർ അറിയിച്ചു.</p>
      <p>റഷ്യൻ സാങ്കേതിക സഹായത്തോടെ പണികഴിപ്പിച്ച കൂടംകുളത്തെ അതീവസുരക്ഷിതമായ കംപ്യൂട്ടർ ശൃംഖലയിൽ ഒക്ടോബർ അവസാന വാരമാണ് സൈബർ ആക്രമണം നടന്നത്. വിനാശകാരിയായ സോഫ്റ്റ്‌വെയർ (മാൽ വെയർ) ഉപയോഗിച്ച് കംപ്യൂട്ടർ ശൃംഖലയിലേക്കു നുഴഞ്ഞു കയറാനായിരുന്നു ശ്രമമെന്ന് എൻപിസിഐഎൽ വിശദീകരണമിറക്കിയിരുന്നു. ഭരണപരമായ ആവശ്യങ്ങൾക്ക് ഉപയോഗിക്കുന്ന ഒരു കംപ്യൂട്ടർ ഇന്റർനെറ്റുമായി ബന്ധിപ്പിച്ചിരുന്നു. ഇതുവഴിയാണ് മാൽവെയർ കടന്നുകയറിയത്. ഹരിയാന സ്വദേശിയായ പുഖ്‌രാജ് സിങ് എന്ന സൈബര്‍ വിദഗ്ധനാണു സൈബർ ആക്രമണം ഉണ്ടായതായി ആദ്യം ലോകത്തോട് പറഞ്ഞത്. </p>
      <p>കൂടംകുളം ആണവനിലയത്തിന് പുറമെ ഇന്ത്യൻ ബഹിരാകാശ ഗവേഷണ കേന്ദ്രമായ ഇസ്രോയിലും സൈബർ ആക്രമണത്തിന് സാധ്യതയുണ്ടെന്ന് ഇന്ത്യയിലെ സൈബർ വിഷയങ്ങൾ കൈകാര്യം ചെയ്യുന്ന നാഷ്ണൽ സൈബർ കോർഡിനേഷൻ സെന്ററിന് അമേരിക്ക ആസ്ഥാനമായുള്ള സൈബർ സെക്യൂരിറ്റി കമ്പനി സെപ്റ്റംബർ മൂന്നിന് തന്നെ  മുന്നറിയിപ്പ് നൽകിയിരുന്നു.ഇതിനുപിന്നിൽ ഉത്തരകൊറിയൻ ഹാക്കർമാരുടെ സംഘമെന്ന് ദക്ഷിണകൊറിയ നേരത്തെ സ്ഥിരീകരിച്ചിരുന്നു. </p>
      <p>ഉത്തര കൊറിയൻ നിർമ്മിതമായ ‍ഡി ട്രാക്കാണ്  കൂടംകുളം ആണവ നിലയത്തില്‍ കണ്ടെത്തിയ മാല്‍വെയര്‍. ഡി ട്രാക്ക് ഒരു സ്പൈ ടൂളാണെന്നും വൈറസ് ആക്രമണമുണ്ടായ നെറ്റ് വര്‍ക്കുകളില്‍ നിന്ന് വിവരങ്ങളും ഫയലുകളും ഡൗണ്‍ ലോഡ് ചെയ്തെടുക്കാന്‍ കഴിയുമെന്നും റഷ്യന്‍ ആന്റിവൈറസ് &amp; സൈബര്‍ സെക്യൂരിറ്റി സ്ഥാപനമായ കാസ്പെര്‍സ്കി വ്യക്തമാക്കിയിരുന്നു. തമിഴ്നാട്ടിലെ തിരുനെല്‍വേലി ജില്ലയില്‍ ബംഗാള്‍ ഉള്‍ക്കടലിനോട് ചേർന്ന് സ്ഥിതി ചെയ്യുന്ന പ്ലാന്റിന്റെ രണ്ട് റിയാക്ടറുകളും പ്രവർത്തിക്കുന്നതായി ഇന്ത്യ അറിയിച്ചതായി റഷ്യൻ നയതന്ത്ര ഉദ്യോഗസ്ഥർ അറിയിച്ചു.</p>
      <p>ഉത്തര കൊറിയന്‍ ഹാക്കര്‍മാരായ ലസാറസ് ആയിരുന്നു ആക്രമണത്തിനു പിന്നിലെന്നാണ് ദക്ഷിണ കൊറിയ ആസ്ഥാനമാക്കി പ്രവര്‍ത്തിക്കുന്ന ഇഷ്യൂ മേക്കേഴ്‌സ് ലാബ് എന്ന സൈബര്‍ സുരക്ഷാ സ്ഥാപനം അഭിപ്രായപ്പെട്ടത്. ആണവ നിലയത്തിലെ പദ്ധതികള്‍ ചോര്‍ത്താനായിരുന്നു ഹാക്കര്‍മാരുടെ ശ്രമമെന്നും ദക്ഷിണ കൊറിയന്‍ സംഘം വ്യക്തമാക്കിയിരുന്നു.സൈബർ ആക്രമണം കൂടംകുളം ആണവ നിലയം ആദ്യം നിഷേധിച്ചുവെങ്കിലും പിന്നീട് ഔദ്യോഗികമായി സ്ഥിരീകരിച്ചു. ആണവ നിലയത്തിന്റെ തന്ത്രപ്രധാനമായ കമ്പ്യൂട്ടര്‍ ശൃംഖലയില്‍ കടന്നു കയറാന്‍ ഹാക്കര്‍മാര്‍ക്ക് കഴിഞ്ഞിട്ടില്ലെന്നാണ് ആണവനിലയത്തിന്റെ വിശദീകരണം. 2017 ൽ ലോകത്തെ നടുക്കിയ വാനാക്രൈ റാൻസംവെയർ ആക്രമണത്തിനു പിന്നിലെ പ്രോഗ്രാമിങ് കോഡുകളുടെ  സ്രഷ്ടാക്കളെന്നു കരുതപ്പെടുന്നത് ലസാറസ് സംഘമാണ്. 2014-ല്‍ സോണി പിക്ചേഴ്സിന് നേരെ നടന്ന സൈബര്‍ ആക്രമണത്തിനും പിന്നിലും ഇവരായിരുന്നു. </p>
      <p>തോറിയം ഉപയോഗിച്ചുള്ള ഉൽപാദനമാണ് ഇന്ത്യൻ ആണവനിലയങ്ങളിൽ നടക്കുന്നത്. ഈ സാങ്കേതികതയിൽ ഇന്ത്യ രാജ്യാന്തര തലത്തിൽ മുൻപന്തിയിലുമാണ്. യുറേനിയത്തിൽ നിന്നു മാറി തോറിയം ഉപയോഗിച്ചുള്ള ഊർജോൽപാദനത്തിനു കഴിഞ്ഞ വർഷം മുതൽ ഉത്തര കൊറിയ സാങ്കേതികത തേടുന്നുണ്ട്. ഈ സാഹചര്യത്തിലാണ് കൂടംകുളം ആക്രമണത്തിന്റെ സംശയമുന കിം ജോങ് ഉന്നിന്റെ ഭരണകൂടത്തിനും സൈബർ പട്ടാളത്തിനും നേരേ നീണ്ടത്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/4/Cyber-Attack.jpg"/>
        <figcaption>പ്രതീകാത്മക ചിത്രം</figcaption>
      </figure>
      <p>ഡിട്രാക് ആക്രമണത്തിലൂടെ ഒരു കംപ്യൂട്ടറിന്റെ പൂർണ നിയന്ത്രണം ഏറ്റെടുക്കാൻ കഴിയും. 2018 ൽ എടിഎമ്മുകളിൽ നിന്നു കാർഡ് വിവരങ്ങൾ ചോർത്താൻ ഉപയോഗിച്ച എടിഎം ഡിട്രാക് (ATMDtrack) എന്ന മാൽവെയറിന്റെ വകഭേദമാണ് ഇപ്പോഴത്തെ ഡിട്രാക്. ഒരു മാസത്തിനിടെ ഇന്ത്യയിലെ വിവിധ സാമ്പത്തിക സ്ഥാപനങ്ങളിലും ഗവേഷണ സ്ഥാപനങ്ങളിലും ഡിട്രാക്കിന്റെ സാന്നിധ്യം സ്ഥിരീകരിച്ചിരുന്നു.</p>
      <p>2016 ൽ ഉക്രെയിനിലുണ്ടായ സൈബര്‍ ആക്രമണത്തെ തുടർന്ന് കുറെ സമയത്തേയ്ക്ക് വൈദ്യുതി നിലച്ചിരുന്നു. ഈ സംഭവത്തിന്റെ വെളിച്ചത്തിലായിരുന്നു ഗവേഷണത്തിൽ  അണ്വായുധങ്ങള്‍ നിര്‍മ്മിക്കുന്ന ഇരുപതു രാജ്യങ്ങളിലെ ന്യൂക്ലിയര്‍ കേന്ദ്രങ്ങളില്‍ ഒന്നിനു പോലും സൈബര്‍ ആക്രമണങ്ങളെ നേരിടാനുള്ള സംവിധാനങ്ങളില്ലെന്ന് കണ്ടെത്തിയിരുന്നു . ന്യൂക്ലിയര്‍ മേഖല ഡിജിറ്റല്‍ ആക്രമണങ്ങള്‍ക്ക് വിധേയമാകാമെന്ന് ഗവേഷണങ്ങള്‍ അടിവരയിട്ടു പറയുന്നു. ഇവയുടെ പ്രവര്‍ത്തനത്തിന് വേണ്ടതായ നിര്‍ദേശങ്ങളും പ്രോഗ്രാമുകളും ഓണ്‍ലൈനില്‍ എളുപ്പം ലഭിക്കുന്നുണ്ടെന്ന് 2013 ല്‍ സുരക്ഷാഗവേഷകര്‍ കണ്ടെത്തിയിരുന്നു. ഇതിലൂടെ ആര്‍ക്കും എപ്പോഴും ഇത്തരം കേന്ദ്രങ്ങളെ നിയന്ത്രിക്കാമെന്നുള്ള സ്ഥിതി വന്നുചേരും.</p>
      <p>വരും കാലങ്ങളില്‍ ആണവകേന്ദ്രങ്ങളില്‍ യന്ത്രഭാഗങ്ങളുടെ തകരാറു മൂലമോ ആണവ ഉപകരണങ്ങളുടെ മോഷണമോ കാരണം കൊടിയ നശീകരണ സാധ്യതയാണ് കണക്കാക്കപ്പെടുന്നത്. ഇതുകൂടാതെ ഇന്റര്‍നെറ്റിലൂടെ ഹാക്കേര്‍സിന് നുഴഞ്ഞു കയറാനും വിവരങ്ങള്‍ ചോര്‍ത്താനും എളുപ്പമാണ്. നിലവില്‍ ഇത്തരം കടന്നുകയറ്റങ്ങള്‍ കണ്ടുപിടിക്കാന്‍ മതിയായ സൗകര്യങ്ങളില്ല. അതുകൊണ്ടുതന്നെ ഇന്റര്‍നെറ്റ് ഉപയോഗിക്കാതിരിക്കുക എന്നതിലുപരി സുരക്ഷയേറിയ ഒരു മാര്‍ഗം ഇപ്പോള്‍ നിലവില്‍ ഇല്ല. 2010 ല്‍ ഇറാനിലെ നെയ്തന്‍സ് ആണവനിലയത്തെ തകര്‍ത്തത് സ്റ്റക്‌സ്‌നെറ്റ്  എന്ന വൈറസായിരുന്നു. അമേരിക്കയും ഇസ്രായേലും ചേര്‍ന്ന് വികസിപ്പിച്ചെടുത്തതാണ് ഇതെന്ന് കരുതപ്പെടുന്നു. ഇറാന്റെ യുറേനിയം സമ്പുഷ്ടീകരണത്തിനായി ഉപയോഗിക്കുന്ന ആയിരത്തോളം സെന്‍ട്രിഫ്യൂജ് ഈ മാല്‍വെയര്‍ നശിപ്പിച്ചു.  ഇന്റര്‍നെറ്റുമായി ബന്ധമില്ലാതിരുന്ന ശൃംഖലയിലെ കംപ്യൂട്ടറില്‍ പെന്‍ഡ്രൈവ് വഴിയാണ് സ്റ്റക്‌സ്‌നെറ്റ് പ്രവേശിച്ചത്.</p>
      <p>‘എല്ലാം തുടച്ചുനീക്കാൻ തക്ക നശീകരണ ശേഷിയുള്ളത്’ എന്നാണ് ഡിട്രാക്കിനെ വിദഗ്ധർ വിശേഷിപ്പിക്കുന്നത്. അതിനിടെയാണ് ഞെട്ടിച്ചു കൊണ്ട് ആണവ ശാസ്ത്രജ്‍ഞന്മാർക്കു നേരെയുണ്ടായ ഹാക്കിങ്ങിന്റെ വിവരങ്ങളും പുറത്തുവന്നിരിക്കുന്നത്. ഭാഭ ആറ്റമിക് റിസർച് സെന്റർ മുൻ ഡയറക്ടറും ഇന്ത്യൻ ആണവോർജ കമ്മിഷൻ‍‍ ചെയർമാനുമായ അനിൽ കാക്കോദ്കറുടെ ഇ–മെയിലാണ് ഹാക്ക് ചെയ്യാൻ ശ്രമിച്ചതിലൊന്ന്. ആണവോർജ നിയന്ത്രണ ബോർഡ് ചെയർമാനായ എസ്.എ.ഭരദ്വാജ് ആയിരുന്നു രണ്ടാമത്തെ ലക്ഷ്യം.</p>
      <p>കൂടംകുളം ആണവനിലയത്തിന്‍റെ പ്രവര്‍ത്തനം നിയന്ത്രിക്കുന്ന സുരക്ഷാ പ്രധാന്യമേറിയ കംമ്പ്യൂട്ടറുകൾ പുറമേ നിന്നുള്ള നെറ്റ്‌വർക്കിലൂടെ നിയന്ത്രിക്കാൻ സാധിക്കുന്നതല്ലെന്നും ഓഫിസ് രേഖകൾ സൂക്ഷിച്ചിട്ടുള്ള ബ്രൗസിങ് സംവിധാനമുള്ള കംപ്യൂട്ടറുകളെ വൈറസ് ബാധ സുരക്ഷാവീഴ്ചയായി കാണേണ്ട കാര്യമില്ലെന്നുമാണ് ആണവനിലയത്തിന്റെ നിലപാട്.</p>
      <p><b>English Summary:</b> India Briefs Russia After Reported Cyber-Attack On Kudankulam Plant</p>
    </article>
  </body>
</html>