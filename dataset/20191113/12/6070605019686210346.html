<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/classic-del-desembre-jugara-hores_0_2343365801.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T12:43:51+00:00"/>
    <meta property="og:title" content="El clàssic del 18 de desembre es jugarà a les 20 hores"/>
    <meta property="og:description" content="Malestar en el Reial Madrid perquè tindrà 29 hores menys de descans respecte a l’equip blaugrana"/>
  </head>
  <body>
    <article>
      <h1>El clàssic del 18 de desembre es jugarà a les 20 hores</h1>
      <h2>Malestar en el Reial Madrid perquè tindrà 29 hores menys de descans respecte a l’equip blaugrana</h2>
      <address>
        <time datetime="2019-11-13T12:43:51+00:00">13 Nov 2019, 12:43</time>
      </address>
      <p>El clàssic del Camp Nou entre el Barça i el Reial Madrid ajornat fins al dimecres 18 de desembre ja té hora oficial per disputar-se: es jugarà a les 20 hores. La Lliga ha comunicat aquest dimecres al migdia l’horari de l’enfrontament, previst inicialment en el calendari per al dissabte 26 d’octubre a les 13 hores i que va ser ajornat -a petició de la Lliga i amb el vistiplau de la Federació espanyola de futbol i del govern espanyol- arran de les protestes i les mobilitzacions a Barcelona i Catalunya per la sentència condemnatòria del Procés al Tribunal Suprem.</p>
      <figure>
        <iframe data-src="https://twitter.com/LaLiga/status/1194593442069975040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L’horari oficial, que havia sigut objecte de tota mena d’especulacions, arriba finalment després dels estira-i-arronses que hi va haver entre la Lliga i la Federació espanyola de futbol per la nova data del clàssic. Amb la decisió presa d’ajornar l’enfrontament, el Comitè de Competició va consultar els dos clubs implicats per pactar una nova data. El Reial Madrid i el Barça, que va manifestar públicament des del primer moment que no volia ajornar el partit –també el conseller d’Interior de la Generalitat, Miquel Buch, va afirmar que se’n podia garantir la seguretat–, van apostar pel dimecres 18 de desembre. Una data que en cap moment ha agradat a la Lliga. De fet, el president de l’entitat, Javier Tebas, <a href="https://www.ara.cat/esports/barca/Lliga-Barca-Madrid-Consell-Superior-Esports_0_2331367023.html">medita recórrer-la davant la justícia ordinària i el Consell Superior d’Esports</a>, tot i no voler reclamar mesures cautelars que poguessin afectar la nova data del partit.</p>
      <p>Amb la idea inicial de Tebas d’intercanviar l’ordre dels estadis rebutjada, el màxim dirigent de la Lliga va proposar el 4 o el 7 de desembre com a dates alternatives, ja que creu que el 18 de desembre -dia en què també hi ha jornada de Copa (sense que el Barça o el Madrid hi estiguin implicats) i la semifinal del Mundial de Clubs en què participa el Liverpool- perjudica el rendiment econòmic i l’impacte televisiu que suposa per a la indústria del futbol espanyol el clàssic. De fet, l’horari inicial del partit quan s’havia de jugar el dissabte 26 d’octubre eren les 13 hores, afavorint així els teleoperadors asiàtics amb els drets de retransmissió de la Lliga espanyola.</p>
      <p>Pel que fa a les activitats de protesta per la sentència del Procés, el moviment Tsunami Democràtic ja va donar a entendre a les seves xarxes socials (quan es va fer oficial l’ajornament del clàssic) que prepararan mobilitzacions i accions reivindicatives per al partit del Camp Nou.</p>
      <h3>Nova polèmica pel temps de descans</h3>
      <p>La Lliga també va donar a conèixer ahir els horaris de les jornades que envolten el clàssic. L’equip d’Ernesto Valverde visitarà la Reial Societat el dissabte 14 de desembre a les 16 hores en un duel que correspon a la jornada 17, mentre que el conjunt de Zinédine Zidane visitarà el València el diumenge 15 a les 21 hores. Per tant, els blaugranes tindran gairebé 30 hores més de descans que els blancs abans de la disputa del clàssic, un fet que ha generat malestar en el club blanc. Cal remarcar, però, que abans d’anar a Anoeta el Barça visita l’Inter el dimarts 10, mentre que el Madrid juga a Bruges el dimecres 11.</p>
      <p>La Lliga també va fer públic l’horari del derbi entre el Barça i l’Espanyol, que es jugarà a l’RCDE Stadium el dissabte 4 de gener a les 21 hores.</p>
      <p>
        <a href="https://www.ara.cat/esports/barca/Comite-Competicio-fixa-classic-desembre_0_2330767010.html">El Comitè de Competició fixa el clàssic entre el Barça i el Madrid per al 18 de desembre</a>
      </p>
    </article>
  </body>
</html>