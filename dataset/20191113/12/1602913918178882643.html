<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/au-inceput-atacurile-impotriva-guvernului-orban-nu-e-normal-sa-ti-iei-oamenii-de-la-partid-si-sa-i-muti-intr-o-companie-de-stat-18577683"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T12:08:19+00:00"/>
    <meta property="og:title" content="Au început atacurile împotriva guvernului Orban: ”Nu e normal să-ţi iei oamenii de la partid şi să-i muţi într-o companie de stat”"/>
    <meta property="og:description" content="Purtătorul de cuvânt al PMP Mihai Neamţu a declarat, miercuri, că PNL a dezamăgit, deoarece continuă politizarea de tip PSD, prin numirea oamenilor din partid în funcţii în companiile de stat, făcând referire la Metrorex şi Transelectrica."/>
  </head>
  <body>
    <article>
      <h1>Au început atacurile împotriva guvernului Orban: ”Nu e normal să-ţi iei oamenii de la partid şi să-i muţi într-o companie de stat”</h1>
      <address><time datetime="2019-11-13T12:08:19+00:00">13 Nov 2019, 12:08</time> by <a rel="author" href="https://www.zf.ro/autor/elena-crangasu" target="_blank">Elena Crangasu</a></address>
      <p>Purtătorul de cuvânt al PMP Mihai Neamţu a declarat, miercuri, că PNL a dezamăgit, deoarece continuă politizarea de tip PSD, prin numirea oamenilor din partid în funcţii în companiile de stat, făcând referire la Metrorex şi Transelectrica.</p>
      <p>„Ne trebuie oameni competenţi în structurile statului şi din acest punct de vedere, atragem atenţia chiar şi Guvernului Orban să nu politizeze aceste companii de stat aşa cum a făcut-o PSD. Mesajele care ne-au venit după numirile la Metrorex şi Transelectrica nu sunt chiar încurajatoare, nu este normal din punctul nostru de vedere, să-ţi iei oamenii de la partid şi să-i muţi cu totul, într-o companie de stat, nu e tocmai direcţia cea mai bună”, a afirmat Mihai Neamţu, purtătorul de cuvânt al PMP, miercuri, în cadrul unei conferinţe de presă.</p>
      <p>Neamţu a spus că nu a auzit de directorul provizoriu Metrorex, abia învestit în funcţie de PNL, decât după ce a citit CV-ul său şi recomandă PNL să urmeze sfaturile pe care le dădea PSD-ului, de a numi oameni competenţi la conducere.</p>
      <p>„Este obligatoriu ca în structurile aparatului de stat să avem oameni competenţi, nu oameni politici. Doamna de la Metrorex a terminat Universitatea Atenaeum, eu nu am auzit de ea până am citit CV-ul dânsei. E un pic complicat...ce a făcut doamna de la Metrorex pentru transportul public înainte să vină pe poziţia de director? Iar PMP-ul se opune, nu pentru că nu avem un dialog bun cu colegii de la PNL, ci pentru că nu acceptăm această dublă măsură. Ceri PSD-ului un lucru, să pună oameni valoroşi şi tu nu faci neapărat ceea pe promiţi. Deci e cazul ca şi coelgii de la PNL să fie atenţi, să nu politizeze şi să pună oameni competenţi”, a argumentat el.</p>
      <p>Chestionat dacă această numire în funcţia Metrorex a unei persoane din partid va determina PMP să susţină Guvernul Orban în proiecte următoare, Neamţu a spus că atât timp cât proiectele propuse de PNL vor fi bune, cu siguranţă vor fi susţinute. Totodată, PMP consideră că PNL continuă politizarea pe care o critica în cazul guvernării PSD.</p>
      <p>„Noi nu avem o poziţie pauşală, ne uităm la fiecare proiect în parte. Dacă proiectul este în interesul României şi slujeşte, în primul rând, strategiei noastre, cu siguranţă vom susţine acel proiect. Nimeni nu va critica vreodată depesedizaerea începută de Orban, sunt peste 100 de secretari de stat şi consilieri care au fost daţi afară, după părerea noastră, sunt prea puţini. În acelaşi timp, da, ne dezamăgeşte faptul că politizarea rămâne valabilă, din păcate, pentru anumite companii de stat şi s-a întâmplat la Metrorex, la Transelectrica, şi nu vrem ca acest lucru să se întâmple mai departe”, a conchis acesta.</p>
      <p>După exiprarea mandatului de director general provizoriu al lui Marin Aldea, Consiliul de Administraţie a numit-o pe Mariana Miclauş la conducerea Metrorex începând cu 12 noiembrie. Aceasta s-a ocupay anterior de Serviciul Managementul Finanţărilor Externe, potrivit unui comunicat al companiei.</p>
      <p>Secretariatul General al Guvernului (SGG) a decis să numească alte persoane în Consiliul de Supraveghere (CS) al Transelectrica şi de aceea a cerut completarea ordinii de zi pentru următoarea şedinţă a acţionarilor, a precizat o sursă din compania naţională pentru MEDIAFAX.</p>
    </article>
  </body>
</html>