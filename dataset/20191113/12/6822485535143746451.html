<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822072.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T12:48:00+00:00"/>
    <meta property="og:title" content="جنیدی: نهادهای ذی‌ربط اجرایی درباره مفاسد اقتصادی اطلاع‌رسانی می‌کنند"/>
    <meta property="og:description" content="به گزارش مهر، لعیا جنیدی معاون حقوقی رئیس جمهور در حاشیه نشست امروز (چهارشنبه) هیئت دولت با اشاره به موضوع اظهارات حسن روحانی در یزد درباره بروز فساد در برخی دستگاه‌ها، گفت: اطلاع‌رسانی در این زمینه، وظیفه دولت بوده و به زودی نهادهای زیربط اجرایی گزارشاتی را در اختیار عموم قرار می‌دهند."/>
  </head>
  <body>
    <article>
      <h1>جنیدی: نهادهای ذی‌ربط اجرایی درباره مفاسد اقتصادی اطلاع‌رسانی می‌کنند</h1>
      <address>
        <time datetime="2019-11-13T12:48:00+00:00">13 Nov 2019, 12:48</time>
      </address>
      <p>معاون حقوقی رئیس جمهور گفت: نهادهای ذی‌ربط اجرایی درباره مفاسد اقتصادی اطلاع‌رسانی خواهند کرد.</p>
      <p>به گزارش مهر، لعیا جنیدی معاون حقوقی رئیس جمهور در حاشیه نشست امروز (چهارشنبه) هیئت دولت با اشاره به موضوع اظهارات حسن روحانی در یزد درباره بروز فساد در برخی دستگاه‌ها، گفت: اطلاع‌رسانی در این زمینه، وظیفه دولت بوده و به زودی نهادهای زیربط اجرایی گزارشاتی را در اختیار عموم قرار می‌دهند.</p>
      <p>وی افزود: این فسادها چون جنبه کیفری دارد باید راسا توسط قوه قضائیه پیگیری شده و شخص دادستان به آن ورود کند؛ ولی دولت نیز پیگیری‌های لازم را انجام می‌دهد.</p>
      <p>معاون حقوقی رئیس جمهور تصریح کرد: گزارش‌های مربوط به این فسادها به نهادهای ذی‌ربط اجرایی رفته و دستگاه‌های ذی‌ربط جز به جز اطلاعات را ارائه خواهند کرد و به‌شخصه اظهارنظری در این زمینه نمی‌کنم.</p>
      <p>جنیدی افزود: بخشی از این فسادها در وزارت نفت، بانک مرکزی و وزارت اقتصاد رخ داده که خود این نهادها به ارائه جزئیات خواهند پرداخت ولی این نکته را باید اضافه کنم که پیگیری‌ها از سوی دولت انجام شده است.</p>
      <p>وی درباره اظهارات سخنگوی قوه قضائیه در مورد سخنان رئیس جمهور نیز اظهار داشت: دولت مطابق مصوبه شورای عالی امنیت ملی عمل کرده و در چارچوب آن به نهادهای زیربط اطلاع‌رسانی‌ها انجام گرفته است.</p>
      <p>معاون حقوقی رئیس جمهور اضافه کرد: به شخصه باید پیگیری کنم که دستگاه‌ها چه شکوائیه‌هایی را به قوه قضائیه تقدیم کرده‌اند و جزئیات آن را به اطلاع عموم خواهم رساند.</p>
      <p>جنیدی در پاسخ به سوالی در زمینه واکنش قوه قضائیه به اعلام وجود فساد، گفت: ما تاکنون بازخوردی از قوه قضائیه نداشته‌ایم.</p>
    </article>
  </body>
</html>