<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/13/molbite-za-ubejishte-v-belgiia-pak-na-nivata-ot-2015-g.429467"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T12:16:00+00:00"/>
    <meta property="og:title" content="Молбите за убежище в Белгия пак на нивата от 2015 г."/>
    <meta property="og:description" content="Постоянно се увеличават исканията за убежище от Афганистан и Сирия | Dnes.bg"/>
  </head>
  <body>
    <article>
      <h1>Молбите за убежище в Белгия пак на нивата от 2015 г.</h1>
      <h2>Постоянно се увеличават исканията за убежище от Афганистан и Сирия</h2>
      <address><time datetime="2019-11-13T12:16:00+00:00">13 Nov 2019, 12:16</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Броят на молбите за убежище, подадени през октомври в Белгия, се е върнал до равнището от 2015 г., съобщават местни медии.</p>
      <p>В последните месеци се наблюдава постоянно увеличение в бройката на заявленията за получаване на международна закрила. Основно молби внасят граждани на Афганистан, Сирия и Салвадор, се уточнява в съобщенията.</p>
      <p>Преди четири години, когато кризата с мигрантите бе най-тежка, на месец Белгия приемаше по около 5000 молби за убежище. За последния месец се наблюдава увеличение от 10 процента на броя на внесените искания, пише БТА.</p>
      <p>Медиите съобщават също, че белгийската прокуратура е започнала разследване за престъпление по расови подбуди за причиняването на пожар в бъдещ център за мигранти край границата с Германия и Холандия. Посочва се, че докато сградата е горяла, зяпачи са ръкопляскали.</p>
      <p>Постройката се предвиждаше да приема стотина мигранти, докато чакат решение по молбите им за закрила. Местните власти са настояли за засилено полицейско присъствие около друг подобен център надалеч от изгорялата преди дни сграда.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/10/30/12-migranti-v-hladilen-kamion-v-belgiia-jivi-sa.427993"/>
        <a href="https://www.dnes.bg/world/2019/10/26/promiana-na-marshruta-sled-djunglata-migrantite-otidoha-v-belgiia.427384"/>
      </related>
    </article>
  </body>
</html>