<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231845/"/>
    <meta property="og:site_name" content="Українська правда"/>
    <meta property="article:published_time" content="2019-11-13T12:00:31+00:00"/>
    <meta property="og:title" content="У Зеленського хочуть обговорити кримськотатарську автономію з народом"/>
    <meta property="og:description" content="Представник президента Володимира Зеленського в Криму Антон Кориневич: “Ми повинні вивести це питання на рівень більш широкого дискурсу, щоб суспільство розуміло, що мається на увазі, що немає загроз можливого сепаратизму. Зараз ми бачимо, що суспільство не дуже розуміє, про що йдеться”."/>
  </head>
  <body>
    <article>
      <h1>У Зеленського хочуть обговорити кримськотатарську автономію з народом</h1>
      <address>
        <time datetime="2019-11-13T12:00:31+00:00">13 Nov 2019, 12:00</time>
      </address>
      <p>Питання створення національно-територіальної автономії кримськотатарського народу у складі України необхідно широко обговорити в українському суспільстві.</p>
      <p><b>Джерело:</b> постійний представник президента Володимира Зеленського в Криму Антон Кориневич на брифінгу в Києві, "<a href="https://interfax.com.ua/">Інтерфакс-Україна</a>".</p>
      <p><b>Пряма мова</b>: "Що стосується самого питання можливої ​​автономії, у нас позиція така, що ми повинні вивести це питання на рівень більш широкого дискурсу, щоб суспільство розуміло, що мається на увазі, що <b>немає загроз можливого сепаратизму</b>. Зараз ми бачимо, що суспільство не дуже розуміє, про що йдеться".</p>
      <p><b>Деталі:</b> Кориневич вказав, що в представництві президента знають усі ті законодавчі ініціативи, які не обмежуються запропонованими змінами в розділ 10 Конституції України про Автономну Республіку Крим, а й про корінні народи, про статус кримськотатарського народу.</p>
      <p>"Ми працюємо над цими питаннями", – зазначив він.</p>
      <p>
        <b>Передісторія:</b>
      </p>
      <ul>
        <li>Росія анексувала Автономну республіку Крим у лютому-березні 2014 року. Найбільш відкрито проти анексії на півострові виступають кримські татари.</li>
        <li>Голова Меджлісу кримськотатарського народу Рефат Чубаров неодноразово, <a href="http://www.pravda.com.ua/news/2017/01/20/7132965/">в липні 2016</a>-го й <a href="http://www.pravda.com.ua/news/2017/01/20/7132965/">січні 2017</a> року, закликав експрезидента Петра Порошенка та уряд скликати конституційну комісію для роботи по внесенню змін до розділу 10 Конституції.</li>
        <li>11 травня 2017 року Конституційна комісія створила <a href="https://www.pravda.com.ua/news/2017/05/11/7143561/">робочу групу</a>, яка мала напрацювати пропозиції змін і доповнень до Конституції щодо Автономної Республіки Крим та міста Севастополь.</li>
        <li>16 грудня 2018 року п’ятий президент України <a href="https://www.pravda.com.ua/news/2018/12/16/7201419/">Порошенко заявляв</a>, що готовий внести в Раду пропозицію про поправки до Конституції щодо кримськотатарської автономії.</li>
        <li>9 серпня 2019 року президент Володимир <a href="https://www.pravda.com.ua/news/2019/08/9/7223222/">Зеленський висловив</a> одному з лідерів кримських татар Мустафі Джемілєву готовність скликати конституційну комісію і внести до Верховної Ради законопроект про створення кримськотатарської автономії.</li>
      </ul>
      <p>
        <b>
          <i>Читайте також </i>
          <a href="https://www.pravda.com.ua/articles/2017/11/6/7160868/">
            <i>Ільмі Умеров: Підтримка кримських татар – єдиний шлях повернення Криму Україні</i>
          </a>
        </b>
      </p>
      <p>
        <b>
          <i>
            <a href="https://www.pravda.com.ua/columns/2017/12/21/7166296/">Автономія кримськотатарського народу: посібник для українця</a>
          </i>
        </b>
      </p>
      <p>
        <b>
          <a href="https://www.pravda.com.ua/columns/2019/01/18/7204126/">
            <i>Крим: автономна бомба</i>
          </a>
        </b>
      </p>
      <related>
        <a href="https://www.pravda.com.ua/news/2019/11/12/7231708/"/>
        <a href="https://www.pravda.com.ua/news/2019/11/9/7231440/"/>
        <a href="https://www.pravda.com.ua/news/2019/11/7/7231263/"/>
      </related>
    </article>
  </body>
</html>