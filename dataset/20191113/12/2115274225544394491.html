<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/maltrattamenti_asilo_cariati-6537963/news/2019-11-13/"/>
    <meta property="og:site_name" content="Agi"/>
    <meta property="article:published_time" content="2019-11-13T12:13:00+00:00"/>
    <meta property="og:title" content="Salivano addosso ai bimbi e li picchiavano, in manette due maestre"/>
    <meta property="og:description" content="E' accaduto in un asilo del Cosentino. I bimbi hanno tra i due e i cinque anni. Oltre 50 episodi in meno di un mese"/>
  </head>
  <body>
    <article>
      <h1>Salivano addosso ai bimbi e li picchiavano, in manette due maestre</h1>
      <h2>E' accaduto in un asilo del Cosentino. I bimbi hanno tra i due e i cinque anni. Oltre 50 episodi in meno di un mese</h2>
      <address><time datetime="2019-11-13T12:13:00+00:00">13 Nov 2019, 12:13</time> by <a rel="author">AGI - Agenzia Giornalistica Italia</a></address>
      <p><b>Strattonavano</b> i <b>bambini</b>, tiravano loro i capelli, li trascinavano, li strattonavano e li spintonavano, li <b>picchiavano</b> e, addirittura, <b>salivano loro addosso</b> quando erano per terra. Tutte <b>violenze documentate</b> dai Carabinieri che hanno arrestato <b>due maestre</b> di un <b>asilo di Cariati</b>, nel Cosentino. Le indagini sono state avviate alla fine dello scorso mese di ottobre a seguito di alcune segnalazioni anonime giunte all'Arma.</p>
      <h3>Botte e rimproveri immotivati</h3>
      <p>Gli inquirenti hanno documentato una serie di <b>maltrattamenti di natura fisica e psicologica</b> compiuti dalle due insegnanti nei confronti dei bambini, di età compresa tra i due e i cinque anni, loro affidati. Dalle immagini e dalle conversazioni captate attraverso le <b>videocamere</b> installate nell'aula, sono emerse le violenze nei confronti dei bambini, una ventina, che frequentano l'asilo. Oltre cinquanta in meno di un mese. Le due donne sono state immortalate mentre compiono atti di violenza fisica.</p>
      <p>In due occasioni, le maestre, approfittando del fatto che due bambini erano sdraiati a terra, sarebbero letteralmente <b>salite sulle gambe</b> dei piccoli. E ancora <b>colpi alla testa</b>, anche usando corpi contundenti. Poi c'erano i <b>rimproveri immotivati</b>, spesso accompagnati da ingiurie e minacce, anche di morte, nonché comportamenti oppressivi ed umilianti nei confronti dei bambini.</p>
      <h3>Violenze sistematiche e quotidiane</h3>
      <p>Il ricorso alla violenza era, secondo gli inquirenti, <b>sistematico e quotidiano</b>, tanto che le piccole vittime, vedendo avvicinarsi le insegnanti, si coprivano il volto intimoriti, temendo le percosse.</p>
      <p>Nel corso delle attività di notifica del provvedimento, i militari della stazione di Cariati hanno effettuato anche un accesso ispettivo unitamente ai loro colleghi del Nas e del Nil di Cosenza, riscontrando una serie di irregolarità. All'interno dell'asilo c'erano cibi e bevande scaduti o congelati senza mezzi idonei.</p>
      <p>Una delle due collaboratrici è risultata irregolare poiché non assunta. I militari dell'Arma hanno riscontrato anche la mancanza di documentazione necessaria per svolgere attività lavorative con i minorenni e la mancanza di certificazione sanitari.</p>
      <h3>Multa e sequestro della struttura</h3>
      <p>Sono state elevate sanzioni amministrative per un importo complessivo di 23.600 euro e la <b>struttura è stata sequestrata</b>. Le indagini continueranno per verificare eventuali ulteriori responsabilità, anche alla luce del fatto che sino a questo momento nessuna denuncia è stata presentata alle forze dell'ordine. Le due donne, al termine delle formalita' di rito, sono state trasferite nelle rispettive abitazioni agli arresti domiciliari. </p>
    </article>
  </body>
</html>