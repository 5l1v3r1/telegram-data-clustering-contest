<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822068.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T12:33:00+00:00"/>
    <meta property="og:title" content="آیت‌الله علم‌الهدی: افراد زاویه‌دار در مجلس انقلابی، مهره دشمن خواهند بود/ در حال از دست دادن خودی‌ها هستیم"/>
    <meta property="og:description" content="به گزارش مهر، آیت‌الله سید احمد علم‌الهدی شب گذشته در جمع فعالان فرهنگی و سیاسی مشهد الرضا (ع) که در حسینیه قرآن و عترت برگزار شد، گفت: انقلاب اسلامی ایران از اول یک جهت داشت و آن مبارزه بود. من چندی قبل خدمت مقام معظم رهبری رسیدم و از مشکلاتی که کشور داشت گلایه کردم. ایشان آن‌جا به من گفتند که انقلاب ما با مبارزه آغاز شد و الان هم باید با مبارزه ادامه بدهید. ولی امروز نوع مبارزه فرق می‌کند و متفاوت است. روز اول طرف ما ساواکی و نیروی شاه بود و امروز کار به جایی رسیده است که باید با رسانه‌ها و دستگاه‌های مهم اطلاعاتی دنیا مقابله کنیم."/>
  </head>
  <body>
    <article>
      <h1>آیت‌الله علم‌الهدی: افراد زاویه‌دار در مجلس انقلابی، مهره دشمن خواهند بود/ در حال از دست دادن خودی‌ها هستیم</h1>
      <address>
        <time datetime="2019-11-13T12:33:00+00:00">13 Nov 2019, 12:33</time>
      </address>
      <p>امام جمعه مشهد در جمع فعالان فرهنگی و سیاسی مشهد گفت: اگر در مجلس انقلابی ما کسی با رهبری زاویه‌ داشت، اولین مهره دشمن او خواهد بود.</p>
      <p>به گزارش مهر، آیت‌الله سید احمد علم‌الهدی شب گذشته در جمع فعالان فرهنگی و سیاسی مشهد الرضا (ع) که در حسینیه قرآن و عترت برگزار شد، گفت: انقلاب اسلامی ایران از اول یک جهت داشت و آن مبارزه بود. من چندی قبل خدمت مقام معظم رهبری رسیدم و از مشکلاتی که کشور داشت گلایه کردم. ایشان آن‌جا به من گفتند که انقلاب ما با مبارزه آغاز شد و الان هم باید با مبارزه ادامه بدهید. ولی امروز نوع مبارزه فرق می‌کند و متفاوت است. روز اول طرف ما ساواکی و نیروی شاه بود و امروز کار به جایی رسیده است که باید با رسانه‌ها و دستگاه‌های مهم اطلاعاتی دنیا مقابله کنیم.</p>
      <p>امام جمعه مشهد با اشاره به این‌که امروز در کشور رهبری و ولایت در جریان است و بحث از شخص نیست، بیان کرد: بخشی از مردم با این جریان همراه هستند و دنباله‌رو ایشان هستند. یک جریان دیگر دور ایستاده‌اند و از همان اول هم این بحث را قبول نداشتند که به آن‌ها حرجی نیست. ولی امروز ما درحال از دست دادن خودی‌ها هستیم. خودی بودن به این معنا نیست که تمام و کمال یکدیگر را قبول داشته باشیم، ما اگر بالای ۵۰ درصد با هم تفاهم داشته باشیم، خودی هستیم. نقطه مقابل خودی‌ها، طرف دیگر قضیه غیرخودی‌ها هستند که این‌ها اصلاً ولایت و اندیشه رهبری را قبول ندارند و ولایت را هم نپذیرفته‌اند و صریحاً هم می‌گویند.</p>
      <p>آیت‌الله علم الهدی در ادامه افزود: افرادی داریم که با وجود اینکه اطراف ستون نظام هستند با درجه نسبت به‌رهبری زاویه پیدا می‌کنند، دور هم می‌نشینند و با تز روشن‌فکری در مورد حرف‌های رهبری قضاوت می‌کنند و می‌گویند که نظر ما این است، نباید بگذاریم کسانی که زاویه دارند در نظام به‌جایی برسند.</p>
      <p>امام جمعه مشهد با بیان این‌که افراد زاویه‌دار در مجلس انقلابی مهره دشمن خواهند بود، تصریح کرد: نمایندگی رهبری حکم می‌کند تا از ایشان جلوتر حرکت نکنیم، رهبری در انتخابات مسئله‌ها را پاسخ می‌دهند و مصداق نمی‌آورند. من هم مسئله‌گو هستم. آن چیزی که مهم است، مراقبت و مجاهدت شما دوستان است، به‌هیچ وجه فضا را برای غیرخودی آماده نکنید و در بین خودی‌ها نیز افراد زاویه‌دار با رهبری را قرار ندهید. اگر در مجلس انقلابی ما کسی با رهبری زاویه‌ داشت، اولین مهره دشمن او خواهد بود.</p>
      <p>وی ادامه داد: کشور ما قلعه مستحکمی است و دیوارهای بلندی به‌نام ولایت فقیه دارد، اما دروازه‌گشادی دارد و آن مردم‌سالاری است و انتخابات درِ آن است، دشمن خودش از این در وارد نمی‌شود چون همه او را می‌شناسند. او عواملش را می‌فرستد که همین غیرخودی‌ها هستند.</p>
      <p>آیت‌الله علم‌الهدی در ادامه اظهار کرد: ما نیروی ارزشی در هیچ حوزه‌ای کم نداریم، در مجموع آنچه در استان و در انتخابات داشته‌ایم نیروی برجسته ولایی در مجلس بوده‌اند. مقام معظم رهبری تا به حال چندبار نسبت به موضع‌گیری‌های بعضی نمایندگان استان ابراز علاقه کرده‌اند. این نماینده‌ها شاید ایده‌آل نباشند اما در مجموع بد نبوده‌اند.</p>
      <p>نماینده ولی فقیه در خراسان رضوی بیان کرد: یکی از تهمت‌هایی که به من زده می‌شود، مربوط به اطرافیان و جریانات آن‌هاست. دفتر من فقط نقش منشی‌گری را دارد و هیچ نقشی در تصمیمات بنده ندارد. حتی نامه‌هایی که به دفتر می‌آید را من خودم پاسخ می‌دهم. من ۱۳ سال است که در این شهر امام جمعه هستم، اما یک‌بار مهمانی نرفته‌ام و سر سفره کسی ننشسته‌ام چون عوارض اجتماعی دارد. در این یک دهه که من در مشهد هستم هیچ‌کس از اطراف من و اطرافیانم به جایی نرسیده است.</p>
    </article>
  </body>
</html>