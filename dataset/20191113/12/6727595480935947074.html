<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/supreme-court-order-on-rebel-mlas-proves-bjp-govt-is-illegal-says-congress-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-13T12:30:00+00:00"/>
    <meta property="og:title" content="'കര്‍ണാടക ബി.ജെ.പി സര്‍ക്കാര്‍ നിയമവിരുദ്ധമാണെന്ന് സുപ്രീം കോടതി പ്രഖ്യാപിച്ചിരിക്കുന്നു'; സര്‍ക്കാര്‍ എത്രയും പെട്ടെന്ന് പിരിച്ചുവിടണമെന്ന് കോണ്‍ഗ്രസ്"/>
    <meta property="og:description" content="Congress Karnataka Karnataka Karnataka BJP India ബെംഗളൂരു: കര്‍ണാടകയിലെ 17 വിമത എം.എല്‍.എമാരുടെ അയോഗ്യത ശരിവെച്ച സുപ്രീംകോടതി നടപടിക്ക് പിന്നാലെ കര്‍ണാടകയിലെ ബി.ജെ.പി സര്"/>
  </head>
  <body>
    <article>
      <h1>'കര്‍ണാടക ബി.ജെ.പി സര്‍ക്കാര്‍ നിയമവിരുദ്ധമാണെന്ന് സുപ്രീം കോടതി പ്രഖ്യാപിച്ചിരിക്കുന്നു'; സര്‍ക്കാര്‍ എത്രയും പെട്ടെന്ന് പിരിച്ചുവിടണമെന്ന് കോണ്‍ഗ്രസ്</h1>
      <address><time datetime="2019-11-13T12:30:00+00:00">13 Nov 2019, 12:30</time> by <a rel="author">ന്യൂസ് ഡെസ്‌ക്</a></address>
      <p>ബെംഗളൂരു: കര്‍ണാടകയിലെ 17 വിമത എം.എല്‍.എമാരുടെ അയോഗ്യത ശരിവെച്ച സുപ്രീംകോടതി നടപടിക്ക് പിന്നാലെ കര്‍ണാടകയിലെ ബി.ജെ.പി സര്‍ക്കാര്‍ പിരിച്ചുവിടണമെന്ന ആവശ്യവുമായി കോണ്‍ഗ്രസ്.</p>
      <p>ബി.എസ് യെദ്യൂരപ്പയുടെ നേതൃത്വത്തിലുള്ള ഭാരതീയ ജനതാ പാര്‍ട്ടി (ബി.ജെ.പി) സര്‍ക്കാര്‍ നിയമവിരുദ്ധമാണെന്ന് സുപ്രീം കോടതി തന്നെ പ്രഖ്യാപിച്ചിരിക്കുന്നെന്നും എത്രയും പെട്ടെന്ന് സര്‍ക്കാര്‍ പിരിച്ചുവിടണമെന്നും കര്‍ണാടക കോണ്‍ഗ്രസ് കമ്മിറ്റി അധ്യക്ഷന്‍ ദിനേശ് ഗുണ്ടു റാവു പറഞ്ഞു.</p>
      <p>”കോണ്‍ഗ്രസ്-ജെ.ഡി.എസ് സര്‍ക്കാരില്‍ നിന്ന് കൂറുമാറിയ 17 എം.എല്‍.എമാരെ അയോഗ്യരാക്കിയ നടപടി സുപ്രീം കോടതി ശരിവെച്ചിരിക്കുന്നു. കര്‍ണാടക ബി.ജെ.പി സര്‍ക്കാര്‍ നിയമവിരുദ്ധമായ ഒരു സര്‍ക്കാരാണെന്നും ഇത് തെളിയിക്കുന്നു. ഭരണഘടനാ വിരുദ്ധമായ മാര്‍ഗത്തിലൂടെ ഉണ്ടാക്കിയ സര്‍ക്കാര്‍ എത്രയും പെട്ടെന്ന് പിരിച്ചുവിടണം”- ദിനേശ് ഗുണ്ടു റാവു ട്വീറ്റ് ചെയ്തു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>സുപ്രീംകോടതി വിധിയെ സ്വാഗതം ചെയ്യുന്നെന്നും സഖ്യ സര്‍ക്കാരിനെ അട്ടിമറിക്കുന്നതില്‍ ബി.ജെ.പിയുടെ പങ്ക് വ്യക്തമാണെന്നും അമിത് ഷായുടെ പങ്കും തെളിയിക്കപ്പെട്ടതാണെന്നും റാവു പറഞ്ഞു.</p>
      <p>ബി.ജെ.പിയ്ക്ക് എന്തെങ്കിലും ധാര്‍മ്മികത അവശേഷിക്കുന്നുണ്ടെങ്കില്‍ അയോഗ്യരാക്കപ്പെട്ട ഈ എം.എല്‍.എമാര്‍ക്ക് അവര്‍ ടിക്കറ്റ് നല്‍കരുതെന്നും അദ്ദേഹം ആവശ്യപ്പെട്ടു.</p>
      <figure>
        <iframe data-src="https://twitter.com/dineshgrao/status/1194494443358867456?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ജസ്റ്റിസുമാരായ എന്‍.വി രമണ, സഞ്ജീവ് ഖന്ന, കൃഷ്ണ മുരാരി എന്നിവരടങ്ങിയ ബെഞ്ചായിരുന്നു എം.എല്‍.എമാരുടെ അയോഗ്യതാ നടപടി ശരിവെച്ചത്. എന്നാല്‍ ഉപതെരഞ്ഞെടുപ്പില്‍ എം.എല്‍.എമാര്‍ക്ക് മത്സരിക്കാമെന്നും കോടതി ഉത്തരവില്‍ പറഞ്ഞു.</p>
      <related>
        <a href="https://www.doolnews.com/class-topper-in-all-subjects-madras-student-kills-self-789.html?utm_source=doolnews&amp;utm_medium=related"/>
      </related>
      <figure>
        <iframe data-src="https://twitter.com/dineshgrao/status/1194495363748519936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>17 എം.എല്‍.എമാരെ അയോഗ്യരാക്കിയ നടപടി ശരിവെക്കവെ തന്നെ നിയമസഭാ സ്പീക്കര്‍ കെ.ആര്‍ രമേശ് കുമാറിനെ രൂക്ഷമായി വിമര്‍ശിച്ച് സുപ്രീംകോടതി രംഗത്തെത്തിയിരുന്നു. ഒരുകാരണവശാലും എം.എല്‍.എമാരെ സ്പീക്കര്‍ വിലക്കാന്‍ പാടില്ലെന്നും അതിനുള്ള അധികാരം സ്പീക്കറിനില്ലെന്നുമായിരുന്നു കോടതി നിരീക്ഷിച്ചത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>‘സ്പീക്കര്‍ ഒരു ജുഡീഷ്യല്‍ പദവിയല്ല. ഭരണഘടനാ ചട്ടങ്ങള്‍ക്കെതിരെ സ്പീക്കര്‍ പ്രവര്‍ത്തിക്കുന്ന പ്രവണത ഇപ്പോള്‍ വര്‍ധിച്ചുവരുന്നു. അതുവഴി പൗരന്മാര്‍ക്ക് സ്ഥിരതയുള്ള സര്‍ക്കാരുകള്‍ ലഭിക്കാതെ വരുന്നു.</p>
      <p>രാജി സ്വമനസ്സാലെ ആണോ അല്ലയോ എന്നു മാത്രമാണ് സ്പീക്കര്‍ പരിശോധിക്കേണ്ടത്. അല്ലെങ്കില്‍ അതു സ്വീകരിക്കുക. അതുമാത്രമാണു ചെയ്യേണ്ടത്. ഭരണഘടനാ ധാര്‍മികത രാഷ്ട്രീയ ധാര്‍മികത ഉപയോഗിച്ചു വെച്ചുമാറേണ്ട ഒന്നല്ല.’- എന്നായിരുന്നു കോടതിയുടെ വാക്കുകള്‍.</p>
    </article>
  </body>
</html>