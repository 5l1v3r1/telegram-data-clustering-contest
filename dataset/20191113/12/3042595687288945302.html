<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/frykter-for-forbrukerne/71814406"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T12:47:24+00:00"/>
    <meta property="og:title" content="Frykter for forbrukerne"/>
    <meta property="og:description" content="Forbrukerrådet og Rema 1000 mener at det er forbrukerne som er den tapende part etter at Konkurransetilsynet avdekket store forskjeller i innkjøpspriser mellom dagligvarekjedene."/>
  </head>
  <body>
    <article>
      <h1>Frykter for forbrukerne</h1>
      <h2>Forbrukerrådet og Rema 1000 mener at det er forbrukerne som er den tapende part etter at Konkurransetilsynet avdekket store forskjeller i innkjøpspriser mellom dagligvarekjedene.</h2>
      <address><time datetime="2019-11-13T12:47:24+00:00">13 Nov 2019, 12:47</time> by <a rel="author">Frode Andresen</a></address>
      <p><a href="https://www.dagbladet.no/nyheter/slar-alarm-om-innkjopspriser/71813791">Onsdag slo Konkurransetilsynet alarm om forskjeller i innkjøpspriser </a>mellom dagligvarekjedene Norgesgruppen, Coop og Rema 1000. Noen leverandører gir over 15 prosent billigere varer til Norgesgruppen, viser <a href="https://konkurransetilsynet.no/wp-content/uploads/2019/11/Rapport-om-innkj%C3%B8psbetingelser_2019.pdf">rapporten</a>.</p>
      <p>
        <b>Både forbrukerrådet, Rema 1000 og Coop reagerer på funnet.</b>
      </p>
      <p>Direktør i forbrukerrådet, Inger Lise Blyverket, omtaler Konkurransetilsynets funn som nedslående. Hun uttaler at slike forskjeller skaper en umulig situasjon for mindre aktører.</p>
      <p>- Forbrukerne er den tapende part i dette og ender opp med både høyere pris og dårligere utvalg. Det er viktig at Konkurransetilsynet fortsetter arbeidet for å avdekke om det foreligger lovbrudd, uttaler Blyverket og tilføyer:</p>
      <p>- Dette er uansett fra et forbrukerståsted nedslående resultater som ikke kan aksepteres.</p>
      <h3>- Verre enn vi trodde</h3>
      <p>Konkurransetilsynet kan ikke konkludere med at prisforskjellene har medført at forbrukerne har betalt høyere priser. Rema 1000 mener likevel at norske dagligvarekunder kunne ha fått tilbud om betydelig billigere varer.</p>
      <p>
        <b>- Vi visste at det var forskjeller, men dette var mye verre enn vi trodde, uttaler Rema-direktør Trond Bentestuen.</b>
      </p>
      <p>- Dette er forskjeller som ikke har kommet kundene til gode. Norske dagligvarekunder kunne hatt opptil 15 prosent lavere priser over flere år.</p>
      <p>Videre forventer de en forklaring fra leverandørene.</p>
      <h3>Coop er bekymret</h3>
      <p>Coop er bekymret over utviklingen.</p>
      <p>- Vi var klar over at det var ulike innkjøpsbetingelser mellom kjedene, men på vegne av kundene er vi svært overrasket og sjokkerte over de store forskjellene Konkurransetilsynet avdekker, uttaler kommunikasjonssjef Harald Kristiansen i en e-post til Dagbladet.</p>
      <p>
        <b>Han legger til at Coop støtter alle konkurransefremmende tiltak.</b>
      </p>
      <p>Konkurransetilsynet har kartlagt totalt 16 leverandører og nesten 3000 produkter. Noen leverandører gir over 15 prosent billigere varer til noen av dagligvarekjedene, viser funnene.</p>
      <h3>Norgesgruppen svarer</h3>
      <p>Konkurransetilsynet leser av sin kartlegging at Norgesgruppen gjennomgående får bedre priser enn konkurrentene Coop og Rema 1000, ifølge prosjektleder Sigurd Birkeland.</p>
      <p>
        <b>Norgesgruppen svarer at «rapporten viser at det er viktig med tøffe forhandlinger med sterke leverandører».</b>
      </p>
      <p>- Forhandlingene er avgjørende for å holde matvareprisene nede. Norgesgruppen har, i likhet med de andre kjedene, i lengre tid hatt tett dialog med Konkurransetilsynet om leverandørenes betingelser. Vi vil også i tiden som kommer bidra konstruktivt i Konkurransetilsynets arbeid.</p>
      <h3>Kan være skadelig</h3>
      <p>Konkurransetilsynet igangsatte den omfattende kartleggingen våren 2018 etter dialog med Næringsdepartementet.</p>
      <p>
        <b>- Vi er overrasket over at det er så store prisforskjeller, direktør Lars Sørgård.</b>
      </p>
      <p>Dersom prisforskjellene har medført at forbrukerne har betalt høyere priser, kan det foreligge et brudd på konkurranseloven, opplyste han.</p>
      <p>- Forskjeller i innkjøpspriser kan skade konkurransen. Samtidig kan det også være et helt naturlig resultat av forhandlinger, sa Sørgard.</p>
    </article>
  </body>
</html>