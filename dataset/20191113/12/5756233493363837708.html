<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621344/%D8%A2%D8%AA%D8%B4%E2%80%8C%D8%B3%D9%88%D8%B2%DB%8C-%D8%AF%D8%B1-%D9%87%D8%AA%D9%84-%D8%AE%DB%8C%D8%A7%D8%A8%D8%A7%D9%86-%D9%86%D8%A7%D8%B5%D8%B1%D8%AE%D8%B3%D8%B1%D9%88"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T12:58:00+00:00"/>
    <meta property="og:title" content="آتش‌سوزی در هتل خیابان ناصرخسرو"/>
    <meta property="og:description" content="سخنگوی سازمان آتش‌نشانی از یک مورد آتش‌سوزی در هتلی در خیابان ناصر خسرو خبر داد و گفت: خوشبختانه این حادثه تاکنون تلفات جانی نداشته است."/>
  </head>
  <body>
    <article>
      <h1>آتش‌سوزی در هتل خیابان ناصرخسرو</h1>
      <address>
        <time datetime="2019-11-13T12:58:00+00:00">13 Nov 2019, 12:58</time>
      </address>
      <p>
        <i>سخنگوی سازمان آتش‌نشانی از یک مورد آتش‌سوزی در هتلی در خیابان ناصر خسرو خبر داد و گفت: خوشبختانه این حادثه تاکنون تلفات جانی نداشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>جلال ملکی با بیان اینکه ساعات 11 صبح امروز (22 آبان) یک مورد آتش‌سوزی در مجتمع اقامتی واقع در خیابان ناصر خسرو به سامانه 125 آتش‌نشانی شهرداری تهران گزارش داده شد، اظهار کرد: بلافاصله چهار ایستگاه آتش‌نشانی به همراه نردبان هیدرولیکی، خودروهای تنفسی و تشک نجات به محل آتش‌سوزی اعزام شد.</p>
      <p>وی ادامه داد: این مجتمع اقامتی هتلی سه طبقه است که یک اتاق حدودا 15 متری آتش‌گرفته بود و کاملا حالت شعله‌ور داشت و در حال سرایت به بخش‌های دیگر بود. آتش‌نشانان به طور همزمان با خاموش کردن آتش مشغول جست و جو در اتاق‌ها و طبقات شدند و 20 نفر را به سلامت و بدون آسیب دیدگی از این هتل خارج کردند.</p>
      <p>سخنگوی سازمان آتش‌نشانی در ادامه گفت: خوشبختانه آتش در همان دقایق ابتدایی خاموش شد و درحال حاضر نیروها مشغول لکه‌گیری، ایمن‌سازی و تخلیه دود هستند و تاکنون مصدومیت و تلفات جانی نداشته‌ایم.</p>
      <p>ملکی با اشاره به اینکه روز گذشته نیز یک مورد حادثه آتش‌سوزی با شدت کمتر در یک مجتمع اقامتی داشتیم، تاکید کرد: درخواست ما از مسئولانی که این اماکن عمومی را مدیریت می‌کنند این است که به ایمنی ساختمان‌های خود اهمیت بیشتری بدهند.</p>
    </article>
  </body>
</html>