<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/amku-zobov-yazav-fdm-pripiniti-porushennya-pri-ocinci-mayna-329485_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T12:19:00+00:00"/>
    <meta property="og:title" content="АМКУ зобов'язав ФДМ припинити порушення при оцінці майна"/>
    <meta property="og:description" content="Комітет ще в червні визнав порушення Фондом конкурентного законодавства."/>
  </head>
  <body>
    <article>
      <h1>АМКУ зобов'язав ФДМ припинити порушення при оцінці майна</h1>
      <h2>Комітет ще в червні визнав порушення Фондом конкурентного законодавства.</h2>
      <address>
        <time datetime="2019-11-13T12:19:00+00:00">13 Nov 2019, 12:19</time>
      </address>
      <p>Фонд державного майна (ФДМ) порушив законодавство щодо захисту економічної конкуренції своїми діями по створенню умов для авторизованих електронних майданчиків <b><a href="https://dt.ua/ECONOMICS/rada-priynyala-za-osnovu-zakonoproekt-schodo-likvidaciyi-shem-pri-ocinci-neruhomosti-329359_.html">в сфері оцінки майна</a>. </b>Такий висновок зробили в Антимонопольному комітеті України (АМКУ).</p>
      <p>"Відповідача зобов'язано припинити порушення", – зазначив АМКУ в прес-релізі.</p>
      <p>Зокрема, ФДМ видав наказ про затвердження порядку ведення Єдиної бази даних звітів про оцінку, який суперечить урядовій постанові про проведення оцінки для оподаткування та нарахування і сплати інших обов'язкових платежів, йдеться в повідомленні комітету.</p>
      <p>В АМКУ нагадали, що в червні 2019 року комітет визнав порушення конкурентного законодавства з боку електронних майданчиків про оцінку, однак ФДМ не вжив жодних дій щодо авторизованих їм майданчиків.</p>
      <p>Повідомлялося, що Верховна Рада прийняла за основу компромісний законопроект про ліквідацію схем при оцінці нерухомості (2047-д). Документ у першому читанні підтримали 378 депутатів при необхідних 226.</p>
      <p>Як писав для <b>DT.UA</b> Олександр Лємєнов у статті <a href="https://dt.ua/finances/kvartirne-pitannya-zipsuvalo-yih-296429_.html"><b>"Квартирне питання зіпсувало їх",</b></a> прем'єр Володимир Гройсман і віце-прем'єр Степан Кубів оголосили про наміри розібратися в ситуації з електронними майданчиками, ба більше, визнали існування схеми та засудили її. А потім власноруч прибрали з урядової постанови пункт про безоплатний і безперешкодний доступ до Єдиної бази оцінки, фактично схему легалізувавши. </p>
      <p>У матеріалі Павла Фролова для <b>DT.UA <a href="https://dt.ua/business/yak-povernuti-gluzd-u-prodazhi-neruhomosti-ta-vdoskonaliti-ocinku-mayna-327373_.html">"Як повернути глузд у продажі нерухомості та вдосконалити оцінку майна"</a> </b>зазначається, що"сервіс" пересилання документів від оцінщика до Єдиної бази Фонду держмайна нині приносить пов'язаним приватним компаніям більше 1 млн грн на день, або близько 600 млн грн на рік.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>