<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/bls-30-35-ot-ptekite-da-otivat-za-zaplati-v-bolnitsite-406619.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T12:00:00+00:00"/>
    <meta property="og:title" content="БЛС: 30-35% от пътеките да отиват за заплати в болниците"/>
    <meta property="og:description" content="Лекарският съюз ще настоява да се увеличат цените на близо 220 клинични пътеки"/>
  </head>
  <body>
    <article>
      <h1>БЛС: 30-35% от пътеките да отиват за заплати в болниците</h1>
      <address><time datetime="2019-11-13T12:00:00+00:00">13 Nov 2019, 12:00</time> by <a rel="author">Редактори</a></address>
      <p>30-35% от приходите по клинични пътеки в болниците да бъдат предназначени за заплати на лекарите и медицинските специалисти, работещи в болниците. За това ще настоява Българският лекарски съюз (БЛС) по време на преговорите за Национален рамков договор със НЗОК. Това каза пред журналисти председателят на БЛС д-р Иван Маджаров, цитиран от БТА.</p>
      <p>БЛС ще настоява да се увеличат цените на близо 220 клинични пътеки, но и с поне 10 на сто да се намалят обемите, което означава да се намалят хоспитализациите на година, каза още д-р Маджаров. По думите му не може болниците да бъдат принуждавани да увеличават хоспитализациите, за да набавят средства за заплати на персонала си.</p>
      <p>Необходимо е и да се работи в посока за оптимизиране на болничния престой, каза още той и подчерта, че от свръхдълъг болничен престой преди години сега има диагнози, по които пациентът престоява в лечебното заведение твърде кратко и се изписва недоизлекуван.</p>
      <p>Съсловната организация ще настоява и да отпадне 24-часовото разположение на личните лекари, като това трябва да бъде регламентирано чрез нормативни текстове. Освен това средствата от бюджета на НЗОК за извънболнична помощ трябва да бъдат увеличени с 18 млн. лв., за да се гарантират профилактиката и изследванията на гражданите, допълни още той. БЛС предлага още и да не се санкционират лекарите, ако надвишат броя на талоните за профилактични прегледи.</p>
      <p>Друго искане на БЛС е потребителската такса за деца да бъде изплащана на лекарите по начина, по който се доплаща и таксата за пенсионерите - плащане на 1 лев, а останалата част от държавата.</p>
    </article>
  </body>
</html>