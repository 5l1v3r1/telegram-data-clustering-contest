<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231849/"/>
    <meta property="og:site_name" content="Українська правда"/>
    <meta property="article:published_time" content="2019-11-13T12:10:40+00:00"/>
    <meta property="og:title" content="Під Перемишлем осквернили могили українських військових"/>
    <meta property="og:description" content="Невідомі зловмисники осквернили братську могилу українських військових на цвинтарі у селі Пикуличі під Перемишлем."/>
  </head>
  <body>
    <article>
      <h1>Під Перемишлем осквернили могили українських військових</h1>
      <address>
        <time datetime="2019-11-13T12:10:40+00:00">13 Nov 2019, 12:10</time>
      </address>
      <p>Невідомі зловмисники осквернили братську могилу українських військових на цвинтарі у селі Пикуличі під Перемишлем.</p>
      <p>Про це пише "<a href="https://www.eurointegration.com.ua/news/2019/11/13/7102988/">Європейська правда</a>" з посиланням на <a href="https://wiadomosci.onet.pl/">Onet</a>.</p>
      <p>На українському військовому цвинтарі у Пикуличах спочивають загиблі січові стрільці - в’язні табору для військовополонених УГА і армії УНР, які під час польсько-більшовицької війни 1920 року під проводом Симона Петлюри боролися разом з поляками проти росіян.</p>
      <p>Однак у польських націоналістичних та антиукраїнських колах емоції викликають могили 47 воїнів УПА, які загинули у 1946-1947 роках у Бірчі та Лішній.</p>
      <p>Саме братська могила солдатів УПА була сплюндрована наприкінці жовтня. Невідомі замалювали таблицю білою та червоною фарбою. Зловмисники замалювали надгробки з прізвищами загиблих солдатів, а також викарбувані герби України на хрестах.</p>
      <p>Крім могили воїнів УПА, подібно помалювали ще принаймні одну могилу.</p>
      <p>Журналісти отримали світлини спаплюженої братської могили нібито від особи з націоналістичними поглядами, яка підкреслила, що є "абсолютним противником знищення цвинтарів - радянських, німецьких, українських, будь-яких". Ця особа заявила, що раніше отримала світлини від анонімного джерела.</p>
      <p>12 листопада, після одержання світлин, журналісти зв’язазлися із міською адміністрацією у Перемишлі з метою підтвердження вандалізму. Представник місцевої влади поїхав на цвинтар у Пикуличах, однак не виявив там слідів фарби -  журналістам сказали, що хтось її вже ліквідував.</p>
      <p>Це не перший акт вандалізму та осквернення братської могили на цвинтарі у Пикуличах. </p>
      <p>За попередні роки у Польщі неодноразово невідомі <a href="https://www.eurointegration.com.ua/news/2019/05/10/7096009/">плюндрували і знищували</a> українські місця пам’яті та українські могили. У жодному випадку зловмисників не було затримано або покарано.</p>
      <related>
        <a href="https://www.pravda.com.ua/news/2019/11/13/7231801/"/>
        <a href="https://www.pravda.com.ua/news/2019/11/13/7231791/"/>
        <a href="https://www.pravda.com.ua/news/2019/11/12/7231743/"/>
      </related>
    </article>
  </body>
</html>