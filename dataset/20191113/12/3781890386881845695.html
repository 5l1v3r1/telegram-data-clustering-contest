<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741507"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T12:54:00+00:00"/>
    <meta property="og:title" content="มือถือครองแชมป์สินค้ายอดนิยมในเทศกาล 11.11"/>
    <meta property="og:description" content="ลาซาด้า เผยแคมเปญ   11.11 นักช้อปไทยครองแชมป์ออเดอร์ที่มีมูลค่าสูงที่สุดในภูมิภาค ส่วนแชมป์สินค้าที่ได้รับความนิยมสูงสุดคือมือถือ  ด้านเจดี เซ็นทรัลเผยยอดคำสั่งซื้อสูงขึ้นกว่า 273 % เมื่อเทียบกับเทศกาลเดียวกันในปีที่แล้ว    "/>
  </head>
  <body>
    <article>
      <h1>มือถือครองแชมป์สินค้ายอดนิยมในเทศกาล 11.11</h1>
      <address>
        <time datetime="2019-11-13T12:54:00+00:00">13 Nov 2019, 12:54</time>
      </address>
      <p>
        <b>ลาซาด้า เผยแคมเปญ   11.11 นักช้อปไทยครองแชมป์ออเดอร์ที่มีมูลค่าสูงที่สุดในภูมิภาค ส่วนแชมป์สินค้าที่ได้รับความนิยมสูงสุดคือมือถือ  ด้านเจดี เซ็นทรัลเผยยอดคำสั่งซื้อสูงขึ้นกว่า 273 % เมื่อเทียบกับเทศกาลเดียวกันในปีที่แล้ว    </b>
      </p>
      <p>นายแจ็ค จาง รองประธานเจ้าหน้าที่บริหาร บริษัท ลาซาด้า จำกัด (ประเทศไทย) กล่าวว่า “Lazada 11.11 Biggest One Day Sale วันเดียวได้ทุกดีล ตอกย้ำความเป็นผู้นำอีคอมเมิร์ซอันดับหนึ่งในประเทศไทย ด้วยความสำเร็จในทุกมิติไม่ว่าจะเป็นตัวเลขสถิติผู้ซื้อ ผู้ขาย หรือยอดคำสั่งซื้อที่เติบโตอย่างเป็นประวัติการณ์ สะท้อนถึงความแข็งแกร่งของแพลตฟอร์ม ที่มุ่งมั่นมอบประสบการณ์ช้อปออนไลน์ที่ดีที่สุด  <br/><br/>ทั้งนี้สถิติที่น่าสนใจสำหรับ Lazada 11.11 Biggest One Day Sale วันเดียวได้ทุกดีล พบว่า มือถือยังเป็นสินค้าที่ได้รับความนิยมสูงสุด โดยมียอดขายรวมสูงที่สุดในแคมเปญ 11.11 โดยประเภทสินค้าที่ขายดี 3 อันดับแรก ในแง่ยอดขายรวม ได้แก่ มือถือและแท็บเล็ต, โทรทัศน์ และสินค้าแม่และเด็ก ในขณะที่ประเภทสินค้าที่ขายดี 3 อันดับแรก ในแง่ออเดอร์รวม ได้แก่ ชุดชั้นใน, เสื้อผ้าแฟชั่น และความงาม<br/><br/>นอกจากนี้ยังพบว่าออเดอร์ที่มีมูลค่าสูงที่สุดจากทั่วทั้งภูมิภาคในแคมเปญ 11.11 มาจากนักช้อปไทย โดยออเดอร์นั้นมีมูลค่าสูงกว่า 360,000 บาท  ส่วน 3 จังหวัดที่มีจำนวนนักช้อปสูงที่สุด ได้แก่ กรุงเทพฯ, ชลบุรี และสมุทรปราการช่วงเวลาที่มีออเดอร์พุ่งสูงมากที่สุดระหว่างวันที่ 11 พฤศจิกายน 2562 ได้แก่ ช่วง 00.00 – 00.59 น., 23.00 – 23.59 น. และ 22.00 – 22.59 น.  มีจำนวนผู้ชมลาซาด้า 11.11 ซูเปอร์โชว์ ผ่านไลฟ์บนแอพและทีวีทั่วภูมิภาคมากกว่า 13 ล้านคนและ Guess It! King เกมโชว์ทายราคาก็มียอดการรับชมทั่วภูมิภาคผ่านไลฟ์ฟีเจอร์ของลาซาด้ามากกว่า 1 ล้านวิว เมื่อวันที่ 4 พฤศจิกายนที่ผ่านมา<br/><br/>ส่วนแชมป์แบรนด์ LazMall ขายดีที่สุดบนลาซาด้าประเทศไทย ในแคมเปญ 11.11 ในหมวดโทรศัพท์มือถือคือ Apple  เครื่องใช้ไฟฟ้าในบ้าน คือ Philips  แม่และเด็กคือ Mamypoko  สินค้าไลฟ์สไตล์คือ Winner Furniture สุขภาพและความงามคือL’Oreal Paris  และแฟชั่นคือ Sabina<br/><br/>ด้านนางสาว รวิศรา  จิราธิวัฒน์ ประธานบริหารฝ่ายการตลาด เจดี เซ็นทรัล (JD CENTRAL) ผู้นำด้านเทคโนโลยีอีคอมเมิร์ซและธุรกิจค้าปลีกในประเทศไทย   กล่าวว่า จากแคมเปญอยากได้ต้องได้ JD CENTRAL MOST WANTED SHOPPING FEST  ในเทศกาลช้อปปิ้งออนไลน์ 11.11 พบว่าเจดี เซ็นทรัล มียอดคำสั่งซื้อที่เติบโตสูงขึ้นกว่า 273% เมื่อเทียบกับเทศกาลเดียวกันในปีที่แล้ว   โดยแบรนด์ที่ได้รับยอดคำสั่งซื้อสูงสุดได้แก่ แบรนด์ Xiaomi, Foremost และ Coca Cola ตามลำดับ  ซึ่งกลุ่มอาหารและเครื่องดื่ม (Food &amp; Beverage) ยืนหนึ่งเป็นกลุ่มสินค้าที่มียอดคำสั่งซื้อสูงสุด ตามด้วยกลุ่มสินค้าแม่และเด็ก (Mom &amp; Baby) และกลุ่มสินค้าสุขภาพและความงาม (Health &amp; Beauty) โดยมีผู้เข้าชมแพลตฟอร์มสูงขึ้นกว่า 230 % เมื่อเทียบกับช่วงเวลาปกติ และนักช้อปออนไลน์จะใช้เวลาโดยเฉลี่ยกว่า 10 กว่านาทีบนแพลตฟอร์มเจดีเซ็นทรัล</p>
      <figure>
        <img src="https://www.dailynews.co.th/admin/upload/20191113/news_oVKXycrIKV200940_533.jpg?v=20191114165?v=2317"/>
      </figure>
      <p>“จากสถิติที่เกิดขึ้นทำให้เห็นว่า ลูกค้าชาวไทยได้ให้ความสำคัญกับคุณภาพ และบริการของแพลตฟอร์มและสินค้ามากขึ้น ต้องการความสะดวกสบายจากขนส่งที่รวดเร็วและมีประสิทธิภาพซึ่งตรงกับจุดเด่น และทิศทางของเจดีเซ็นทรัล คณะผู้บริหารและพนักงานของเจดีเซ็นทรัลทุกคนรู้สึกยินดีเป็นอย่างมากที่ได้รับการตอบรับจากนักช้อปออนไลน์ชาวไทยอย่างล้นหลาม เราขอให้คำมั่นสัญญาว่าจะมุ่งมั่น พัฒนา และยกระดับอุตสาหกรรมอีคอมเมิร์ซในประเทศไทยด้วยการนำเสนอสินค้าดี มีคุณภาพ และเป็นแพลตฟอร์มที่ให้บริการอย่างจริงใจแก่นักช้อปชาวไทยอย่างไม่หยุดยั้ง”  <br/> <br/> </p>
    </article>
  </body>
</html>