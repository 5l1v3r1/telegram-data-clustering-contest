<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/society/frontex-katagrafei-meiosi-prosfygikon-roon-sta-nisia-ton-oktovrio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T12:53:52+00:00"/>
    <meta property="og:title" content="Frontex : Καταγράφει μείωση προσφυγικών ροών στα νησιά τον Οκτώβριο"/>
    <meta property="og:description" content="Μείωση των μεταναστευτικών ροών στα ελληνικά νησιά του ανατολικού Αιγαίου κατά 18% κατέγραψε η Frontex για τον Οκτώβριο"/>
  </head>
  <body>
    <article>
      <h1>Frontex : Καταγράφει μείωση προσφυγικών ροών στα νησιά τον Οκτώβριο</h1>
      <h2>Μείωση των μεταναστευτικών ροών στα ελληνικά νησιά του ανατολικού Αιγαίου κατά 18% κατέγραψε η Frontex για τον Οκτώβριο</h2>
      <address><time datetime="2019-11-13T12:53:52+00:00">13 Nov 2019, 12:53</time> by <a rel="author">ΤοΒΗΜΑ Team</a></address>
      <p>Μείωση των μεταναστευτικών ροών στα ελληνικά νησιά του ανατολικού Αιγαίου κατά 18% κατέγραψε η Frontex για τον Οκτώβριο, σύμφωνα με σχετική ανακοίνωση. Σύμφωνα με τα ίδια στοιχεία, η εν λόγω μείωση ήταν και ο βασικός λόγος που μειώθηκαν συνολικά οι παράνομες διελεύσεις στα ευρωπαϊκά σύνορα κατά 17% σε σχέση με τον προηγούμενο μήνα, φτάνοντας τις 16.800 αφίξεις.</p>
      <p>Το σύνολο των αφίξεων για όλες τις μεταναστευτικές οδούς για τους πρώτους 10 μήνες του 2019 ήταν κατά 16% λιγότερες φτάνοντας τις 107.900.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <h3>Μείωση 18% στις αφίξεις τον Οκτώβριο</h3>
      <p>Σύμφωνα με την Frontex, παρόλο που ο αριθμός των μεταναστών που παίρνουν τη μεταναστευτική οδό της ανατολικής Μεσογείου (ελληνικά νησιά) μειώθηκε τον Οκτώβριο σε σχεδόν 10.800 αφίξεις ή κατά 18% (χωρίς να λαμβάνεται υπόψη η Κύπρος), παραμένει η πιο δημοφιλής διαδρομή καταγράφοντας τα δύο τρίτα όλων των παράνομων διελεύσεων στην ΕΕ.</p>
      <p>Επιπλέον, σημειώνεται πως παρά τη μείωση, η οποία οφείλεται κυρίως στις κακές καιρικές συνθήκες, ο συνολικός αριθμός των αφίξεων στα ελληνικά νησιά και το Αιγαίο το πρώτο δεκάμηνο του 2019 αυξήθηκε κατά 31% σε σχέση με την ίδια περίοδο πέρυσι φτάνοντας τις 63.000. Το μεγαλύτερο ποσοστό των μεταναστών που εντοπίστηκαν σε αυτή τη διαδρομή ήταν Αφγανοί (ένας στους τρεις), ενώ οι Σύροι αποτελούσαν το ένα τέταρτο του συνόλου.</p>
      <p>Στη διαδρομή της Δυτικής Μεσογείου, σύμφωνα με την Frontex, ο αριθμός των διελεύσεων παράτυπων μεταναστών αυξήθηκε κατά 8% από τον προηγούμενο μήνα σε λίγο παραπάνω από 3.000 αφίξεις. Το σύνολο για την περίοδο Ιανουαρίου-Οκτωβρίου ανήλθε σε λιγότερο από 21.200, στο ήμισυ σχεδόν σε σχέση με την ίδια περίοδο του περασμένου έτους. Μαροκινοί και Αλγερινοί αντιπροσώπευαν το μεγαλύτερο αριθμό ανιχνευθέντων μεταναστών στην διαδρομή αυτή.</p>
      <p>Ο αριθμός των μεταναστών που διήλθαν από την Κεντρική Μεσόγειο τον Οκτώβριο ανήλθε στους 2.050, καταγράφοντας μείωση κατά 27% σε σχέση με τον προηγούμενο μήνα και 45% σε σχέση με την ίδια περίοδο πέρυσι (11.900 για την περίοδο Ιανουαρίου-Οκτωβρίου).</p>
      <p>Μετανάστες από την Τυνησία, το Σουδάν, την Ακτή Ελεφαντοστού και το Πακιστάν είναι αυτοί που εντοπίστηκαν περισσότερο σε αυτή τη διαδρομή μέχρι τώρα.</p>
      <p>Τέλος, όπως κατέγραψε η Frontex, περίπου 500 ανιχνεύσεις καταγράφηκαν στη διαδρομή των Δυτικών Βαλκανίων τον Οκτώβριο. Το σύνολο για τους πρώτους δέκα μήνες έφτασε τις 8.400, 82% πάνω σε σχέση με το προηγούμενο έτος. Οι υπήκοοι του Αφγανιστάν αντιπροσώπευαν περισσότερους από τους μισούς μετανάστες που εντοπίστηκαν σε αυτή τη διαδρομή.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>