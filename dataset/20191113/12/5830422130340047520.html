<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140654/%D9%85%D8%AF%DB%8C%D8%B1-%D8%B9%D8%A7%D9%85%D9%84-%D8%A8%D9%88%D8%B1%D8%B3-%DA%A9%D8%A7%D9%84%D8%A7-%D8%A8%D8%B1%D8%A7%DB%8C-%D8%AA%D8%A7%D9%85%DB%8C%D9%86-%D9%86%DB%8C%D8%A7%D8%B2%D9%87%D8%A7%DB%8C-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B5%D9%86%D8%B9%D8%AA-%D8%A8%D9%88%D8%B1%D8%B3-%DB%B3-%D8%B1%D8%A7%D9%87%DA%A9%D8%A7%D8%B1-%D8%AF%D8%A7%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-13T12:24:00+00:00"/>
    <meta property="og:title" content="مدیر عامل بورس کالا برای تامین نیازهای بزرگترین صنعت بورس ۳ راهکار داد"/>
    <meta property="og:description" content="مدیرعامل بورس کالا با اشاره به اصلی ترین کارکردهای بورس های کالایی ، سه راهکار برای تامین نیازهای بازار پتروشیمی و بزرگترین صنعت بورس پیشنهاد کرد ."/>
  </head>
  <body>
    <article>
      <h1>مدیر عامل بورس کالا برای تامین نیازهای بزرگترین صنعت بورس ۳ راهکار داد</h1>
      <address>
        <time datetime="2019-11-13T12:24:00+00:00">13 Nov 2019, 12:24</time>
      </address>
      <p>
        <i>مدیرعامل بورس کالا با اشاره به اصلی ترین کارکردهای بورس های کالایی ، سه راهکار برای تامین نیازهای بازار پتروشیمی و بزرگترین صنعت بورس پیشنهاد کرد .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، حامد سلطانی نژاد در گردهمایی مدیران عامل شرکت های پتروشیمی درخصوص کارکردهای بورس های کالایی گفت: کشف منصفانه قیمت، مدیریت ریسک نوسان قیمت، تسهیل تامین مالی، تسهیل مبادلات فیزیکی، تنظیم بازار، انتشار اطلاعات بازار و تضمین اجرای تعهدات از اصلی ترین کارکردهای بورس های کالایی است.</p>
      <p>وی درخصوص ابزارهای مالی بورس کالا که مورد نیاز صنعت پتروشیمی هستند، گفت: قراردادهای بلندمدت در بورس کالا شامل کشف پریمیوم و تسویه چند مرحله ای بوده و ابزارهای تامین مالی نیز اوراق خرید دین کالایی، قرارداد سلف و سلف موازی استاندارد را شامل می شود. تسویه چند مرحله ای امکان برنامه ریزی بلندمدت برای صنایع بالادستی و پایین دستی را فراهم می کند و موجب رفع نگرانی صنایع پایین دستی در خصوص امکان تامین مواد اولیه مورد نیاز در آینده و رفع نگرانی شرکت های تولیدی در خصوص امکان فروش محصول خود در آینده می شود.</p>
      <p>این مقام مسئول ادامه داد: این قرارداد امکان تأمین مالی سرمایه در گردش شرکت های تولیدی، امکان برنامه ریزی تولید متناسب با فروش برای شرکت های تولیدی، اطمینان از تأمین مواد اولیه برای صنایع پایین دستی، پوشش ریسک نوسانات قیمت کالا و امکان برنامه ریزی تولید و فروش برای صنایع بالادستی را فراهم می کند.</p>
      <p>سلطانی نژاد در معرفی اوراق سلف موازی استاندارد نیز گفت: این قرارداد امکان تامین مالی بلند مدت صنایع بالادستی از طریق بازار سرمایه را فراهم می کند و سود تضمین شده را برای سرمایه گذاران و فعالان بازارهای مالی در پی دارد. گواهی سپرده کالایی، قراردادهای آتی و اختیار معامله و صندوق های کالایی زنجیره ابزارهای نوین مالی در بورس کالا هستند که هر یک می تواند بخشی از نیاز فعالان صنعت پتروشیمی را برآورده کنند. امید می رود در آینده نزدیک شاهد استقبال ویژه شرکت های پتروشیمی از ابزارهای مالی باشیم.</p>
      <p>وی با ارائه سه پیشنهاد گفت: قراردادهای بلند مدت به منظور بهبود برنامه ریزی فروش و تامین کالا برای آینده، فروش اعتباری و انتشار اوراق خرید دین کالایی به منظور تامین مالی خریدار و عرضه کننده و قرارداد سلف و سلف موازی استاندارد نیز به منظور تامین مالی عرضه کننده می تواند در بازار پتروشیمی مورد استفاده قرار گیرد و نیازهای فعالان این بازار را تامین کند.</p>
      <p>انتهای پیام</p>
    </article>
  </body>
</html>