<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/13/Kaos-og-%C3%B8deleggelser-i-Venezia-20384752.ece"/>
    <meta property="og:site_name" content="adressa.no"/>
    <meta property="article:published_time" content="2019-11-13T12:34:19+00:00"/>
    <meta property="og:title" content="Kaos og ødeleggelser i Venezia"/>
    <meta property="og:description" content="Venezia våknet onsdag til marerittlignende scener, med en tidevannsbølge byen ikke har sett maken til på 53 år."/>
  </head>
  <body>
    <article>
      <h1>Kaos og ødeleggelser i Venezia</h1>
      <address><time datetime="2019-11-13T12:34:19+00:00">13 Nov 2019, 12:34</time> by <a rel="author">NTB</a></address>
      <p>Venezia våknet onsdag til marerittlignende scener, med en tidevannsbølge byen ikke har sett maken til på 53 år.</p>
      <aside><a href="https://www.adressa.no/nyheter/utenriks/2019/11/13/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/13/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/13/javascript:void(0);">Del denne artikkelen på e-post</a></aside>
      <p>Gondoler og småbåter var blitt feid opp på kaiene, og turister med vadestøvler til langt opp på låret prøve å redde kofferter fra vannmassene. Kirker, kjellere, museer og sårbare fundamenter på uerstattelige bygninger hadde vann nesten to meter over normalnivå.</p>
      <p>– Byen er i knestående. Ødeleggelsene er omfattende, lød det illevarslende på RAI, Italias nasjonale kringkaster. Presidenten i Veneto-regionen, Luca Zaia, sa at 80 prosent av Venezia sto under vann og at skadene var utenfor fatteevne.</p>
      <p>
        <b>LES OGSÅ: <a href="https://www.adressa.no/nyheter/utenriks/2019/08/26/Norske-turister-b%C3%B8telagt-for-nattbading-i-Venezia-19786063.ece">Norske turister bøtelagt for nattbading i Venezia</a></b>
      </p>
      <h3>Kjempeprosjekt</h3>
      <p>Butikk- og restauranteiere på Markusplassen og på breddene langs Canal Grande raser mot «korrupte» politikere som ennå ikke har klart å få på plass den mye omtalte og for lengst påbegynte flomskjermen (MOSE), et sinnrikt og gigantisk system av 78 store porter som skal reise seg fra bunnen av lagunen og stenge det voksende tidevannet ute.</p>
      <figure>
        <img src="https://www.adressa.no/incoming/article20384756.ece/j2td09/BINARY/w980/IirZN-C4XlI.jpg"/>
        <figcaption>En mann tar bilde av Markuskirken i Venezia mens flomvannet når ham nesten til hoften. Vannstanden på Markusplassen ble målt til 1,87 meter natt til onsdag. Oversvømmelsene skyldes storm og mye nedbør.  Foto: AP / NTB scanpix</figcaption>
      </figure>
      <p> </p>
      <p>Prosjektet ble påbegynt i 2003, men er rammet av en enorm kostnadssprekk, korrupsjonsskandaler og forsinkelser. Nå frykter ingeniørene at deler av anlegget har rustet fast og er ubrukelig. Foreløpig er regningen på seks milliarder euro.</p>
      <p>Onsdag formiddag strevet gondolierer og taxibåteiere med å komme til i de trange smugene og kanalene for å tømme farkostene sine for flytende søppel og kloakkinfisert vann.</p>
      <h3>Acqua alta</h3>
      <p>Det er bare én gang tidligere i moderne tid at vannstanden (acqua alta) har vært så høy i den italienske byen, og det var i november i 1966. Den gang steg vannet 1,94 meter. Tirsdag var vannstanden 1,87 meter.</p>
      <p>
        <b>LES OGSÅ: <a href="https://www.adressa.no/reise/-Na-blir-det-enda-dyrere-a-besoke-Venezia-12904b.html">Nå blir det enda dyrere å besøke Venezia</a></b>
      </p>
      <p>Borgermester Luigi Brugnaro i Venezia sier at han kommer til å erklære unntakstilstand, og da blir alle skoler holdt stengt. Brugnaro kaller det en «krise» og ber regjeringen om hjelp til å dekke kostnadene som vil påløpe som følge av oversvømmelsen.</p>
      <p>– Vi må hjelpe hverandre. Vi må stå samlet for å møte denne situasjonen, som er et resultat av klimaendringene, sier borgermesteren.</p>
      <figure>
        <img src="https://www.adressa.no/incoming/article20384810.ece/uddwcc/BINARY/w980/xhifqfGkFWg.jpg"/>
        <figcaption>En butikkeier ved Markusplassen i Venezia forsøker å stenge flomvannet ute.  Foto: AP / NTB scanpix</figcaption>
      </figure>
      <p> </p>
      <p>Storm og kraftige regnskyll i tillegg til høyt tidevann førte til at den kjente Markusplassen så ut som en innsjø, dekket av over halvannen meter vann da nivået var på det høyeste sent tirsdag kveld. Plassen har selv i normale tider liten klaring til vannet i lagunen og er ofte det første stedet som merker tidevannet.</p>
      <h3>Fosset fram</h3>
      <p>Vannet flommet blant annet inn i inngangspartiet til den berømte Markuskirken.</p>
      <p>En talsmann for kirkerådet sier at kun fem ganger tidligere i kirkens lange historie, byggingen startet i år 828, har den vært utsatt for så omfattende vannmasser. Og tre av disse oversvømmelsene har skjedd de siste 20 årene, noe talsmannen finner ytterst bekymringsfullt.</p>
      <figure>
        <img src="https://www.adressa.no/incoming/article20384821.ece/nvf542/BINARY/w980/3wk54G8C8Zc.jpg"/>
        <figcaption>Gondoler og vanntaxibåter ble feid opp på land av det voldsomme trykket fra tidevannet.  Foto: AP/NTB scanpix</figcaption>
      </figure>
      <p> </p>
      <p>Også andre deler av Italia fikk kjenne på værgudenes vrede tirsdag. I en rekke byer sør i landet, som Taranto, Brindisi og Matera holdt skoler stengt på grunn av ekstremværet. Det samme skjedde i flere byer på Sicilia.</p>
    </article>
  </body>
</html>