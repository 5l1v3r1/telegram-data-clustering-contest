<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822073.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T12:50:00+00:00"/>
    <meta property="og:title" content="فارسی نهمین زبان اینترنت"/>
    <meta property="og:description" content="به گزارش الف به نقل از معاونت علمی و فناوری ریاست جمهوری، سورنا ستاری معاون علمی و فناوری گفت: «شنزن» شهری نوآور و هوشمند به شمار می‌رود. در ایران نیز ما به دنبال توسعه نوآوری هستیم و در این مسیر قرار گرفته ایم و به مدد نیروی جوان و خلاق در کشورمان رشد نوآوری هر روز در حال گسترش است."/>
  </head>
  <body>
    <article>
      <h1>فارسی نهمین زبان اینترنت</h1>
      <address>
        <time datetime="2019-11-13T12:50:00+00:00">13 Nov 2019, 12:50</time>
      </address>
      <p>معاون علمی و فناوری رئیس جمهوری گفت: ۹۰ درصد از ایرانیان کاربر اینترنت هستند و می توانیم ادعا کنیم که نیمی از کاربران اینترنت خاورمیانه ایرانی هستند و همین موضوع خود باعث شده است که زبان فارسی به نهمین زبان موجود در اینترنت تبدیل شود.</p>
      <p>به گزارش الف به نقل از معاونت علمی و فناوری ریاست جمهوری، سورنا ستاری معاون علمی و فناوری گفت: «شنزن» شهری نوآور و هوشمند به شمار می‌رود. در ایران نیز ما به دنبال توسعه نوآوری هستیم و در این مسیر قرار گرفته ایم و به مدد نیروی جوان و خلاق در کشورمان رشد نوآوری هر روز در حال گسترش است.</p>
      <p>معاون علمی و فناوری با بیان اینکه ایران امروز تبدیل به کشوری نوآور شده است، ادامه داد: از ۸۰ میلیون جمعیت ایران، ۳۳ میلیون آن را جوانان ۲۰ تا ۴۰ سال تشکیل می دهد که اساس ایجاد تحول و نوآوری هستند. ۵ میلیون دانشجو نیز بخش دیگری از ظرفیت ما در این حوزه است. همچنین ۹۰ درصد از ایرانیان کاربر اینترنت هستند.</p>
      <p>ستاری بیان کرد: بنابراین می توانیم ادعا کنیم که نیمی از کاربران اینترنت خاورمیانه ایرانی هستند و همین موضوع خود باعث شده است که زبان فارسی به نهمین زبان موجود در اینترنت تبدیل شود.</p>
      <p>
        <b>تحریم‌ها توان تولید داخل را تقویت کرد</b>
      </p>
      <p>رئیس بنیاد ملی نخبگان با اشاره به وضعیت فناوری نانو، زیست فناوری و فناوری اطلاعات در کشورمان گفت: تحریم ها باعث تقویت توان تولید داخل در ایران شده است به گونه ای که اکنون ۹۸ درصد داروهای ما ساخت داخل است. همچنین بزرگترین استارتاپ های خاورمیانه در برخی حوزه ها ایرانی است.</p>
      <p>ستاری به همراهی شرکت های دانش بنیان در این سفر اشاره و بیان کرد: این شرکت های دانش بنیان در دو نشست تجاری و فناوری حاضر می شوند. نشست نخست در شهر شانگهای روز گذشته برگزار شد و فردا نیز دومین نشست در شهر شنزن برگزار می شود تا زمینه برای یافتن شریک تجاری و سرمایه گذار فراهم شود.</p>
      <p>معاون علمی و فناوری روابط علمی کشورها را مستقل از سیاست دانست و گفت: ارتباط و همکاری در حوزه فناوری به تعامل افراد و مدیران شرکت ها با یکدیگر بستگی دارد و موضوعی فراتر از روابط میان کشورها است. دولت ها تنها باید در ایجاد زیرساخت ها و تقویت آن کمک کنند.</p>
      <p>
        <b>«شنزن» می تواند خواهر خوانده برخی شهرهای ایران باشد</b>
      </p>
      <p>ستاری همچنین گفت: «شنزن» می تواند خواهر خوانده برخی شهرهای ایران باشد. توسعه فناورانه چین قابل الگوبرداری برای ما است. زیرا ایران نیز با توسعه زیست بوم نوآوری و فناوری رهایی از اقتصاد نفتی را دنبال می کند. به گونه ای که به زودی شرکت های نفتی و فولاد توسط شرکت های فناور کنار زده می شوند و سهم قابل توجهی را در اقتصاد به خود اختصاص می دهند.</p>
      <p>به گفته معاون علمی و فناوری، در این سفر فرصت تقویت روابط و همکاری ها میان شرکت های فناور دو کشور و تعریف پروژه های علمی و فناوری مشترک دنبال می شود.</p>
    </article>
  </body>
</html>