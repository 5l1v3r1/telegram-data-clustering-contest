<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639770/%D9%82%D8%B7%D8%A7%D8%B1-%DA%AF%D8%B1%D8%AF%D8%B4%DA%AF%D8%B1%DB%8C-%DA%A9%D9%88%DB%8C%D8%B1-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:25:00+00:00"/>
    <meta property="og:title" content="قطار گردشگری کویر راه‌اندازی شد"/>
    <meta property="og:description" content="معاون اجرایی شرکت حمل و نقل ریلی رجا گفت: در راستای توسعه صنعت گردشگری، قطار گردشگری کویر (تهران-کاشان) راه‌اندازی شد."/>
  </head>
  <body>
    <article>
      <h1>
        <a href="https://www.bultannews.com/fa/news/639770/%D9%82%D8%B7%D8%A7%D8%B1-%DA%AF%D8%B1%D8%AF%D8%B4%DA%AF%D8%B1%DB%8C-%DA%A9%D9%88%DB%8C%D8%B1-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D8%B4%D8%AF">قطار گردشگری کویر راه‌اندازی شد</a>
      </h1>
      <h2>معاون اجرایی شرکت حمل و نقل ریلی رجا گفت: در راستای توسعه صنعت گردشگری، قطار گردشگری کویر (تهران-کاشان) راه‌اندازی شد.</h2>
      <address><time datetime="2019-11-13T12:25:00+00:00">13 Nov 2019, 12:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رضا عصاری اعلام کرد: این <b>قطار برنامه‌ای</b> یک روزه، هر هفته پنجشنبه حرکت کرده که آغاز این حرکت از ۲۳ آبان ماه ۱۳۹۸ ساعت ۶:۲۰ از تهران بوده و حدود ساعت ۲۲ به ایستگاه راه‌آهن تهران مراجعت می‌کند.</p>
      <p>وی در خصوص برنامه‌های این قطار گردشگری گفت: مسافران این قطار در قالب دو گروه گردشگری و <b>طبیعت گردی</b> سفر خود را از ایستگاه کاشان آغاز می‌کنند که گروه اول با اتوبوس به سمت شهر نوش آباد جهت بازدید از شهر زیر زمینی اویی حرکت کرده و در ادامه از مسجد جامع و مناره سلجوقی همچنین کویر ابوزید آباد بازدید می‌کنند.</p>
      <p>عصاری اظهار داشت: گروه دوم نیز بعد از بازدید خانه‌های تاریخی (بروجردی‌ها- طباطبایی‌ها)، باغ فین به کویر ابوزید آباد خواهند رفت.</p>
      <p>معاون اجرایی شرکت رجا با بیان اینکه در این برنامه گردشگری، راهنمای تور مجرب و رسمی میراث فرهنگی به توضیحات در اماکن گردشگری می‌پردازد، افزود: متقاضیان با پرداخت مبلغ ۲ میلیون و ۵۹۵ هزار ریال علاوه بر هزینه‌های بلیت رفت و برگشت قطار، اتوبوس و ...، از خدمات دیگری همچون پذیرایی صبحانه، نهار، شام و میان وعده همچنین بیمه مسافرتی گروهی و انفرادی برخوردار می‌شوند.</p>
      <p>عصاری در خصوص نحوه خرید بلیت این قطار گفت: متقاضیان سفر با قطار گردشگری کویر می‌توانند علاوه بر سایت رجا (www.raja.ir)، از طریق سایر روش‌های فروش (تلفن ۱۵۳۹، نمایندگی‌های مجاز فروش و وب سرویس‌ها) برای تهیه بلیت اقدام کنند.</p>
    </article>
  </body>
</html>