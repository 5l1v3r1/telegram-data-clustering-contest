<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-ukrayini-hochut-skasuvati-obov-yazkoviy-prizov-v-armiyu-vereschuk-329484_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T12:57:00+00:00"/>
    <meta property="og:title" content="Обов'язковий призов в армію можуть скоротити — Верещук"/>
    <meta property="og:description" content="Скорочення призову пов'язане зі збільшенням професійної армії."/>
  </head>
  <body>
    <article>
      <h1>Обов'язковий призов в армію можуть скоротити — Верещук</h1>
      <h2>Скорочення призову пов'язане зі збільшенням професійної армії.</h2>
      <address>
        <time datetime="2019-11-13T12:57:00+00:00">13 Nov 2019, 12:57</time>
      </address>
      <p>Скасування обов'язкового призову в армію дозволить Україні створити професійні <b><a href="https://dt.ua/UKRAINE/u-minoboroni-ozvuchili-skilki-rozrahovuyut-otrimati-vid-ssha-u-2020-roci-329276_.html">Збройні сили</a></b> за стандартами НАТО, повідомляє народний депутат від партії  "Слуга народу", представниця Кабінету міністрів у Верховній Раді Ірина Верещук в ефірі "<a href="https://www.obozrevatel.com/ukr/society/skasuvannya-prizovu-v-armiyu-v-ukraini-v-sluzi-narodu-rozkrili-detali.htm">Обозреватель TV</a>".</p>
      <p>"Маємо стратегічну мету – перехід на професійну армію за стандартами НАТО. Ми повинні до неї прагнути. Це вже багато років обговорюється в суспільстві і на політичному рівні, хто є ефективніше на полі бою – професійний військовий або 18-річний юнак-призовник, якого призвали після школи і відправили воювати", - повідомляє депутатка.</p>
      <p>За її словами, скорочення призову в армію має бути пов'язане з професіоналізацією Збройних Сил.</p>
      <p>"Якщо ми говоримо про професійну армію, то чисельність повинна зменшуватися. Люди повинні виконувати інші обов'язки. Є військово-облікові спеціальності, їх сьогодні треба міняти, тому що ми живемо за лекалами Радянського Союзу. Ми зараз повинні зробити так, щоб уберегти життя військовослужбовців і перемагати на полі бою... Професійна армія не буде більшою. Для цього не буде потреби, тому що воюють зараз бойовими дронами, айті-технологіями. Намагаються зробити все, щоб зберегти життя і здоров'я солдата", – переконує Верещук.</p>
      <p>11 вересня Вашингтон погодив і схвалив виділення Україні <b><a href="https://dt.ua/WORLD/ssha-vidnovili-viyskovu-dopomogu-ukrayini-senatori-323375_.html">250 млн доларів військової допомоги</a></b>.</p>
      <p>З початку російської агресії в Донбасі Збройні сили України отримали від США майже десять тисяч одиниць <b><a href="https://dt.ua/UKRAINE/u-zsu-rozpovili-skilki-viyskovoyi-dopomogi-otrimali-vid-ssha-z-pochatku-viyni-v-donbasi-305213_.html">військової техніки</a></b>. Детальніше про американську військову допомогу Україні читайте в статті Юрія Бутусова <b>"<a href="https://dt.ua/internal/viyskova-tehnika-ssha-dlya-ukrayini-politichniy-simvolizm-i-cilepokladannya-242254_.html">Військова техніка США для України: політичний символізм і цілепокладання</a>"</b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL29ib3pyZXZhdGVsLmNvbS8=">Обозреватель</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>