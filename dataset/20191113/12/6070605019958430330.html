<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Llibertat-detinguts-presumpte-desviament-Govern_0_2343365797.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T12:43:58+00:00"/>
    <meta property="og:title" content="Llibertat amb càrrecs per a Figueras, Fandos i els altres dos detinguts per presumpte desviament de fons del Govern"/>
    <meta property="og:description" content="Els arrestats s'han negat a declarar després de passar una nit als calabossos de la Guàrdia Civil"/>
  </head>
  <body>
    <article>
      <h1>Llibertat amb càrrecs per a Figueras, Fandos i els altres dos detinguts per presumpte desviament de fons del Govern</h1>
      <h2>Els arrestats s'han negat a declarar després de passar una nit als calabossos de la Guàrdia Civil</h2>
      <address>
        <time datetime="2019-11-13T12:43:58+00:00">13 Nov 2019, 12:43</time>
      </address>
      <p>El jutjat d'instrucció número 1 de Barcelona ha decidit deixar en llibertat amb càrrecs el secretari general de l'Esport, Gerard Figueras, l'exregidora del PDECat a Barcelona Maite Fandos i els altres dos detinguts per presumpte desviament de fons del Govern en l'àmbit esportiu: el subdirector general de Gestió i Recursos Humans del Consell Català de l'Esport, Lluís Pallisera, i l'apoderat del Canal Olímpic, Àlex Gallo, també vinculat al PDECat. </p>
      <p>Els arrestats, que van ser detinguts ahir per la Guàrdia Civil, s'han negat a declarar després de passar la nit als calabossos del cos policial espanyol. En sortir, Figueras s'ha mostrat convençut que tots els tràmits administratius de les subvencions es van realitzar correctament i ha ofert la seva màxima col·laboració amb el jutge. </p>
      <p>Tanmateix, el secretari general de l'Esport s'ha mostrat sorprès ja que, com ha recordat, el jutge ja havia requerit documentació sobre subvencions però no ha estat fins ara que ho ha fet amb escorcolls i detencions. Segons Figueras, doncs, l'escorcoll és fruit del moment polític que viu Catalunya, la "potència" de l'esport català i la seva trajectòria personal com a polític sobiranista. "Que cadascú tregui les seves conclusions", ha manifestat. </p>
      <p>Un vintena de simpatitzants del partit s'aplegaven davant la Ciutat de la Justícia a l'espera que el jutge deixés en llibertat els quatre arrestats. Entre ells hi havia el president del PDECat, David Bonvehí, que ha qualificat l'operació Voloh de "malson", tot i que ha reiterat la seva confiança en la innocència de Figueras i Fandos. Sobre l'exregidora del PDECat, Bonvehí ha reiterat que és una persona de confiança del partit i de trajectòria "impecable".</p>
      <p>Juntament amb Bonvehí, també s'han apropat a les portes dels jutjats membres del partit com la líder a Barcelona, Mercè Homs, i la regidora a l'Ajuntament Francina Vila. També s'hi ha pogut veure a l'humorista Toni Albà. </p>
      <figure>
        <img src="https://www.ara.cat/2019/11/13/imatges/Gerard-Figueres-sortint-detingut-escorcoll234277599067342871651x366_2343375841_67358150_117x66.jpg"/>
      </figure>
      <p>
        <a href="https://www.ara.cat/societat/investiguen-ajuts-govern-entitats-esportives_0_2342765784.html">Investiguen ajuts del Govern a entitats esportives</a>
      </p>
      <p>El jutjat d'instrucció número 1 de Barcelona va ordenar ahir que s'iniciés una operació per presumpte frau en les subvencions que la Generalitat va concedir a diverses fundacions esportives. La investigació apunta a possibles delictes de malversació de fons públics, prevaricació i tràfic d'influències, i se centra en la secretaria general de l'Esport i el Consell Català de l'Esport, òrgan que en depèn. L'institut armat va escorcollar ahir els dos organismes i diversos domicilis, on va retenir Figueras, Fandos, Pallisera i Gallo. </p>
      <p>Davant la situació, la portaveu de Junts per Catalunya al consistori barceloní, Elsa Artadi, ha negat aquest matí que hi hagi "cap anomalia" en el nomenament de Maite Fandos com a assessora de la Diputació de Barcelona al mes de setembre. Artadi ha assegurat que tant ella com Neus Munté, també membre de l'òrgan supramunicipal, han treballat "intensament" en formar els equips. "¿Que nosaltres hem influït en quins assessors tenim a l'Ajuntament i a la Diputació? Esclar, és la nostra feina fer els nostres equips", ha defensat la regidora. </p>
      <p>En aquesta línia, l'exdiputada al Parlament ha defensat que va situar Fandos com a assessora perquè es volia "seguir aprofitant de la seva expertesa". "És una política amb gran trajectòria en política municipal", ha justificat. </p>
    </article>
  </body>
</html>