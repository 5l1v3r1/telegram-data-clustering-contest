<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/13/eszkalalodhat-a-helyzet-a-gazai-ovezetben"/>
    <meta property="og:site_name" content="infostart"/>
    <meta property="article:published_time" content="2019-11-13T12:30:00+00:00"/>
    <meta property="og:title" content="Eszkalálódhat a helyzet a Gázai övezetben"/>
    <meta property="og:description" content="Megölte az Iszlám Dzsihád nevű terrorszervezet műveleti parancsnokát az izraeli hadsereg. A légicsapást követően háborús készültséget rendeltek el Izrael déli részén. Rostoványi Zsolt, a Budapesti Corvinus Egyetem tanára szerint elképzelhető, hogy újabb háború alakul ki Izrael, illetve a Gázai övezet iszlamista szervezetei között."/>
  </head>
  <body>
    <article>
      <h1>Eszkalálódhat a helyzet a Gázai övezetben</h1>
      <address><time datetime="2019-11-13T12:30:00+00:00">13 Nov 2019, 12:30</time> by <a rel="author">Infostart / InfoRádió - Varga Mónika</a></address>
      <h3>Megölte az Iszlám Dzsihád nevű terrorszervezet műveleti parancsnokát az izraeli hadsereg. A légicsapást követően háborús készültséget rendeltek el Izrael déli részén. Rostoványi Zsolt, a Budapesti Corvinus Egyetem tanára szerint elképzelhető, hogy újabb háború alakul ki Izrael, illetve a Gázai övezet iszlamista szervezetei között.</h3>
      <p>Kedden hajnalban az izraeli hadsereg és a Sin Bet belbiztonsági szervezet közös akcióban megölte az Iszlám Dzsihád egyik gázai vezetőjét, Bahá Abu al-Atát. Ezt követően Gázából mintegy kétszázötven rakétával támadták Izrael területét, majd a nyugodt éjszaka után kora reggel kiújultak a támadások.</p>
      <p>Rostoványi Zsolt, a Budapesti Corvinus Egyetem egyetemi tanára elmondta: az Iszlám Dzsihád a Gázai övezetben működő egyik iszlamista szervezet, de radikálisabb, mint a Hamász, sokkal inkább előnyben részesíti a fegyveres akciókat.</p>
      <p>A Hamász többször tett kísérletet arra, hogy egyiptomi közvetítéssel tűzszünetet kössön Izraellel. Az Iszlám Dzsihád erre nem hajlandó és nem ért egyet a Hamász ez irányú kezdeményezéseivel. Sőt, az Izraellel szembeni támadások egyik kiváltó oka az volt, hogy aláássa a fél éve kötött, átmeneti tűzszünetről szóló megállapodást – fejtette ki a szakértő.</p>
      <blockquote>A megölt Bahá Abu al-Atát Irán emberének nevezték</blockquote>
      <p>– hangsúlyozta az egyetemi tanár.</p>
      <p>Rostoványi Zsolt szerint eszkalálódhatnak az események, kisebb fajta háború alakulhat ki. Emlékeztetett arra, hogy két-három évente ismétlődő háború van a Gázai övezetben lévő iszlamista szervezetek és Izrael között. Kérdés, hogy a Hamász mennyire akarja és tudja kordában tartani az Iszlám Dzsihádot, és megakadályozni az erőszakos lépéseket – tette hozzá.</p>
      <p>A szakértő arra is felhívta a figyelmet, hogy Izraelben belpolitikai válsághelyzet van.</p>
      <blockquote>Benjamin Netanjahu a politikai túlélésért küzd,</blockquote>
      <p>neki az az érdeke, hogy Izrael biztonságát veszély fenyegesse, mert ez eltolja a rendezés helyzetét – vélekedett.</p>
      <p>Rostoványi Zsolt ugyanakkor azt valószínűsíti, hogy nyugvópontra jut a helyzet, mert igazából Izraelnek és a Hamásznak sem érdeke, hogy eszkalálódjon.</p>
      <p>
        <i>
          <b>A témáról bővebben hallhatnak pénteken 18 órától, Aréna című műsorunk vendége Rostoványi Zsolt lesz.</b>
        </i>
      </p>
      <p>
        <i>Nyitókép: MTI/EPA</i>
      </p>
      <p>
        <b>Kapcsolódó hang</b>
      </p>
      <p>Rostoványi Zsolt</p>
      <figure>
        <audio src="https://infostart.hu/audio/00005/000050dcb.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/13/megint-megszortak-raketakkal-izraelt"/>
        <a href="https://infostart.hu/kulfold/2019/11/12/tobbnapos-raketahaborura-keszitik-fel-a-lakossagot-izraelben"/>
        <a href="https://infostart.hu/kulfold/2019/11/12/izrael-haborus-keszultseget-rendelt-el-az-orszag-deli-reszen"/>
      </related>
    </article>
  </body>
</html>