<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547044.html/%D8%B3%D9%86%DA%AF-%D8%A7%D9%86%D8%AF%D8%A7%D8%B2%DB%8C-%D8%AF%D8%B1-%D8%B1%D8%A7%D9%87-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%B8%D9%84%D9%85-%D9%88-%D8%AC%D9%81%D8%A7-%D8%AF%D8%B1-%D8%AD%D9%82-%D9%86%D8%B8%D8%A7%D9%85-%D8%A7%D8%B3%D8%AA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T12:35:00+00:00"/>
    <meta property="og:title" content="سنگ اندازی در راه مبارزه با فساد ظلم و جفا در حق نظام است!"/>
    <meta property="og:description" content="سازمان بسیج حقوقدانان کشور درباره سخنان رئیس جمهور در سفر به یزد بیانیه‌ای صادر کرد."/>
  </head>
  <body>
    <article>
      <h1>سنگ اندازی در راه مبارزه با فساد ظلم و جفا در حق نظام است!</h1>
      <h2>سازمان بسیج حقوقدانان خطاب به رئیس جمهور:</h2>
      <address>
        <time datetime="2019-11-13T12:35:00+00:00">13 Nov 2019, 12:35</time>
      </address>
      <p>سازمان بسیج حقوقدانان کشور درباره سخنان رئیس جمهور در سفر به یزد بیانیه‌ای صادر کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سازمان بسیج حقوقدانان کشور درباره سخنان رئیس جمهور در سفر به یزد بیانیه‌ای صادر کرد.</p>
      <p>  حجت الاسلام حسن روحانی رئیس جمهور محترم در سفر به استان یزد اظهاراتی مبنی بر انتقاد از عملکرد قوه قضائیه داشت که لازم شد نکاتی چند خدمت ایشان و تنویر افکار عمومی ارائه کنیم:   رئیس جمهور محترم: آغاز دهه پنجم انقلاب و گذشت ۴۰ سال از تشکیل دستگاه قضائی مبتنی بر فقه و حقوق اسلامی، ایجاب می کردکه با تکیه بر تجربه‌ها و دستاوردها و رهنمودهای انباشته در این نصاب زمانی، تحوّلی متناسب با نیازها و پیشرفتها و تنگناها در قوه قضائیه صورت گیرد و دستگاه عدالت با نَفَسی تازه و انگیزه‌‌ای مضاعف و نظم و تدبیری حکمت‌آمیز، دوران جدیدی را که زیبنده‌ گام دوم انقلاب است، شروع کرده و با قدرت و جدیت به‌پیش برد.   انتصاب آیت الله رئیسی به‌عنوان شخصیتی انقلابی و از درون قوه قضائیه، انتظار مردم را برای تحقق اهداف ترسیم‌شده از سوی امام و رهبری برای قوه قضائیه دوچندان کرده است که بخشی از آن اهداف در فرمان ۸ماده‌ای مقام معظم رهبری حفظه الله به سران قوا درباره مبارزه با مفاسد اقتصادی و در بیانیه گام دوم انقلاب به‌صراحت مطرح شده است، که جمهوری اسلامی جز خدمت به مردم و افراشتن پرچم عدالت اسلامی، هدف و فلسفه‌ای ندارد و استقرار عدالت و مبارزه با فساد، باید راهبرد اساسی نظام جمهوری اسلامی ایران در ۴۰ساله دوم باشد.   رئیس جمهور محترم! عدالت مقوله‌ای است که با وجود اهتمام نظام به آن و حتی نامگذاری دهه چهارم به «پیشرفت و عدالت»، با وضع مطلوب نظام اسلامی فاصله زیادی داشته و این فاصله، مشکلاتی را در مسیر رشد و تعالی انقلاب اسلامی و تحقق عدالت اجتماعی در داخل و خارج کشور ایجاد کرده است، به‌طوری که مقام معظم رهبری در سلسله نشست‌های هم‌اندیشی راهبردی در سال ۱۳۹۰ که با موضوع عدالت برگزار شد، فرمودند: «وضع فعلی مطلقاً راضی‌کننده نیست، چرا که نظام اسلامی به‌دنبال اجرای حداکثری عدالت و تحقق کامل عدالت به‌مفهوم یک ارزش مطلق و همگانی است. این کارهای خوب راضی‌کننده نیست، چرا که بر اساس نگاه اسلامی تحقق کامل عدالت و محو هرگونه ظلم را هدف قرار داده‌ایم که برای پر کردن فاصله وسیع و وضع موجود و تحقق عدالت اجتماعی باید تلاش مستمر جدی و همه‌جانبه انجام داد. در موارد زیادی در باب عدالت به‌صورت آزمون و خطا عمل کرده‌ایم، اما از این پس باید بر اساس تعاریف و روش‌های متقن حرکت کنیم ادامه این حرکت پرشتاب نیازمند تصمیم‌گیری‌های بزرگ است و اگر در این تصمیم‌گیری‌ها از عنصر عدالت و ارتباط عدالت و پیشرفت غفلت شود خسارات فراوانی به‌بار خواهد آمد.   رئیس جمهور محترم! در بیانیه گام دوم انقلاب، عدالت در صدر هدف‌های اولیه همه بعثت‌های الهی ذکر شده و عنوان شده که در جمهوری اسلامی هم دارای همان شأن و جایگاه است، لذا بعد از گذشت ۴۰ سال از انقلاب و رهبری امامین انقلاب و با قرار گرفتن حضرت‌عالی به‌عنوان شخصیتی حوزوی، دانشگاهی، انقلابی و برآمده از بطن انقلاب، که سلامت و امانت و کارآمدی‌اش در مقاطع گوناگون آزموده شده است، انتظار می رود در راستای آرمان های انقلاب گام بردارید.   همچنان‌که در بیانیه گام دوم بدان اشاره شده است عدالت و مبارزه با فساد، ‌لازم و ملزوم یکدیگرند. مبارزه با فساد در ابعاد مختلف آن از کلان و خرد، یکی از پایه‌های اصلی حکومت و نظام اسلامی است؛ این روش امیرالمؤمنین علیه السلام است. اگر مسئولان کشور خود آگاهی لازم را داشته باشند آنگاه می‌فهمند که مبارزه با فساد یک جهاد ضروری برای حل مشکلات کشور است. حرکت ما باید به‌سمتی باشد که برخلاف نظام طاغوت امتیازات غلط و بی‌دلیل، حذف شود و ان‌شاءالله همان عدل حقیقی اسلامی برقرار شود، و لذا هرگونه سنگ اندازی و ایجاد مانع در راه مبارزه با فساد و عوامل آن ظلم و جفا در حق نظام اسلامی است که آیندگان به هیچ عنوان از مسببین آن نخواهند گذشت.   رئیس جمهور محترم! امروز ترجیح منافع حزبی ، باندی ، و جناحی زهری مهلک بر تار و پود انقلاب اسلامی  است که ریل انقلاب را از مسیر اصلی منحرف و چشم انداز انقلاب در رسیدن به تمدن نوین اسلامی را با مشکل مواجه می نماید، حال که بارقه امید در دل مستضعفان ایران اسلامی با تحول به وجود آمده در دستگاه قضا روشن گردیده است هرگونه پسرفت و ایجاد مانع در این مسیر جبران ناپذیر است و باعث ناکارآمدی انقلاب در این برهه حساس زمانی می گردد.   رئیس جمهور محترم! امروز کشور ما به فضائی نیازمند است که در آن، همه‌ قشرها، از صحّت و سلامت ارتباطات حکومتی و امانت و صداقت متصدیان امور مالی و اقتصادی مطمئن بوده و احساس امنیت و آرامش و عدالت کنند. اگر دست مفسدان و سوءاستفاده‌کنندگان از امکانات بیت‌المال، قطع نشود، و اگر امتیازطلبان و زیاده‌خواهان پرمدّعا و انحصارجو، طرد نشوند، سرمایه‌گذار و تولیدکننده و اشتغال‌طلب، همه احساس ناامنی و نومیدی خواهند کرد و افرادی از آنان به استفاده از راههای نامشروع و غیرقانونی تشویق خواهند شد.   رئیس جمهور محترم! مبارزه با فساد البته هزینه‌های خودش را دارد. واکنش سریع و لاینقطع و آمادگی برای پرداخت هزینه و روحیه انقلابی و شجاعت و اقدام و مقاومت و دوری از شتابزدگی و شعارزدگی و تبعیض و ملاحظات سیاسی از لوازم آن است، توصیه امام علی علیه السلام مبنی بر نزدیک کردن سطرها به هم برای جلوگیری از اسراف بیت‌المال، و هشدار به ویژه‌خواران مبنی بر بازگرداندن بیت‌المال حتی اگر در کابین زنها قرار گرفته باشد نشان از اهمیت نظارت و بازرسی دقیق‌تر است.   رئیس جمهور محترم! مبارزه با ظلم و فساد و تبعیض؛ قدرت، قاطعیت و چشمانی باز و تیزبین می‌طلبد. نیاز به رسیدگی به قصور و تقصیر مسئولین در همه قوا امری انکارناشدنی است، لذا به‌فرموده مقام معظم رهبری نیاز است تا دستگاهی کارآمد، با نگاهی تیزبین و رفتاری قاطع، در قوای سه‌گانه حضور دائم داشته و به‌معنای واقعی با فساد مبارزه کند.که با تدابیر امام خامنه ای (مد ظله العالی)  و با انتصاب فردی شایسته، این رویکرد در دستگاه قضایی هم اکنون مشهود است.   رئیس جمهور محترم! وقتی مبارزه با فساد صورت می‌گیرد جیغ و دادهایی بلند می‌شود و جنگ‌های روانی صورت خواهد گرفت. رمز عملیات و رمز پیروزی ما در جنگ روانی که دشمن علیه ما راه می‌اندازد، ایجاد روحیه «لایَخافونَ لَومَةَ لائِم»، این ویژگیِ برجستۀ علی‌بن ابی‌طالب(ع) است، یعنی علی‌بن ابی‌طالب(ع) در راه دین محکم کمر بسته و از هیچ تهدید و سرزنشی هم نمی‌ترسد. اینها همه منش و روش و شعار امامین انقلاب بوده است که باید بدون هیچ ملاحظه و ترسی از ملامتِ ملامتگران، آن را انجام داد و این همان تداوم جریان انقلاب و همان مبارزه با فساد است که حکومت فاسد طاغوت را به‌زیر کشید و ان‌شاءالله زمینه‌ساز طلوع خورشید ولایت عظمی خواهد بود.   در پایان جامعه حقوق دانان انقلابی و ارزشی ضمن اعلام حمایت قاطع از اقدامات قانونی و مدبرانه رئیس محترم دستگاه قضا نسبت به مبارزه با فساد در راستای استقرار عدالت در آغاز دهه پنجم انقلاب اسلامی، از رئیس جمهور محترم می خواهد بعنوان بالاترین مقام اجرایی کشور، ضمن نگاه جامع به برنامه تحولی دستگاه قضا، با حمایت ویژه از فرصت به وجود آمده و اقدامات موثر، سازنده و امید بخش صورت گرفته در قوه قضائیه، شرایط مقتضی را برای فراهم شدن بهتر و بیشتر عدالت اجتماعی و اقتصادی و مبارزه با فساد در جامعه فراهم نماید به طوری که ایشان نیز به عنوان نماینده مردم و انقلاب اسلامی، پرچمدار مبارزه با عدالت و فساد باشد و بدینوسیله دژی محکم و نفوذ ناپذیر در مقابل سوء استفاده کنندگان از بی عدالتی و فساد باشد، تا روند رسیدن به تمدن نوین اسلامی که مدنظر مقام عظمای ولایت است تسریع و تسهیل گردد؛ انشالله   وَالسَّلَامُ عَلَى مَنِ اتَّبَعَ الْهُدَى</p>
    </article>
  </body>
</html>