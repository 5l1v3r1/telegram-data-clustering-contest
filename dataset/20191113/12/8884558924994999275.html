<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/vise-kot-vceraj-se-je-gladina-morja-dvignila-le-le"/>
    <meta property="og:site_name" content="Primorske novice"/>
    <meta property="article:published_time" content="2019-11-13T12:39:03+00:00"/>
    <meta property="og:title" content="Više kot včeraj se je gladina morja dvignila le leta 1969"/>
    <meta property="og:description" content="Najvišja višina morja, ki so jo namerili včeraj na merilni postaji v Kopru, je pokazala 373 centimetra in je druga najvišja, odkar so leta 1961 začeli meriti višino morja."/>
  </head>
  <body>
    <article>
      <h1>Više kot včeraj se je gladina morja dvignila le leta 1969</h1>
      <address><time datetime="2019-11-13T12:39:03+00:00">13 Nov 2019, 12:39</time> by <a rel="author">Alenka Penjak</a></address>
      <p>
        <b>Najvišja višina morja, ki so jo namerili včeraj na merilni postaji v Kopru, je pokazala 373 centimetra in je druga najvišja, odkar so leta 1961 začeli meriti višino morja.</b>
      </p>
      <figure>
        <img src="https://static.primorske.si/foto/highres/gnweb/719583_fpa10.jpg"/>
        <figcaption>Današnji prizor iz poplavljenega Pirana Foto: Tomaž Primožič/FPA</figcaption>
      </figure>
      <p><b>ISTRA</b> &gt; Rekord ostaja v letu 1969, ko so novembra izmerili 394 centimetrov višine morja.</p>
      <p>Količina padavin, ki je te dni padla v Istri, sicer ni v ničemer posebna, pravi vremenoslovec <b>Andrej Velkavrh</b>. Posebni pa so razlogi za močno plimo, ki je povzročila kar nekaj škode. “Visoko plimovanje je nastalo zaradi kombinacije polne lune, nižjega zračnega tlaka in juga, ki je pihal po vsem Jadranu in je porival vodo proti severu,” pojasnjuje Velkavrh.</p>
      <p>Napoveduje, da bo vreme jutri bolj suho, vendar se bo dež vrnil in ne bo ponehal do prihodnjega tedna. “Od torka naprej naj bi bilo vreme lepše,” je dodal.</p>
      <p>Poleg morja bregove prestopajo tudi reke, a za zdaj v pričakovani meri, pravi Velkavrh. Z vodo se te dni močno polni tudi kraško podzemlje. Ali bo deževje na plan prineslo pred nekaj meseci razliti kerozin, nihče ne more vedeti. Približno 9000 litrov kerozina, ki je po nesreči stekel iz vagona cisterne, je še vedno v tleh, nekje med krajem nesreče in izvirom Rižane.</p>
    </article>
  </body>
</html>