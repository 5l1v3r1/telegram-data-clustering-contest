<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/probi-ot-asteroid-na-pt-km-zemyata-406622.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T12:23:46+00:00"/>
    <meta property="og:title" content="Проби от астероид на път към Земята"/>
    <meta property="og:description" content="Японската сонда &quot;Хаябуса-2&quot; тръгна обратно към дома"/>
  </head>
  <body>
    <article>
      <h1>Проби от астероид на път към Земята</h1>
      <address><time datetime="2019-11-13T12:23:46+00:00">13 Nov 2019, 12:23</time> by <a rel="author">Стандарт</a></address>
      <p>Японската сонда "Хаябуса-2" се отправи на едногодишно пътуване обратно към дома след като приключи успешно мисията си да събере скални проби на отдалечен астероид и да ги върне на Земята, предаде Асошиейтед прес.</p>
      <p>От японската Агенция за изследване на космическото пространство (ДЖАКСА) съобщават, че сондата е напуснала орбитата на астероида Рюгу на около 300 милиона километра от Земята. Първоначално тя ще се движи със скорост от 10 сантиметра в секунда. В този режим "Хаябуса-2" ще прекара пет дни, през които редовно ще прави снимки на отдалечаващия се астероид.</p>
      <p>В периода между 19 ноември и 2 декември ще бъде тестван йонният двигател на сондата. От 3 декември, ако не се появят проблеми, двигателят ще бъде пуснат на пълна мощност. Дотогава разстоянието между апарата и Рюгу ще се увеличи от 20 на 65 километра.</p>
      <p>Стартирането на йонния двигател след продължителен престой буди най-голямо безпокойство сред специалистите от ДЖАКСА. Поради тази причина на тестването му е отделено достатъчно дълго време.</p>
      <p>Сондата "Хаябуса-2" извърши две кацания на Рюгу и успешно събра данни и проби по време на мисията си, продължила година и половина след пристигането й през юни 2018 г, пише dir.bg. Космическият апарат потегли към Рюгу през декември 2014 г.</p>
      <p>Очаква се сондата "Хаябуса-2" да се завърне на Земята в края на 2020 г. Преди навлизането й в земната атмосфера от нея ще се отдели капсула с взетите ценни проби, която ще се приземи в австралийската пустиня.</p>
      <p>Учените от ДЖАКСА се надяват, че пробите съдържат въглерод и органична материя и могат да обяснят как те са свързани със Земята.</p>
      <p> </p>
    </article>
  </body>
</html>