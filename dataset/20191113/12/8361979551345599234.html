<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/kolomoyskiy-dlya-the-new-york-times-shokuyuchi-zayavi-interv-yu-novini-ukrajini-50053285.html"/>
    <meta property="og:site_name" content="НВ"/>
    <meta property="article:published_time" content="2019-11-13T12:10:00+00:00"/>
    <meta property="og:title" content="Росія нам потрібна, а про кров забудуть. Головне зі скандального інтерв'ю Коломойського NYT"/>
    <meta property="og:description" content="Мільярдер Ігор Коломойський дав інтерв'ю американському виданню The New York Times, у якому озвучив нову порцію шокуючих заяв про своє бачення майбутнього України."/>
  </head>
  <body>
    <article>
      <h1>Росія нам потрібна, а про кров забудуть. Головне зі скандального інтерв'ю Коломойського NYT</h1>
      <h2>Мільярдер Ігор Коломойський дав інтерв'ю американському виданню The New York Times, у якому озвучив нову порцію шокуючих заяв про своє бачення майбутнього України.</h2>
      <address>
        <time datetime="2019-11-13T12:10:00+00:00">13 Nov 2019, 12:10</time>
      </address>
      <p>«Пан Коломойський, якого багато хто вважає найвпливовішою фігурою в Україні поза урядом — з урахуванням його ролі покровителя нещодавно обраного президента Володимира Зеленського — напрочуд змінив свою думку: за його словами, Україні настав час відмовитися від Заходу і знову повернутися в бік Росії», — підсумовує автор публікації свою бесіду з Коломойським, нагадуючи про його колишню допомогу українським добровольцям у перший рік війни з Росією.</p>
      <p>НВ зібрало головні заяви Коломойського з цього інтерв'ю.</p>
      <p><b>Про Росію.</b> Вони в будь-якому випадку сильніші. Ми повинні покращувати наші відносини. Люди хочуть миру, хорошо життя, вони не хочуть воювати. А ви, — Америка, — <a href="https://nv.ua/ukr/ukraine/politics/kolomoyskiy-pro-rosiyu-i-ssha-nova-rezonansna-zayava-novini-ukrajini-50053259.html">змушуєте нас воювати і навіть не даєте нам грошей за це</a>.</p>
      <p>Відновлення зв’язків з Росією необхідно для економічного виживання. А травма війни мине. Дайте п’ять, десять років — і про кров забудуть.</p>
      <p>У 2014 році я вже показав, що не хочу бути з Росією. Зараз я об'єктивно описую те, що бачу, і куди все рухається.</p>
      <p><b>Про інтеграцію України на Захід.</b> <a href="https://nv.ua/ukr/ukraine/politics/kolomoyskiy-ukrajina-ne-bude-v-nato-i-yevrosoyuzi-50053258.html">ЄС і НАТО ніколи не приймуть Україну</a>. Ви всі не візьмете нас. Марно витрачати час на порожні розмови — у той час як Росія хотіла б привести нас до нового Варшавського договору.</p>
      <p><b>Про США.</b> Сполучені Штати просто використовують Україну, щоб спробувати послабити РФ. Війна проти Росії - війна до останнього українця.</p>
      <p><b>Про МВФ.</b> Російське фінансування може замінити кредити МВФ. <a href="https://nv.ua/ukr/biz/economics/kolomoyskiy-zaproponuvav-vidvernutisya-vid-mvf-v-storonu-rosiji-50053244.html">Ми візьмемо $100 млрд у росіян</a>. Я думаю, що вони б із задоволенням дали нам їх сьогодні. Який найшвидший спосіб розв’язати проблеми та відновити стосунки? Тільки гроші.</p>
      <p><b>Про скандал навколо Зеленського і Трампа.</b> На місці Зеленського <a href="https://nv.ua/ukr/world/geopolitics/kolomoyskiy-pro-spravu-burisma-na-misci-zelenskogo-ya-bi-rozsliduvav-spravu-baydena-novini-ukrajini-50053269.html">я б розслідував справи, про які просив Трамп</a> [щодо компанії Burisma за участю сина Джо Байдена та про нібито втручання України у вибори президента США на користь Хілларі Клінтон]. А якщо демократи надумають мудрувати з нами [мова про можливу втрату Україною двопартійної підтримки в США], ми зблизимося з Росією. Російські танки стоятимуть біля Кракова і Варшави. <a href="https://nv.ua/ukr/ukraine/politics/kolomoyskiy-rosiyski-tanki-uviydut-do-polshchi-a-nato-znadoblyatsya-pampersi-novini-ukrajini-50053253.html">Ваш НАТО буде бруднити штани і купувати памперси</a>.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/356/original/b67edefe7f1eb08a6eb22b08488b9644.png?stamp=1&amp;q=85&amp;w=115"/>
      </figure>
      <p>Сергій Фурса<br/>Що конкретно злить Коломойського</p>
      <p><b>Про ПриватБанк.</b> Коломойський заявив, що він, як і раніше, має намір повернути ПриватБанк або ж отримати за нього компенсацію. Він також назвав Петра Порошенка головним винуватцем «захоплення банку», заявив про необхідність його покарати та про те, що «для таких, як він, потрібно повернути смертну кару». Олігарх також заперечив проти звинувачень у розкраданні і виведенні коштів з банку і заявив, що Зеленський «знає, що вони не були викрадені». Публічну обіцянку президента не повертати Приват його колишнім власникам Коломойський прокоментував так: «Він говорить те, що всі ви хочете чути».</p>
      <p><b>Про вплив на Зеленського.</b> Якщо я вдягаю окуляри і дивлюся на себе так, як дивиться увесь інший світ, то бачу себе монстром, ляльководом, господарем Зеленського і автором апокаліптичних планів. Але можу і почати втілювати все це в реальність.</p>
    </article>
  </body>
</html>