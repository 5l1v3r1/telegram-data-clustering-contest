<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/13/komision-allazoun-onomata-xartofylakiwn"/>
    <meta property="og:site_name" content="euronews"/>
    <meta property="article:published_time" content="2019-11-13T12:20:34+00:00"/>
    <meta property="og:title" content="Κομισιόν: Αλλαγές σε ονόματα χαρτοφυλακίων"/>
    <meta property="og:description" content="Αλλάζουν τα ονόματα χαρτοφυλακίων, μεταξύ αυτών και του Μαργαρίτη Σχοινά - Τι αναφέρει ο Δ. Παπαδημούλης"/>
  </head>
  <body>
    <article>
      <h1>Κομισιόν: Αλλαγές σε ονόματα χαρτοφυλακίων</h1>
      <address><time datetime="2019-11-13T12:20:34+00:00">13 Nov 2019, 12:20</time> by <a rel="author">Παντελής Πετράκης</a></address>
      <figure>
        <img src="https://static.euronews.com/articles/stories/04/24/99/70/773x435_cmsv2_ce258972-a959-59aa-bf88-261a0883624b-4249970.jpg"/>
      </figure>
      <p>Οι τίτλοι κάποιων χαρτοφυλακίων της <a href="https://gr.euronews.com/2019/10/25/ypo-diamorfwsi-i-nea-commission">επόμενης Ευρωπαϊκής Επιτροπής</a> πρόκειται να αλλάξουν, σύμφωνα <a href="https://ec.europa.eu/commission/presscorner/detail/en/ip_19_6278">με ανακοίνωσή της Κομισιόν</a>.</p>
      <p>Οι αλλαγές αφορούν στον αμφιλεγόμενο τίτλο του χαρτοφυλακίου "Προστασία του ευρωπαϊκού τρόπου ζωής" που αναλαμβάνει ο Μαργαρίτης Σχοινάς. Η νέα ονομασία του χαρτοφυλακίου που περιλαμβάνει την διαχείριση του μεταναστευτικού μεταξύ των αρμοδιοτήτων του, θα είναι "Προώθηση του ευρωπαϊκού τρόπου ζωής".</p>
      <p>Όπως αναφέρεται, ο Πάολο Τζεντιλόνι, ως Επίτροπος Οικονομίας, θα είναι υπεύθυνος και για την επίτευξη των στόχων του ΟΗΕ για την βιώσιμη ανάπτυξη.</p>
      <p>Το χαρτοφυλάκιο του Νίκολας Σμιτ για την απασχόληση, θα γίνει "Απασχόλησης και κοινωνικών δικαιωμάτων", ενώ το "Περιβάλλοντος και Ωκεανών" του Βιργίνιους Σινκεβίσιους, θα γίνει "Περιβάλλοντος, Ωκεανών και Αλιευμάτων".</p>
      <p>Οι αλλαγές έγιναν γνωστές το μεσημέρι της Τετάρτης με ανακοίνωση που εξέδωσε το κόμμα των Σοσιαλδημοκρατών, σύμφωνα με το οποίο, η Ούρσουλα φον ντερ Λάιεν συμφώνησε στις αλλαγές που πρότεινε η πρόεδρος του S&amp;D, Ιράτσε Γκαρθία.</p>
      <p>"Όλοι συμφωνούμε πως ο Ευρωπαϊκός τρόπος ζωής πρέπει να διατηρηθεί όμως δεν είναι κάτι που πρέπει να υπερασπιστούμε αλλά να προωθήσουμε. Ο κοινωνικός πυλώνας βρίσκεται στον πυρήνα του ευρωπαϊκού κοινωνικού μοντέλου και δεν μπορούσε να λείπει από το χαρτοφυλάκιο του Νίκολας Σμιτ", αναφέρει μεταξύ άλλων, με ανακοίνωση της η πρόεδρος του S&amp;D, Ιράτσε Γκαρθία.</p>
      <p>Η νέα Ευρωπαϊκή Επιτροπή αναμένεται να αναλάβει καθήκοντα την 1η Δεκεμβρίου. Αύριο πραγματοποιούνται οι ακροάσεις των τριών νέων Επιτρόπων από τις χώρες των οποίων οι υποψήφιοι είχαν “κοπεί”. Αναμένεται η πρόταση Επιτρόπου και από το Ηνωμένο Βασίλειο.</p>
      <h3>Παπαδημούλης: Ενδεικτική της δύναμης του ΕΚ η αλλαγή</h3>
      <p>Για «μικρή και όχι πλήρως ικανοποιητική» αλλαγή κάνει λόγο με δήλωσή του στο euronews ο αντιπρόεδρος του Ευρωπαϊκού Κοινοβουλίου, Δημήτρης Παπαδημούλης.</p>
      <p>Ο κ. Παπαδημούλης αναφέρει πως η αλλαγή αυτή ήρθε μετά την πίεση του Ε.Κ., και «δείχνει πως όταν το κοινοβούλιο ζητά κάτι με μεγάλη πλειοψηφία, ακόμη και η πρόεδρος της Κομισιόν, αναγκάζεται να υποχωρήσει».</p>
      <p>«Θα προτιμούσα αυτή την αλλαγή να την είχε ζητήσει ο ίδιος ο Μαργαρίτης Σχοινάς» καταλήγει.</p>
      <p>##</p>
    </article>
  </body>
</html>