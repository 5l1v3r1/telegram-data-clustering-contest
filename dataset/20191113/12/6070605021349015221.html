<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Friends-HBO-Max-prepara-repartiment_0_2343365787.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T12:53:18+00:00"/>
    <meta property="og:title" content="¿Torna 'Friends'?: HBO Max prepara una trobada de tot el repartiment"/>
    <meta property="og:description" content="Si el projecte tira endavant, la plataforma emetrà un especial en què els actors es retrobaran"/>
  </head>
  <body>
    <article>
      <h1>¿Torna 'Friends'?: HBO Max prepara una trobada de tot el repartiment</h1>
      <h2>Si el projecte tira endavant, la plataforma emetrà un especial en què els actors es retrobaran </h2>
      <address>
        <time datetime="2019-11-13T12:53:18+00:00">13 Nov 2019, 12:53</time>
      </address>
      <p>Els rumors sobre un possible retorn de <i>Friends</i> corren per Hollywood pràcticament des del dia que la sèrie es va acabar. Tot i que durant anys tant els actors com els creadors de la comèdia han negat la possibilitat de reprendre els personatges, sembla que HBO Max els ha convençut per rodar un especial que reuniria Jennifer Aniston, Courteney Cox, Lisa Kudrow,  Matt LeBlanc, Matthew Perry i David Schwimmer, així com també els creadors de la sèrie, Martha Kauffman i David Crane. Segons <i>The Hollywood Reporter</i>, aquest retrobament no seria un nou capítol si no un format de no-ficció, com podria ser un documental. </p>
      <figure>
        <img src="https://www.ara.cat/2019/09/22/suplements/diumenge/anys-amistat-que-no-caduca_2312178771_65566273_117x66.jpg"/>
      </figure>
      <p>
        <a href="https://www.ara.cat/suplements/diumenge/anys-amistat-que-no-caduca_0_2312168769.html">25 anys ‘friends’, l’amistat que no caduca</a>
      </p>
      <p>La revista especialitzada detalla que el projecte encara està en una fase molt inicial i que l'acord amb els actors i els creadors encara s'ha de tancar. Si s'arribés a un acord, un dels principals esculls seria quadrar les agendes de tots ells.</p>
      <p>Tot i que fa 25 anys que es va estrenar, <i>Friends</i> ha viscut un renaixement gràcies a Netflix, que <a href="https://www.ara.cat/media/Friends-netflix_0_2146585335.html">ha apropat la comèdia a l'audiència més jove</a>, en molts casos espectadors que en el moment de la seva emissió original encara no havien nascut. De fet, la <i>sitcom</i> es va convertir en un dels continguts preferits de la plataforma, que a finals del 2018 va pagar 100 milions de dòlars a Warner, propietària dels drets de la comèdia, per retenir la sèrie durant un any més. Tot i aquest any de coll, la història d'amor entre Netflix i <i>Friends</i> acabarà a finals del 2019, quan es posi en marxa HBO Max, plataforma de Warner que a partir d'ara es quedarà amb els drets de la sèrie sobre els sis amics de Nova York. L'especial de reunió podria ser un dels atractius del llançament del nou servei de <i>streaming</i>.</p>
      <p>Els actors i els creadors de <i>Friends</i> sempre han negat la possibilitat de fer una segona part, al·legant que la sèrie representava una etapa molt concreta de la vida dels personatges i que, passats els anys, no tenia sentit tornar endarrere. Malgrat això, els actors sempre han fet gala de la bona relació entre ells i els rumors d'un retorn van agafar força quan fa un mes Jennifer Aniston va debutar a Instagram amb una <a href="https://www.instagram.com/p/B3o8vWDhlOh/">foto d'una trobada recent de tots sis</a>. L'actriu, que com la resta dels seus companys sempre havia negat un possible retorn, ha deixat entreveure en dues entrevistes recents que podrien estar preparant un retrobament. "Alguna cosa està passant, encara no sabem què, però alguna cosa s'està coent",<a href="https://www.youtube.com/watch?v=y5-3S1JBoss"> va assegurar a <i>The late show with Stephen Colbert</i></a>.</p>
      <figure>
        <img src="https://www.ara.cat/2019/09/22/suplements/diumenge/anys-amistat-que-no-caduca_2312178771_65566273_117x66.jpg"/>
      </figure>
      <p>
        <a href="https://participa.ara.cat/series/friends">Ets qui en sap més de 'Friends'?</a>
      </p>
    </article>
  </body>
</html>