<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231852/"/>
    <meta property="og:site_name" content="Українська правда"/>
    <meta property="article:published_time" content="2019-11-13T12:43:49+00:00"/>
    <meta property="og:title" content="МЗС Росії: Введення Нацгвардії в зону розведення на Донбасі перекреслює його сенс"/>
    <meta property="og:description" content="У Міністерстві закордонних справ Росії вважають, що введення Нацгвардії України в зону розведення сил на Донбасі перекреслить сенс розведення."/>
  </head>
  <body>
    <article>
      <h1>МЗС Росії: Введення Нацгвардії в зону розведення на Донбасі перекреслює його сенс</h1>
      <address>
        <time datetime="2019-11-13T12:43:49+00:00">13 Nov 2019, 12:43</time>
      </address>
      <p>У Міністерстві закордонних справ Росії вважають, що введення Нацгвардії України в зону розведення сил на Донбасі перекреслить сенс розведення.</p>
      <p><b>Джерело:</b> <a href="https://interfax.com.ua/">"Інтерфакс-Україна" </a>з посиланням на заступника голови МЗС РФ Олександра Грушка</p>
      <p><b>Пряма мова Грушка:</b> "Останні заяви про те, що замість Збройних сил України можуть бути введені якісь формування громадянської<a href="https://www.pravda.com.ua/news/2019/10/31/7230566/"> Національної гвардії,</a> цивільної поліції, звичайно, це все кроки, які можуть перекреслити весь сенс цього розведення".</p>
      <p><b>Деталі:</b> За його словами, розведення сил "дозволяє задуматися про скликання "нормандського формату"".</p>
      <p>Разом з тим Грушко додав, що надходить "дуже багато інформації", яка свідчить про те, що можуть виникнути "досить серйозні труднощі і на політичному треку, і в сфері безпеки".</p>
      <p><b>Чому це важливо:</b> Росія і бойовики на Донбасі постійно зривають розведення сил та проведення зустрічі у "норманському форматі" і щоразу вишукують якісь нові причини, чому ця зустріч не може відбутися.</p>
      <p><b>Що було раніше: </b>11 листопада завершилася практична фаза <a href="https://www.pravda.com.ua/news/2019/11/11/7231633/">розведення сил</a> та засобів на лінії розмежування біля населених пунктів Богданівка та Петрівське Донецької області.</p>
      <p>
        <b>
          <i>Знати більше: </i>
        </b>
        <i>
          <b>
            <a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a>
          </b>
        </i>
      </p>
      <p>
        <b>
          <i>
            <a href="https://www.eurointegration.com.ua/articles/2019/09/19/7100928/">Українізація Штайнмаєра: як зробити ідею Кремля безпечною для України</a>
          </i>
        </b>
      </p>
      <p>
        <b>Передісторія:</b>
      </p>
      <ul>
        <li>1 жовтня президент Володимир Зеленський заявив про досягнення на зустрічі Тристоронньої контактної групи з врегулювання ситуації на Донбасі домовленості про початок розведення військ у <a href="https://www.pravda.com.ua/news/2019/10/1/7227836/">Петрівському та Золотому.  </a></li>
        <li>6 жовтня лідер "Національного корпусу" <a href="https://www.pravda.com.ua/news/2019/10/6/7228270/">Андрій Білецький </a>разом із ветеранами АТО (нині – ООС) прибули до Золотого на Луганщині та заявили про готовність захищати селище у випадку відведення українських військ. Його підтримала й "<a href="https://www.pravda.com.ua/news/2019/10/8/7228443/">Українська добровольча армія</a>".</li>
        <li>7 жовтня міністр закордонних справ Вадим Пристайко заявив, що розведення військ у Петрівському та Золотому, яке вже <a href="https://www.pravda.com.ua/news/2019/10/1/7227836/">мало розпочатися</a>, не відбудеться, оскільки бойовики <a href="https://www.pravda.com.ua/news/2019/10/7/7228341/">порушили домовленість</a>.</li>
        <li>Обов’язкова умова розведення сил і засобів – дотримання режиму тиші протягом 7 днів.</li>
        <li>29 жовтня голова МЗС України заявив, що процес розведення сил і засобів у Золотому <a href="https://www.pravda.com.ua/news/2019/10/29/7230368/">стартував.</a></li>
        <li>При цьому ще 27 жовтня повідомлялося про <a href="https://www.pravda.com.ua/news/2019/10/29/7230411/">обстріл бойовиків </a>"неподалік Золотого-4 (у межах ділянки розведення) – з великокаліберних кулеметів та іншої стрілецької зброї".</li>
        <li>29 жовтня у штабі ООС також повідомляли, що бойовики <a href="https://www.facebook.com/pressjfo.news/photos/a.364697644022858/698609393965013/?type=3&amp;theater">5 разів стріляли </a>в 5-ти кілометровій зоні біля ділянки розведення №2 (Золоте-4), але пізніше військові заявили, що обстріл "відбувся <a href="https://www.pravda.com.ua/news/2019/10/29/7230387/">не в зоні розведення</a> сил та засобів".</li>
        <li>Увечері 28 жовтня у напрямку Золотого-4 <a href="https://www.pravda.com.ua/news/2019/10/30/7230450/">стріляли по житлових будинках</a>, повідомляла й українська сторона Спільного центру з контролю та координації питань припинення вогню та стабілізації лінії розмежування сторін.</li>
        <li>31 жовтня заступник голови Нацполіції Вадим Троян заявив, що патрулі поліцейських і військовослужбовців<a href="https://www.pravda.com.ua/news/2019/10/31/7230566/"> Нацгвардії </a>контролюють весь периметр під’їзду та виїзду із селища Золоте і патрулюють вулиці в посиленому режимі.</li>
        <li>9 листопада на лінії розмежування біля Богданівки та Петрівського <a href="https://www.pravda.com.ua/news/2019/11/9/7231467/">почалося </a>розведення сил та засобів.  </li>
      </ul>
      <related>
        <a href="https://www.epravda.com.ua/news/2019/11/13/653667/"/>
        <a href="https://www.epravda.com.ua/news/2019/11/13/653666/"/>
        <a href="https://www.pravda.com.ua/news/2019/11/13/7231838/"/>
      </related>
    </article>
  </body>
</html>