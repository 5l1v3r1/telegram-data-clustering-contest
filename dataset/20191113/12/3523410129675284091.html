<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639769/%D8%A2%D9%85%D8%B1%DB%8C%DA%A9%D8%A7-%D8%A2%D9%86%D8%B2-%D8%B1%D8%A7-%D8%A8%D9%87-%D8%B9%D9%86%D9%88%D8%A7%D9%86-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%A8%D9%88%D9%84%DB%8C%D9%88%DB%8C-%D8%A8%D9%87-%D8%B1%D8%B3%D9%85%DB%8C%D8%AA-%D8%B4%D9%86%D8%A7%D8%AE%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:28:00+00:00"/>
    <meta property="og:title" content="آمریکا، «آنز» را به عنوان رئیس‌جمهور بولیوی به رسمیت شناخت"/>
    <meta property="og:description" content="بعد از اقدام «جنینه آنز» قانونگذار مخالف دولت سابق بولیوی در اعلام خود به عنوان جانشین «اوو مورالس»، دستیار وزیر خارجه آمریکا اعلام کرد، واشنگتن..."/>
  </head>
  <body>
    <article>
      <h1>
        <a href="https://www.bultannews.com/fa/news/639769/%D8%A2%D9%85%D8%B1%DB%8C%DA%A9%D8%A7-%D8%A2%D9%86%D8%B2-%D8%B1%D8%A7-%D8%A8%D9%87-%D8%B9%D9%86%D9%88%D8%A7%D9%86-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%A8%D9%88%D9%84%DB%8C%D9%88%DB%8C-%D8%A8%D9%87-%D8%B1%D8%B3%D9%85%DB%8C%D8%AA-%D8%B4%D9%86%D8%A7%D8%AE%D8%AA">آمریکا، «آنز» را به عنوان رئیس‌جمهور بولیوی به رسمیت شناخت</a>
      </h1>
      <h2>بعد از اقدام «جنینه آنز» قانونگذار مخالف دولت سابق بولیوی در اعلام خود به عنوان جانشین «اوو مورالس»، دستیار وزیر خارجه آمریکا اعلام کرد، واشنگتن...</h2>
      <address><time datetime="2019-11-13T12:28:00+00:00">13 Nov 2019, 12:28</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در حالی که «اوو مورالس» تحولات جاری در بولیوی را «جنایت‌بارترین کودتای جهان» خوانده است، دستیار وزیر خارجه آمریکا در امور «نیمکره غربی» (آمریکای لاتین) ضمن حمایت از اقدام «جنینه آنز» معاون دوم مجلس سنای بولیوی و قانونگذار مخالف مورالس در اعلام خودش به عنوان <b>رئیس‌جمهور</b> اعلام کرد، واشنگتن آنز را رئیس‌جمهور موقت بولیوی می‌شناسد.</p>
      <p>«مایکل جی کوزاک» دستیار وزیر خارجه آمریکا در امور نیمکره غربی در پیامی توئیتری نوشت: « آنز رئیس موقت سنا (در بولیوی) طبق قانون اساسی بولیوی، مسئولیت‌های <b>ریاست جمهوری</b> این کشور را برعهده گرفته است. ما آماده همکاری با او و دیگر مقام‌های غیرنظامی بولیوی هستیم تا آنها طبق قانون اساسی بولیوی، هر چه زودتر انتخابات آزاد و منصفانه را در کشور ترتیب دهند».</p>
      <p>آمریکا در شرایطی آنز را به عنوان رئیس‌جمهور موقت بولیوی به رسمیت شناخته که پیش از این نیز این کشور در اقدامی غیرقانونی و مداخله‌جویانه درباره ونزوئلا، «خوان گوایدو» رئیس‌جمهور خودخوانده را به عنوان «رئیس‌جمهور قانونی ونزوئلا» به رسمیت شناخته بود.</p>
      <p>حمایت دستیار «مایک پامپئو» وزیر خارجه آمریکا از اقدام جنینه آنز در شرایطی صورت گرفته که اوو مورالس به شدت از اقدام این سناتور دست راستی و مخالف دولت سابق بولیوی انتقاد کرده و تحولات جاری کشورش را «خیانت‌بارترین و وحشتناک‌ترین کودتا در تاریخ» خوانده است.</p>
      <p>مورالس که به مکزیک پناهنده شده است، افزود: «سناتور دست راستی افراطی و وابسته به کودتاچیان، بدون به حد نصاب رسیدن قانونگذاران در مجلس و در جمع حامیانش و با کمک نیروهای مسلح و پلیس که مردم را سرکوب می‌کنند، خودش را رئیس سنا و سپس رئیس‌جمهور موقت خواند»</p>
    </article>
  </body>
</html>