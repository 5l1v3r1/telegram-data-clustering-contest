<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621334/%D9%85%DA%A9%D8%B1%D9%88%D9%86-%D8%A8%D8%A7-%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D8%AA%D8%B1%D8%A7%D9%85%D9%BE-%D9%85%D9%84%DB%8C%E2%80%8C%DA%AF%D8%B1%D8%A7%DB%8C%DB%8C-%D8%B1%D8%A7-%D8%A8%D8%B1%D8%A7%D8%A8%D8%B1-%D8%A8%D8%A7-%D8%AC%D9%86%DA%AF-%D8%AA%D9%88%D8%B5%DB%8C%D9%81-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T12:13:00+00:00"/>
    <meta property="og:title" content="مکرون با انتقاد از ترامپ، ملی‌گرایی را برابر با جنگ توصیف کرد"/>
    <meta property="og:description" content="رئیس جمهور فرانسه در سخنرانی در &quot;مجمع صلح پاریس&quot; گفت، کشورهای جهان نیاز به راه‌های جدیدی برای همکاری و تشکیل ائتلاف‌های جدید دارند. وی همچنین ملی گرایی را برابر با جنگ توصیف کرد."/>
  </head>
  <body>
    <article>
      <h1>مکرون با انتقاد از ترامپ، ملی‌گرایی را برابر با جنگ توصیف کرد</h1>
      <address>
        <time datetime="2019-11-13T12:13:00+00:00">13 Nov 2019, 12:13</time>
      </address>
      <p>
        <i>رئیس جمهور فرانسه در سخنرانی در "مجمع صلح پاریس" گفت، کشورهای جهان نیاز به راه‌های جدیدی برای همکاری و تشکیل ائتلاف‌های جدید دارند. وی همچنین ملی گرایی را برابر با جنگ توصیف کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نوشته خبرگزاری دویچه‌وله، امانوئل مکرون، رئیس جمهور فرانسه میزبان اجلاس موسوم به مجمع صلح پاریس در کشورش است که با غیبت قابل توجه اعضای دولت دونالد ترامپ رئیس جمهور آمریکا برگزار شده است.</p>
      <p>رئیس جمهور فرانسه در سخنرانی خود نسبت به بالاگرفتن بحرانی بی سابقه در صحنه بین المللی هشدار داد. مکرون گفت: ما در حال تجربه یک بحران بی‌سابقه در نظام بین‌المللی خود هستیم. او در ادامه در عین حال نسبت به بروز "نابرابری‌های جدید میان مردمان و کشورها" اظهار تاسف کرد.</p>
      <p>به گفته مکرون، این اتفاقات باعث ظهور چالش ملی‌گرایی حتی در میان "آنهایی که به عنوان آخرین نگهبانان نظام بین‌المللی در نظر گرفته می‌شوند" شده است.</p>
      <p>بالغ بر 30 تن از سران دولت‌های کشورها به همراه مقامات ارشد کشورهای دیگر و رهبران 10 سازمان بین المللی و صدها فعال و کارآفرین در این نشست در پاریس حضور پیدا کردند؛ نشستی که به دنبال راه‌هایی برای مقابله با چالش های جهانی نظیر تروریسم و تغییرات آب و هوایی است.</p>
      <p>وانگ کیشان، معاون رئیس جمهور چین نیز در این اجلاس شرکت کرده است. علاوه بر او سرگئی لاوروف وزیر امور خارجه روسیه و هایکو ماس همتای آلمانی او به همراه اورسولا فون درلاین رئیس آتی کمیسیون اروپا و سران چند کشور آفریقایی از جمله دیگر شرکت کنندگان این اجلاس هستند.</p>
      <p>به این حال آمریکا هیچ یک از مقامات دولت خود را برای شرکت در این اجلاس اعزام نکرد.</p>
      <p>رئیس جمهور فرانسه در سخنرانی خود در افتتاحیه در عین حال از رویکرد "چند جانبه‌گرایی و همکاری متعادل شده میان کشورها" حمایت کرد.</p>
      <p>مکرون با اشاره مشخص به سیاست‌های دونالد ترامپ رئیس جمهور آمریکا گفت: این وسوسه که تنها به خودمان اهمیت بدهیم امری بسیار پرخطر است.</p>
      <p>وی ادامه داد: ما در گذشته این گزینه را امتحان کردیم. و منجر به جنگ شد. ملی گرایی برابر است با جنگ.</p>
      <p>مکرون در ادامه خاطر نشان کرد: نباید زمانی که کارکردهای نهادهای بین المللی نظیر سازمان ملل را زیر سوال می‌بریم هیچ گونه احساس انزجار یا ریاکاری وجود داشته باشد.</p>
      <p>وانگ کیشان معاون رئیس جمهور چین هم گفت: ما امیدوار هستیم که کشورها بتوانند همکاری داشته باشند تا پیوند صلح میان خود از جمله با تشویق گفتگو میان تمدن‌ها را تقویت کنند.</p>
      <p>اورسولا فون درلاین نیز اظهار کرد:این رویکرد همکاری‌های چندجانبه بود که سبب شد یک اروپای آکنده از صلح و اتحاد به وجود بیاید و اختلافات دور میزها حل شود نه در میان چاله‌های جبهه‌های جنگ.</p>
      <p>وی ادامه داد: ما نباید فراموش کنیم که به کجا رسیده‌ایم و چطور به اینجا رسیده‌ایم.</p>
      <p>وی همچنین به توضیح دیدگاهش در باره "اروپایی که به آشتی در میان طرفهای اختلاف‌زده‌ کمک کند" پرداخت و گفت: لازم است روابطی مسئولانه و پایدار وجود داشته باشد.</p>
      <p>در عین حال هایکو ماس، وزیر امور خارجه آلمان گفت: تضعیف ناتو اشتباه است و اروپا برای دفاع از خود به آمریکا نیاز دارد.</p>
      <p>وی با این حال اظهار کرد: باید میان کشورهای ناتو و دیگر کشورها همکاری وجود داشته باشد و این خوب است که مشکلات آزادانه مورد بحث قرار می‌گیرند.</p>
      <p>سرگئی لاوروف، همتای روسیه‌ای او نیز خواستار همکاری‌های بیشتر شد اما از فرصت برای انتقاد از سیاست‌های آمریکا در خاورمیانه استفاده کرد.</p>
      <p>او در عین حال از آمریکا به خاطر ایجاد زیر ساخت در مناطقی از سوریه با هدف آشکار جداسازی آن بخش های سوریه و در کنترل گرفتن میادین نفتی انتقاد کرد.</p>
      <p>او در پاسخ به این سوال که روسیه چطور خودش را برای انتخابات ریاست جمهوری 2020 آمریکا آماده می‌کند به شوخی اظهار کرد: شما نگران نباشید ما این مشکل را حل خواهیم کرد!</p>
      <p>او در عین حال آمریکا را از بابت تشدید تنش‌ها بر سر ایران و عراق و همچنین در فلسطین و اراضی اشغالی مقصر دانست.</p>
    </article>
  </body>
</html>