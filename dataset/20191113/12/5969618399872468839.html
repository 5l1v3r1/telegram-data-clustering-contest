<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Paok/paok-paraxwrhseis-ypo-proypotheseis-ton-genarh.5638729.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-13T12:00:00+00:00"/>
    <meta property="og:title" content="ΠΑΟΚ: Παραχωρήσεις υπό προϋποθέσεις τον Γενάρη"/>
    <meta property="og:description" content="Η χειμερινή μεταγραφική περίοδος αναμένεται με πολύ μεγάλο ενδιαφέρον για τον ΠΑΟΚ, καθώς οι διοικούντες τον Δικέφαλο έχουν αρκετά ανοιχτά ζητήματα με τις παραχωρήσεις."/>
  </head>
  <body>
    <article>
      <h1>ΠΑΟΚ: Παραχωρήσεις υπό προϋποθέσεις τον Γενάρη</h1>
      <h2>Η χειμερινή μεταγραφική περίοδος αναμένεται με πολύ μεγάλο ενδιαφέρον για τον ΠΑΟΚ, καθώς οι διοικούντες τον Δικέφαλο έχουν αρκετά ανοιχτά ζητήματα με τις παραχωρήσεις.</h2>
      <address><time datetime="2019-11-13T12:00:00+00:00">13 Nov 2019, 12:00</time> by <a rel="author">Σάββας Τζιομπάνογλου</a></address>
      <p>Στον <a href="https://www.sport24.gr/football/omades/paok/">ΠΑΟΚ</a> ο προγραμματισμός για τη μεταγραφική περίοδο του Γενάρη, όσο και αν δεν το παραδέχονται στην Τούμπα, έχει ως μεγαλύτερη προτεραιότητα την παραχώρηση κάποιου ποδοσφαιριστή.</p>
      <p>Στις τελευταίες ημέρες του Αυγούστου και με το Δικέφαλο εκτός ευρωπαϊκών διοργανώσεων οι άνθρωποι της ομάδας σταμάτησαν κάθε αναζήτηση για την ενίσχυση της και παραδέχθηκαν πως είναι ανοικτό το ενδεχόμενο να υπάρξουν παραχωρήσεις. Με την προϋπόθεση πως κάθε παραχώρηση ποδοσφαιριστή θα προκύψει με οικονομικά ανταλλάγματα που θα ανταποκρίνονται στην αξία του και πως αυτή δεν πρόκειται να επηρεάσει την ανταγωνιστικότητα του ΠΑΟΚ.</p>
      <p>Η θέση αυτή λογικά θα ισχύσει και το Γενάρη με τη διοίκηση να περιμένει προτάσεις για τους παίκτες του ρόστερ για να τις συζητήσει, ευελπιστώντας ότι αυτές δεν θα περιορίζονται σε αυτούς που θεωρούνται βασικοί και αναντικατάστατοι. Για παράδειγμα στην Τούμπα θα ευελπιστούσαν να εκδηλωθεί ενδιαφέρον <a href="https://www.sport24.gr/football/omades/Paok/paok-up-o-aoygkousto-down-o-zampa.5637303.html">για το Λέο Ζαμπά το οποίο θα συζητούσαν σοβαρά</a>, παρά για το Δημήτρη Γιαννούλη.</p>
      <p>Τα δεδομένα ωστόσο δεν επιτρέπουν και μεγάλη αισιοδοξία ότι θα συμβεί κάτι παρόμοιο καθώς ο πρώτος στην πραγματικότητα δεν βρίσκεται στις βασικές επιλογές του προπονητή του και ο Γιαννούλης κάνει απίστευτες εμφανίσεις που του έχουν ανοίξει και την πόρτα της Εθνικής. Ο δείκτης δυσκολίας αυξάνεται και από το γεγονός ότι ο ΠΑΟΚ δεν παίζει Ευρώπη, ώστε να  "διαφημιστούν" εκτός συνόρων οι ποδοσφαιριστές του.</p>
      <h3>ΤΑ ΑΝΟΙΚΤΑ ΖΗΤΗΜΑ ΕΝΟΨΕΙ ΓΕΝΑΡΗ</h3>
      <p>Με τη λογική ότι υπάρχει διάθεση από την πλευρά του ΠΑΟΚ να συζητήσει προτάσεις για τους ποδοσφαιριστές που ανήκουν στο ρόστερ του θα πρέπει να καταγραφούν και τα υπόλοιπα ανοικτά ζητήματα που θα απασχολήσουν τους ανθρώπους του το Γενάρη:</p>
      <ul>
        <li>Η απόκτηση των δικαιωμάτων του Γιόζιπ Μίσιτς</li>
      </ul>
      <p>Ο ΠΑΟΚ έχει περιθώριο μέχρι τα τέλη Μαΐου να ενεργοποιήσει τη ρήτρα που υπάρχει στο συμβόλαιο δανεισμού του Κροάτη μέσου από την Σπόρτινγκ. Ωστόσο φαίνεται να είναι στις προθέσεις των ανθρώπων του Δικέφαλου, να φτάσουν νωρίτερα σε συμφωνία με τους Πορτογάλους, πιο συμφέρουσα οικονομικά, ίσως ακόμη και το Γενάρη.</p>
      <ul>
        <li>Το ξεκαθάρισμα του ρόστερ</li>
      </ul>
      <p>Θα πρέπει να θεωρείται δεδομένο ότι θα γίνει προσπάθεια εξ ορθολογισμού του ρόστερ που θα αφορά κυρίως ποδοσφαιριστές που δεν έχουν αποδώσει σύμφωνα με τις προσδοκίες που υπήρχαν όταν αποκτήθηκαν. Για παράδειγμα δεν είναι εύκολο να προβλέψει κανείς τι πρόκειται να γίνει στην περίπτωση του Μίροσλαβ Στοχ.  Ο Σλοβάκος επιθετικός πήρε την ευκαιρία του από τον Αμπέλ Φερέιρα, χωρίς να την εκμεταλλευτεί απόλυτα και δεν είναι σίγουρο αν θα  συμβιβαστεί σε δεύτερο ρόλο ή αν θα θέσει θέμα το Γενάρη.</p>
      <ul>
        <li>Οι ανάγκες ενίσχυσης</li>
      </ul>
      <p>Όπως όλα δείχνουν ο ΠΑΟΚ θα διερευνήσει την πιθανότητα για την απόκτηση ενός ακόμη επιθετικού που θα έχει διαφορετικά στοιχεία από αυτά των Σβιντέρσκι και Άκπομ. Για τον Αμπέλ Φερέιρα οι δύο επιθετικοί που βρίσκονται στο ρόστερ του Δικέφαλου συνεισφέρουν εξίσου στο τρόπο ανάπτυξης της ομάδας του και θα ήταν καλό να έχει και έναν ακόμη φορ που θα διαφοροποιείται από αυτούς.</p>
      <p>Η άποψη ότι ο ΠΑΟΚ πρέπει να έχει δύο ισάξιους ποδοσφαιριστές σε κάθε θέση δεν έχει εφαρμογή στο αριστερό άκρο της άμυνας, από την στιγμή που ο προπονητής του Δικέφαλου έχει ξεκαθαρίσει πως ο Βιεϊρίνια υπολογίζεται πλέον ως πιο προωθημένος.</p>
      <p>Ένα ζήτημα που επίσης θα πρέπει να απασχολήσει  τον Πορτογάλο τεχνικό είναι το ενδεχόμενο, που πλέον είναι ανοικτό, να  μην μπορεί να υπολογίζει για έναν περίπου μήνα <a href="https://www.sport24.gr/football/omades/Paok/paok-paleuei-gia-mia-thesh-stoys-olympiakous-toy-tokio-o-aoygkousto.5636003.html">στον Ντόουγκλας Αουγκoύστο εφόσον αυτό πάρει μέρος στο Προ-Ολυμπιακό τουρνουά με την U-23 Εθνική ομάδα της Βραζιλίας</a> από τα μέσα του Γενάρη και μετά. Κι αν σε μια τέτοια περίπτωση θα πρέπει να αναζητηθεί εναλλακτική λύση στη μεσαία γραμμή, με τον Βέρνμπλουμ να παραμένει εδώ και 11 μήνες εκτός αγωνιστικών υποχρεώσεων λόγω τραυματισμού.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>