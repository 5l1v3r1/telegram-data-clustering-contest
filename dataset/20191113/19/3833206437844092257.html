<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Na-obshto-28-g-zatvor-byaha-osudeni-napadatelite-na-sestrata-na-car-Kiro-913634"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T19:19:00+00:00"/>
    <meta property="og:title" content="На общо 28 г. затвор бяха осъдени нападателите на сестрата на &quot;цар Киро&quot;"/>
    <meta property="og:description" content="Нападателите на 72-годишната Марийка Илиева, сестра на Кирил Рашков, получиха тежки присъди.За винов..."/>
  </head>
  <body>
    <article>
      <h1>На общо 28 г. затвор бяха осъдени нападателите на сестрата на "цар Киро"</h1>
      <address>
        <time datetime="2019-11-13T19:19:00+00:00">13 Nov 2019, 19:19</time>
      </address>
      <p>Нападателите на 72-годишната Марийка Илиева, сестра на Кирил Рашков, получиха тежки присъди.</p>
      <p>За виновни бяха признати Йордан Станчев, на който бе даден 7 г. затвор, Марин Петров като извършител -12 г. ефективно, и Александър Кочев като помагач и подбудител - 9 години. Александър Данев, който е един от обвиняемите, беше оправдан от магистратите.</p>
      <p>Тримата осъдени трябва да платят и близо 450 000 лв. на баба Марийка за задигнатата от нея плячка, изразяваща се в пари, злато и скъпоценности.</p>
      <p>Сестрата на Цар Киро си тръгна по обяд от съдебната зала и не чу присъдата. През цялото време тя гледаше с  отвращение крадците, които я пребиха и ограбиха на 27-и срещу 28 май 2017 г. в къщата й в пловдивското село Йоаким Груево.</p>
      <p>Йордан Станчев бил далечен роднина на ограбената. Според обвинението в нощта на нападението той не е влизал в дома на Марийка, а  бил отвън в колата и чакал извършителите Марин Петров, Александър Кочев  с плячката. Те били с маски, удряли с юмруци бабата, вързали й ръцете и очите и я проснали на земята.</p>
      <p>Първо пребили 46-годишния племенник на Марийка, а след това зашеметили и нея. Започнали да ровят и открили богатствата й в кутии от шоколадови бонбони. Били пълни със златни монети, кехлибарени топчета, синджири с висулки, златна корона с червен камък по средата, гердани, обеци, пръстени. Имало 40 златни английски лири и френски наполеони. Част от заграбеното продали в заложна къща, пише <a href="https://www.24chasa.bg/region/article/7867622">"24 часа"</a>.</p>
      <p>По време на съдебните заседания купувачът обясни, че златните монети, които му предложили, били с много висок карат - 21,66. Никой от тримата не се призна за виновен. Решението подлежи на обжалване пред по-горна инстанция.</p>
    </article>
  </body>
</html>