<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/det-er-helseskadelig-a-bo-her/71815475"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T19:58:00+00:00"/>
    <meta property="og:title" content="- Det er helseskadelig å bo her"/>
    <meta property="og:description" content="Norsk Ronja og Karoline har fått kjenne luftforurensningen fra skogbrannene i Australia på kroppen."/>
  </head>
  <body>
    <article>
      <h1>- Det er helseskadelig å bo her</h1>
      <h2>Norsk Ronja og Karoline har fått kjenne luftforurensningen fra skogbrannene i Australia på kroppen.</h2>
      <address><time datetime="2019-11-13T19:58:00+00:00">13 Nov 2019, 19:58</time> by <a rel="author">Amanda Nordhagen Walnum</a></address>
      <p>Det kan ta månedsvis før det østlige Australia får de intense skogbrannene under kontroll, har brannsjefen i New South Wales (NSW) advart om i dag. Skiftende vindretning spås å spre brannene i nye retninger og utvide den «katastrofale» brannfronten i Queensland og NSW, skriver <a href="https://www.theguardian.com/australia-news/2019/nov/12/australia-fires-rage-out-of-control-catastrophic-day">The Guardian.</a></p>
      <p>Meteorologene har også advart om lyn som kan føre til nye branner, i tillegg til at brannene kan bli verre på grunn av høyere temperaturer over helgen.</p>
      <p>
        <b>- Den virkelige utfordringen er at vi har en enorm mengde med land som fortsatt brenner. De vil ikke slokke dette på dager, uker, måneder, sier brannsjef Shane Fitzsimmon og fortsetter:</b>
      </p>
      <p>- Uheldigvis melder ikke værmeldingen om noe annet enn temperaturer over gjennomsnittet og nedbør under gjennomsnittet i løpet av de neste månedene. Og vi har fortsatt sommeren rundt hjørnet.</p>
      <h3>Tåke over hele byen</h3>
      <p>Venninnene Karoline Eugenie Dørum Larsen og Ronja Ekstrøm Bjartan bor i byen Gold Coast i Australia. Søndag merket de røyken fra skogbrannene utendørs.</p>
      <p>- Vi trodde først det var tåke, men det kom fra skogbrannen. Røyken lå over hele byen, sier Ekstrøm Bjartan til Dagbladet.</p>
      <p>
        <b>Tirsdag var det fint vær igjen, fordi vindretningen endret seg. Da var det sol og skyfri himmel, forteller hun. Men onsdag hadde vindretningen snudd, og igjen var det røykfullt i byen.</b>
      </p>
      <p>- Vi har fått beskjed om, og leser på nyhetene, at det kan virke fint ute, men man må være forsiktig med å puste inn lufta.</p>
      <figure>
        <img src="https://dbstatic.no/71816376.jpg?imageId=71816376&amp;width=1024&amp;height=615"/>
        <figcaption><b>SYDNEY:</b> Sydney sentrum lagt i røyk 1. november. Foto: PETER PARKS / AFP Vis mer</figcaption>
      </figure>
      <figure>
        <img src="https://dbstatic.no/71816382.jpg?imageId=71816382&amp;width=1024&amp;height=615"/>
        <figcaption><b>OPERAHUSET:</b> Operahuset i Sydney med bakteppe av røyk fra alle bushbrannene i nærheten av byen. Bildet er tatt 12. november. Foto: Peter Talos / NTB scanpix Vis mer</figcaption>
      </figure>
      <figure>
        <img src="https://dbstatic.no/71816384.jpg?imageId=71816384&amp;width=1024&amp;height=615"/>
        <figcaption><b>HILLVILLE:</b> Brannmenn forsvarer en større eiendom fra skogbrann i Hillville, 350 kilometer nord for Sydney. Bildet er tatt 12. november. Foto: PETER PARKS / AFP Vis mer</figcaption>
      </figure>
      <p>På søndag, før de forsto hvor alvorlig situasjonen var, gikk venninnene ut på tur.</p>
      <figure>
        <img src="https://dbstatic.no/71816398.jpg?imageId=71816398&amp;x=0&amp;y=22.241681260946&amp;cropw=100&amp;croph=56.217162872154&amp;width=321&amp;height=321"/>
        <figcaption><b>BRANN:</b> Dette er brannene som var i nærheten av de norske jentene i 15-tiden norsk tid onsdag. Foto: Skjermdump Vis mer</figcaption>
      </figure>
      <p>
        <b>- Vi ble kjempeslitne, trøtte og orket ingenting. Jeg sov i to timer etterpå, sier Ekstrøm Bjartan og viser til dårlig luftkvalitet.</b>
      </p>
      <p>I løpet av onsdagen har det vært noen branner som har vært nokså nærme bostedet til de norske studentene. Ekstrøm Bjartan anslår at brannene var rundt 30 minutter unna, men understreker at det ikke er snakk om de største brannene.</p>
      <p>- Foreløpig tror jeg det ser bra ut her hvor vi bor, sier hun.</p>
      <h3>Må holde seg inne</h3>
      <p>Venninnene tilbringer mesteparten av tiden i leiligheten, med lukkede dører og vinduer.</p>
      <p>- Hvis det er røyk ute, har vi ikke lyst til å gå ut. Vi leser på nyhetene at vi må holde oss inne, men vi ser også at mange går tur ute eller sitter på kafé, sier Ekstrøm Bjartan.</p>
      <p><a href="https://www.health.nsw.gov.au/emergency_preparedness/weather/Pages/bushfire.aspx">Myndighetene </a>har advart om at skogbrann kan resultere i en stor mengde røykpartikler i lufta, selv langt unna den faktiske brannen. Den beste måten å unngå å puste inn dette, er å oppholde seg innendørs med vinduer og dører stengt.</p>
      <p>Tegn og symptomer kan være at det klør eller brenner i øynene, at nesa renner og at man begynner å hoste. Man kan også få vondt i hodet, bli andpusten, få irriterte bihuler eller irritasjon i halsen.</p>
      <p>Slik forurensning kan påvirke personer i flere dager etter at det er inhalert.</p>
      <p>
        <b>- Det er helseskadelig å bo her. Man føler at man ikke burde være her. Det er meldt at brannene kan vare i flere uker, sier hun.</b>
      </p>
      <h3>- Uforutsigbart</h3>
      <p>Hjemme i Norge sitter en bekymret mor og følger febrilsk med på situasjonen i Australia.</p>
      <p>- Jeg snakker med de hele tiden. De sier det er veldig rar stemning der. De er relativt trygge nå, selv om de ikke kan gå ut, sier Aina Ekstrøm, mor til Ronja.</p>
      <p>Hun sitter mye foran datamaskinen og oppdaterer kart over hvor brannene er og brannvesenets anbefalinger.</p>
      <p>
        <b>- Det har vært tett røyk. De har vært redde, men jeg tror ikke de er så skremte nå lenger, sier Ekstrøm.</b>
      </p>
      <p>Det store spørsmålet er hvordan og om vindretningen snur.</p>
      <p>- Det er uforutsigbart. Jeg sitter her hjemme og leser om veier som stenges, tog som blir innstilt og meldinger fra brannvesenet med oppfordringer som «dra mens du kan». Man blir jo ikke veldig beroliget.</p>
      <h3>Dårlig luftkvalitet</h3>
      <p>Omtrent 150 skogbranner herjer i New South Wales (NSW) og Queensland, skriver <a href="https://www.bbc.com/news/world-australia-50399798">BBC</a>.</p>
      <p>Skogbranner genererer store mengder røyk, aske og støv, og kan ha en signifikant betydning for luftkvaliteten. Slike branner kan også frigjøre store mengder ozonforløpere og karbondioksid ut i atmosfæren, og kan potensielt føre til omfattende skader på eiendom, miljø og menneskeliv, slår myndighetene i Queensland fast.</p>
      <p>
        <b>Myndighetene i New South Wales har advart sine innbyggere mot å undervurdere de skadelige effektene av røyken, skriver <a href="https://www.theguardian.com/australia-news/2019/nov/12/hazardous-air-quality-warning-as-smoke-from-bushfires-spreads-across-nsw-and-queensland">The Guardian.</a></b>
      </p>
      <figure>
        <img src="https://dbstatic.no/71816370.jpg?imageId=71816370&amp;width=1024&amp;height=615"/>
        <figcaption><b>SYDNEY:</b> Brannmann driver etterslukking i et boligområde i Sydney 12. november. Foto: Saeed Khan / AFP / NTB Scanpix Vis mer</figcaption>
      </figure>
      <figure>
        <img src="https://dbstatic.no/71816364.jpg?imageId=71816364&amp;width=1024&amp;height=615"/>
        <figcaption><b>BRISBANE:</b> Røyken har lagt seg som et teppe over Brisbane. Bildet er tatt 9. november. Foto: AAP/ Dan Peled/ via Reuters / NTB Scanpix Vis mer</figcaption>
      </figure>
      <p>- Aldri undervurder hvordan disse tingene kan snike seg inn å deg og hvor skadelige de kan være, selv om du mener du er i god form og frisk, sier også forsker Liz Hanna ved det nasjonale universitetet i Australia</p>
      <p>Hun anbefaler også at folk holder seg innendørs og unngår aktivitet utendørs.</p>
      <p>I skrivende stund er det dårlig luftkvalitet i West Mackay, Moranbrah, Mountain Creek, flere steder rundt Brisbane og i Gold Coast. I tillegg er det både dårlig og veldig dårlig luftkvalitet flere steder i området rundt Gladstone. Det viser<a href="https://apps.des.qld.gov.au/air-quality/"> myndighetenes oversikt.</a></p>
    </article>
  </body>
</html>