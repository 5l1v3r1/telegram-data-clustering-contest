<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/stankare-na-zvonarce-surove-zbili-okradli-ho-a-hrozili-podriznutim-20191113.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T19:24:00+00:00"/>
    <meta property="og:title" content="Stánkaře v Brně surově zbili. Okradli ho a hrozili podříznutím"/>
    <meta property="og:description" content="/VIDEO/ Při loupežném přepadení na brněnském autobusovém nádraží Zvonařka měli tři muži napadnout prodavače textilu přímo v jeho stánku, okrást ho a ještě mu hrozit podříznutím. Policisté v souvislosti s případem pátrají po třech mužích, které zachytila kamera nedaleko místa činu. O případu, který se stal v neděli 27. října odpoledne, informovali policisté ve středu."/>
  </head>
  <body>
    <article>
      <h1>Stánkaře v Brně surově zbili. Okradli ho a hrozili podříznutím</h1>
      <address><time datetime="2019-11-13T19:24:00+00:00">13 Nov 2019, 19:24</time> by <a rel="author">Oldřich Haluza</a></address>
      <p>Napadený prodavač na policii vypověděl, že ho jeden z útočníků chytil a mlátil pěstí do hlavy. „Když se pokusil utéct, ostatní dva muži mu zatarasili cestu. Hlavní útočník chtěl od prodejce peníze, a dokud mu je nevydal, stále jej bil,“ popsal policejní mluvčí David Chaloupka.</p>
      <p>Agresor následně prodavači při odchodu pohrozil podříznutím, pokud zavolá policii. „Útočníci hovořili česky, ale s cizím přízvukem,“ dodal Chaloupka.</p>
      <figure>
        <iframe src="https://www.youtube.com/embed/6y-gqpuXvDc" width="630" height="354" data-service="Youtube" scrolling="no"/>
      </figure>
      <p>Policisté ve středu zveřejnili nahrávku z kamery poblíž místa činu. Záznam zachycuje tři muže, kteří podle vyšetřovatelů mohou výrazně pomoci při objasnění případu. Není přitom jasné, zda se jedná přímo o pachatele loupežného přepadení nebo důležité svědky.</p>
    </article>
  </body>
</html>