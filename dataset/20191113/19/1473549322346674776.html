<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/powrot-dzumy-zachorowania-w-chinach-pacjenci-odizolowani,985161.html"/>
    <meta property="og:site_name" content="TVN24"/>
    <meta property="article:published_time" content="2019-11-13T19:10:00+00:00"/>
    <meta property="og:title" content="Dżuma pojawiła się w Chinach. Chorych odizolowano"/>
    <meta property="og:description" content="W Chinach u dwojga pacjentów zdiagnozowano dżumę - przekazały miejscowe władze. To choroba, która doprowadziła do jednej z największych epidemii w dziejach ludzkości, tak zwanej czarnej śmierci. Pl..."/>
  </head>
  <body>
    <article>
      <h1>Dżuma pojawiła się w Chinach. Chorych odizolowano</h1>
      <address><time datetime="2019-11-13T19:10:00+00:00">13 Nov 2019, 19:10</time> by <a rel="author">momo//now//kwoj</a></address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/748ba69d3e8d1af87f84fee909eef339/270c8d3e-efdb-4c2a-a92a-35717487c2ee.jpg?type=1&amp;srcmode=0&amp;srcx=1/1&amp;srcy=43/100&amp;srcw=1/1&amp;srch=39/50&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/8f6d422d-862c-4004-a3af-bee31e88e56a-480p.mp4"/>
          <figcaption>Kontrole na lotniksu w Pakistanie w celu przecidziałania...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/ae2e273b-a13d-4f2b-af62-3190bea7e16d-480p.mp4"/>
          <figcaption>Szczepienia przeciw dżumie w Wietnamie, 1968 rok</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/b8b0e6b2-b296-4e6b-979d-81453f89c0c2-480p.mp4"/>
          <figcaption>W 2014 roku dżuma zabiła na Madagaskarze kilkadziesiąt osób</figcaption>
        </figure>
        <figcaption>Kontrole na lotnisku w Pakistanie w celu przeciwdziałania szerzeniu się dżumy z Indii (wideo archiwalne)<cite>Foto: Wikipedia (public domain) | Video: Reuters Archieve</cite></figcaption>
      </slideshow>
      <h3>W Chinach u dwojga pacjentów zdiagnozowano dżumę - przekazały miejscowe władze. To choroba, która doprowadziła do jednej z największych epidemii w dziejach ludzkości, tak zwanej "czarnej śmierci". Plaga zbierała śmiertelne żniwo w XIV-wiecznej Europie.</h3>
      <p>U dwojga pacjentów pochodzących z chińskiego regionu Mongolia Wewnętrzna lekarze w pekińskim szpitalu zdiagnozowali dżumę dymieniczą - podała we wtorek państwowa agencja Xinhua. Chińskie Centrum Kontroli i Zapobiegania Chorobom zapewniło, że zakażeni zostali szybko odizolowani.</p>
      <p>Jak podają lokalne media, pacjenci otrzymali "odpowiednie leczenie", a w szpitalu przeprowadzono kwarantannę. Lekarze zbadali każdego, kto mógł mieć kontakt z chorymi - donosi "New York Times". Lokalne władze przekazały, że ryzyko dalszych zachorowań jest "wyjątkowo niskie".</p>
      <h3>Trzy postaci "czarnej śmierci"</h3>
      <related>
        <a href="https://www.tvn24.pl/wiadomosci-ze-swiata,2/czarna-smierc-zabijala-juz-w-epoce-brazu,588458.html"/>
      </related>
      <p>Dżuma występuje w trzech postaciach: dymieniczej, płucnej i septycznej. Według danych Światowej Organizacji Zdrowia (WHO) ta pierwsza jest najbardziej rozpowszechniona. Za najgroźniejszą uznaje zaś dżumę płucną, którą WHO nazywa "najbardziej złośliwą".</p>
      <p>Objawy postaci dymieniczej i płucnej są podobne - bóle głowy, gorączka, dreszcze i skrajne wycieńczenie - podają Centra Kontroli i Prewencji Chorób (Centers for Disease Control and Prevention), amerykańska agencja rządowa wchodząca w skład departamentu zdrowia.</p>
      <p>Dżumie dymieniczej towarzyszą powiększone, zabarwione na czarno węzły chłonne. Stąd też tradycyjna nazwa choroby - "czarna śmierć" - pochodząca z czasów epidemii, która w XIV wieku przetrzebiła ludność Europy. Zginęło wówczas około 50 milionów ludzi.</p>
      <p>Dostępne antybiotyki są w stanie wyleczyć z dżumy, jeżeli zostaną wystarczająco wcześnie podane choremu. Choroba nie została jednak całkowicie pokonana. Co więcej, jesteśmy dziś świadkami jej powrotu.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/748ba69d3e8d1af87f84fee909eef339/270c8d3e-efdb-4c2a-a92a-35717487c2ee.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Bakterie dżumy dymieniczej<cite>Źródło: Wikipedia (public domain)</cite></figcaption>
      </figure>
      <h3>Powrót dżumy</h3>
      <related>
        <a href="https://tvnmeteo.tvn24.pl/r/news/dzuma-w-stanach-zjednoczonych-zachorowalo-dziecko,262479.html"/>
      </related>
      <p>Według danych WHO od 2010 do 2015 roku ma całym świecie zanotowano ponad 3 248 przypadków zachorowań na dżumę, w tym 584 zgony. Trzy najbardziej endemiczne kraje to Demokratyczna Republika Konga, Madagaskar i Peru.</p>
      <p>Według Centrum Kontroli i Zapobiegania Chorobom, w Stanach Zjednoczonych każdego roku ma miejsce od kilku do kilkudziesięciu zachorowań. W 2014 roku dżumę stwierdzono u ośmiu mieszkańców Kolorado, a rok później dwie osoby w tym stanie zmarły w jej wyniku. W 2018 roku zdiagnozowano dżumę u chłopca z hrabstwa Elmore w stanie Idaho.</p>
      <p>W maju tego roku mongolska para zmarła na dżumę dymieniczną po zjedzeniu surowej nerki świstaka spożywanej w Mongolii w celach zdrowotnych.</p>
      <p>W ciągu ostatnich dwóch dekad choroba dotknęła blisko 50 tysięcy ludzi. Obecnie WHO klasyfikuje ją jako chorobę nawracającą.</p>
      <h3>Śmiercionośne pchły</h3>
      <p>Do zakażenia dochodzi zwykle w wyniku pokąsania przez pchły, które uprzednio ugryzły chorego szczura, wiewiórkę lub innego małego ssaka, nosiciela choroby. Jeśli istnieje podejrzenie zagrożenia dżumą, epidemiolodzy zalecają podjęcie środków minimalizujących ryzyko.</p>
      <p>Należy przede wszystkim redukować liczbę gryzoni w otoczeniu, używać środków przeciw pchłom przy pielęgnacji zwierząt domowych, zakładać rękawiczki, gdy ma się do czynienia z potencjalnie zakażonymi zwierzętami oraz nie pozwalać spać w swoim łóżku psom i kotom, które żyją poza domem.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/starcia-na-ulicach-ewakuowani-studenci-przemoc-osiagnela-poziom-krytyczny,984998.html"/>
        <a href="https://www.tvn24.pl/wiadomosci-ze-swiata,2/new-york-times-naukowcy-z-usa-moga-przekazywac-dane-do-chin,983865.html"/>
        <a href="https://www.tvn24.pl/wiadomosci-ze-swiata,2/kaczki-gesi-i-samoloty-owocna-wizyta-macrona-w-chinach,983373.html"/>
        <a href="https://www.tvn24.pl/wiadomosci-ze-swiata,2/xi-jinping-zabral-glos-w-sprawie-niepokojow-w-hongkongu,982882.html"/>
        <a href="https://www.tvn24.pl/wiadomosci-ze-swiata,2/zwrot-w-sprawie-ofiar-w-ciezarowce-brytyjska-policja-wszystkie-to-wietnamczycy,982299.html"/>
      </related>
    </article>
  </body>
</html>