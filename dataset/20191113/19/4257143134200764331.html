<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/13/megmarad-borkai-zsolt-olimpiai-jaradeka"/>
    <meta property="og:site_name" content="infostart"/>
    <meta property="article:published_time" content="2019-11-13T19:28:00+00:00"/>
    <meta property="og:title" content="Megmarad Borkai Zsolt olimpiai járadéka"/>
    <meta property="og:description" content="A Magyar Olimpiai Bizottság (MOB) elnöksége szerdán paksi ülésén elutasította a Borkai Zsolt olimpiai életjáradékának visszavonásáról szóló javaslatot."/>
  </head>
  <body>
    <article>
      <h1>Megmarad Borkai Zsolt olimpiai járadéka</h1>
      <address><time datetime="2019-11-13T19:28:00+00:00">13 Nov 2019, 19:28</time> by <a rel="author">Infostart / MTI</a></address>
      <h3>A Magyar Olimpiai Bizottság (MOB) elnöksége szerdán paksi ülésén elutasította a Borkai Zsolt olimpiai életjáradékának visszavonásáról szóló javaslatot.</h3>
      <p>A MOB közölte, az elnökség véleményezte "Az olimpiai járadék erkölcstelen életmóddal történő összeférhetetlenségének megállapításáról" szóló törvényjavaslatot, amelyet előzőleg a MOB jogi bizottsága is tárgyalt. Az elnökség elfogadta és támogatta a jogi bizottság álláspontját, amely szerint</p>
      <blockquote>a törvényjavaslat nincs megfelelően kidolgozva, annak indoklása nincs összhangban az olimpiai eszmével és az alkotmányos alapelvekkel.</blockquote>
      <p>"A Magyar Olimpiai Bizottság fontosnak tartja, hogy az olimpiai járadékra vonatkozó szabályozás a jövőben is objektív maradjon" - áll a tájékoztatásban.</p>
      <p>Az 1988-as, szöuli olimpián lólengésben aranyérmes Borkai kapcsán az ötkarikás bajnok vízilabdázó Steinmetz Ádám, a Jobbik Magyarországért Mozgalom képviselőcsoportjának tagja nyújtott be egy törvényjavaslatot, amely szerint erkölcstelen életvitel esetén is megvonhatnák az életjáradékot az olimpiai bajnokoktól, ezt megküldte szakmai véleményezésre a MOB elnökségének is.</p>
      <p>Október végén Borkai olimpiai járadékának esetleges megvonásáról a MOB tudatta, hogy az "olimpiai járadékkal összefüggő minden feladatot a sportpolitikáért felelős miniszter lát el 2017. január 1. óta". Az Emberi Erőforrások Minisztériuma (Emmi) akkor azt közölte, hogy csak az veszti el az életjáradékát érdemtelenség miatt, aki büntetett előéletű, büntetőeljárás alatt áll, vagy próbaidőre bocsátották.</p>
      <p>Borkai Zsolt 2010 és 2017 között volt a MOB-elnöke, majd a Magyar Torna Szövetség delegáltjaként tagja, ám október 22-e óta már nem tagja a MOB-nak.</p>
      <p>Győr azóta lemondott polgármesteréről az önkormányzati választások előtt egy - magát az ördög ügyvédjének nevező - ismeretlen tett közzé az interneten fotót és videót, amelyeken a polgármester több ember társaságában volt látható szexuális aktus közben.</p>
      <p>
        <i>Nyitókép: Pixabay</i>
      </p>
    </article>
  </body>
</html>