<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/13/uj-vasutvonal-epul-budapest-es-becs-kozott"/>
    <meta property="og:site_name" content="infostart"/>
    <meta property="article:published_time" content="2019-11-13T19:14:00+00:00"/>
    <meta property="og:title" content="Új vasúti kapcsolat létesül Wels, Budapest és Bécs között"/>
    <meta property="og:description" content="A vasúti szállítási kapcsolatot az Osztrák Szövetségi Vasutak (ÖBB) teherfuvarozással foglalkozó csoportja (ÖBB RCG) hozza létre - közölte a társaság."/>
  </head>
  <body>
    <article>
      <h1>Új vasúti kapcsolat létesül Wels, Budapest és Bécs között</h1>
      <address><time datetime="2019-11-13T19:14:00+00:00">13 Nov 2019, 19:14</time> by <a rel="author">Infostart / MTI</a></address>
      <h3>A vasúti szállítási kapcsolatot az Osztrák Szövetségi Vasutak (ÖBB) teherfuvarozással foglalkozó csoportja (ÖBB RCG) hozza létre - közölte a társaság.</h3>
      <p>A közlemény szerint a Wels-Bécs-Budapest fuvarozási útvonal egyben Európa három fontos intermodális csomópontját köti össze. A beruházás által növekedhet a vasúti forgalom, nő a legfontosabb szállítási útvonalak kihasználtsága, megrövidülnek a szállítási idők, és tervezhetőbbé válik a szállítás is.</p>
      <p>Az új szolgáltatás nemcsak Ausztriát és Magyarországot kapcsolja össze, hanem az egész észak-európai régiót összeköti Délkelet-Európával, valamint Törökország ázsiai részével is.</p>
      <p>A welsi, a bécsi és a budapesti intermodális terminálok között a tervek szerint heti három közvetlen fuvart indítanak. A szállítmányok útját közvetlenül lehet majd kiválasztani a németországi kombinált fuvarozással foglalkozó vállalat (Frankfurt Kombiverkehr KG) és az osztrák vasút teherfuvarozási csoportjának (ÖBB RCG) hálózatai felé.</p>
      <p>Ausztria legnagyobb állami vasúttársaságának, az Osztrák Szövetségi Vasutaknak (ÖBB) teherfuvarozással foglalkozó csoportja (ÖBB RCG) Európa egyik vezető vasúti logisztikai szolgáltatójának számít; 8500 alkalmazottat foglalkoztat; a csoport éves bevétele 2,3 milliárd euró, vagyis több mint hétszázmilliárd forint.</p>
      <p>
        <i>Nyitókép: Pexels.com</i>
      </p>
    </article>
  </body>
</html>