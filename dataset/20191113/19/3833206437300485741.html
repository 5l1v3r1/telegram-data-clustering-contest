<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/V-Iran-predstavyat-poligamiyata-kato-pomosht-za-zheni-v-neravnostoino-polozhenie-913639"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T19:43:00+00:00"/>
    <meta property="og:title" content="В Иран представят полигамията като &quot;помощ за жени в неравностойно положение&quot;"/>
    <meta property="og:description" content="След края на Втората световна война на мъжете в Германия им било разрешено да имат до четири жени, з..."/>
  </head>
  <body>
    <article>
      <h1>В Иран представят полигамията като "помощ за жени в неравностойно положение"</h1>
      <address>
        <time datetime="2019-11-13T19:43:00+00:00">13 Nov 2019, 19:43</time>
      </address>
      <p>След края на Втората световна война на мъжете в Германия им било разрешено да имат до четири жени, заяви миналия месец ултраконсервативният ирански депутат Али Мотахари. Той уточни, че много германки останали без съпрузи - голяма част от тях загинали във войната. Истината е, че в Германия полигамията е забранена още от 1871 година. Както преди, така и след края на войната, а и днес тя е наказуемо деяние.</p>
      <p>В Иран обаче все още е в сила Законът за семейството от 1974 година (от времето на шаха), който разрешава на мъжете да имат втора жена - при определени условия. Всъщност, на полигамията в Иран се гледа с лошо око, казва известната иранска адвокатка Фарида Гейрат. "Али Мотахари знае това много добре. Доколкото ни е известно, самият той живее в полигамия", подчерта тя в телефонно интервю за ДВ. "Водачът на иранската революция аятолах Хомейни е живял в моногамия, неговият наследник аятолах Хаменей - също. Тази странна инициатива в полза на полигамията обаче няма никакъв шанс за успех", допълва Гейрат. </p>
      <p>Въпреки това в Иран тече гореща дискусия за полигамията. А Мотахари е един от малцината политици, които участват в нея. В навечерието на парламентарните избори през март догодина той изглежда е тръгнал по пътя на политическото си самоубийство. Защото една голяма част от иранското общество е възмутено. Капката, с която чашата на търпението преля, е един уъркшоп на Института за религиозни ценности в свещения град Кум, който учи жените и мъжете как да живеят в полигамия.  </p>
      <p>Влиятелни ирански депутати като Али Мотахари и части от консервативните среди в обществото се застъпват за това (най-вече) заможните мъже да могат да имат повече от една съпруга. И те се опитват да го представят като "помощ за жени в неравностойно положение". И по-специално визират жените, които сами издържат семействата си - деца, родители, съпрузи.</p>
      <p>По официални данни, през последните 10 години броят на тези иранки е нараснал със 70 процента. В момента около 3 милиона жени в Иран се смятат за "глава на семейството". В същото време разходите за издръжка на иранските семейства са се увеличили с 50 процента, според официалната статистика. Само хранителните продукти са поскъпнали от март 2018 до март 2019 с над 70 процента. В същото време заплатите са се повишили най-много с 20 на сто, сочат още данните.</p>
      <p>"Разбира се, че има отчаяни жени в Иран, които не виждат друг начин, освен да станат втора съпруга", казва Гейрат. "Но това не може да е решението на съществуващите социални проблеми в страната", допълва тя. Възмутени са не само защитниците на правата на жените - голяма част от консервативните кръгове в иранското общество определят инициативата от град Кум като "реклама на легална проституция". Впрочем, в района на свещения град са много разпространени тъй наречените "временни бракове" - по стара шиитска традиция. При тях в брачния договор се вписва времето, за което бракът е валиден - от 30 минути до 99 години. С изтичането на срока жената губи и правата си като съпруга.</p>
      <p>"Както във всяко друго общество, в което сексуалността е тема табу, така и в Иран много хора поддържат извънбрачни връзки", казва за "Дойче Веле" социологът Амин Бозоргиян. "Част от консервативните кръгове иска да наложи полигамията като начин на живот в обществото. Но самото общество я отхвърля, тъй като през последните 100 години то възприе моногамията като светска ценност", допълва той.</p>
      <p>През последните 110 години ислямската република е преживяла три революции. Но още не е решена битката за ценностите - дали да се наложат религиозните, традиционни ценности, или светските ценности на съвременния свят. Везните се накланят ту в едната, ту в другата посока. Така например е имало периоди, в които традиционното покриване на жените с хиджаб е било забранявано. Днес обаче то е задължително. Впрочем, сред духовниците също има противници на полигамията - самият аятолах Хаменей е сред тях. Той не толерира многоженството, а който от екипа му си вземе втора жена, незабавно бива уволняван.</p>
    </article>
  </body>
</html>