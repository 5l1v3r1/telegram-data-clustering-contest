<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bjp-workers-and-police-clash-in-kolkata-many-injured-2848096.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T19:46:20+00:00"/>
    <meta property="og:title" content="कोलकाता में भाजपा कार्यकर्ताओं और पुलिस में झड़प, कई घायल"/>
    <meta property="og:description" content="पश्चिम बंगाल में डेंगू के तेजी से बढ़ते मामलों के खिलाफ आयोजित रैली के दौरान भाजपा कार्यकर्ताओं और पुलिस के बीच हुई झड़प में कई लोग घायल हो गए। राज्य में भाजपा नेतृत्व ने दावा किया कि ममता बनर्जी..."/>
  </head>
  <body>
    <article>
      <h1>कोलकाता में भाजपा कार्यकर्ताओं और पुलिस में झड़प, कई घायल</h1>
      <address><time datetime="2019-11-13T19:46:20+00:00">13 Nov 2019, 19:46</time> by <a rel="author">एजेंसी ,कोलकाता।</a></address>
      <p>पश्चिम बंगाल में डेंगू के तेजी से बढ़ते मामलों के खिलाफ आयोजित रैली के दौरान भाजपा कार्यकर्ताओं और पुलिस के बीच हुई झड़प में कई लोग घायल हो गए। राज्य में भाजपा नेतृत्व ने दावा किया कि ममता बनर्जी सरकार डेंगू के खतरे से निपटने में विफल रही हैं और आलोचना से बचने के लिए आंकड़ों को दबाने की कोशिश कर रही हैं।</p>
      <p>पुलिस के एक वरिष्ठ अधिकारी ने कहा कि भाजपा के कम से कम 35 नेताओं और कार्यकर्ताओं को झड़प के दौरान गिरफ्तार या हिरासत में लिया गया। पार्टी के लगभग 60 घायल सदस्यों को अस्पताल ले जाया गया। उन्होंने कहा कि गिरफ्तार किए गए लोगों में भाजपा के प्रदेश महासचिव राजू बनर्जी, पार्टी नेता बादशाह आलम और भारतीय जनता युवा मोर्चा (भाजयुमो) की राज्य इकाई के अध्यक्ष देबजीत सरकार शामिल हैं।</p>
      <p>अधिकारी ने कहा कि हाल ही में भाजपा में शामिल हुईं अभिनेत्री रिमझिम मित्रा को भी हिरासत में लिया गया।  भारतीय जनता पार्टी युवा मोर्चा की ओर से शहर के सेंट्रल एवेन्यू से निकाले गए विरोध मार्च का समापन कोलकाता नगर निगम मुख्यालय में घेराव के साथ होना था। लेकिन पुलिस ने चांदनी चौक मेट्रो स्टेशन के पास बैरिकेड लगाया था ताकि प्रदर्शनकारी आगे नहीं बढ़ें। सूत्रों ने दावा किया कि इसके जवाब में भाजपा समर्थकों ने उन पर पानी की बोतलें फेंकी और पथराव किया ।</p>
      <p>इसके बाद पुलिस ने उन्हें तितर-बितर करने के लिए पानी की बौछार की। राज्य सरकार के स्वास्थ्य विभाग की ओर से जारी बयान में कहा गया है कि कोलकाता और इसके आस-पास के इलाकों में कुल 44 हजार 852 डेंगू के मामले दर्ज किए गए हैं। </p>
      <p>
        <b>ये भी पढ़ें: <a href="https://www.livehindustan.com/national/story-fake-news-on-ayodhya-case-in-bangladesh-india-objected-2848070.html">बांग्लादेश में अयोध्या मामले पर चली फर्जी खबर, भारत ने जताई आपत्ति</a></b>
      </p>
    </article>
  </body>
</html>