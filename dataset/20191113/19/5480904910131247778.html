<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/veterinari-od-zari-se-z-polska-dovezly-3-tuny-masa-se-salmonelou/1820719?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T19:17:00+00:00"/>
    <meta property="og:title" content="Veterináři: Od září se z Polska dovezly 3 tuny masa se salmonelou"/>
    <meta property="og:description" content="Praha - Veterináři zachytili od začátku září tři nové případy dovozů drůbežího masa se salmonelou z Polska. Celkem to byly zhruba tři tuny zboží, sdělil dnes ČTK mluvčí Státní veterinární správy (SVS) Petr Vorlíček. Situace se podle něj zlepšila, v srpnu šlo o 1,9 tuny, na jaře pak byla hmotnost zásilek s pozitivními testy na bakterie salmonely řádově v desítkách tun. Ze tří zásilek se snědlo 700 kilogramů masa, zbytek byl zpracován nebo zadržen ve skladu."/>
  </head>
  <body>
    <article>
      <h1>Veterináři: Od září se z Polska dovezly 3 tuny masa se salmonelou</h1>
      <address><time datetime="2019-11-13T19:17:00+00:00">13 Nov 2019, 19:17</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Veterináři zachytili od začátku září tři nové případy dovozů drůbežího masa se salmonelou z Polska. Celkem to byly zhruba tři tuny zboží, sdělil dnes ČTK mluvčí Státní veterinární správy (SVS) Petr Vorlíček. Situace se podle něj zlepšila, v srpnu šlo o 1,9 tuny, na jaře pak byla hmotnost zásilek s pozitivními testy na bakterie salmonely řádově v desítkách tun. Ze tří zásilek se snědlo 700 kilogramů masa, zbytek byl zpracován nebo zadržen ve skladu.</p>
      <p>Veterináři vypsali u tří příjemců nová mimořádná individuální veterinární opatření, podle nichž musí být u těchto firem před uvedením masa provedena kontrola na salmonelu. Nová opatření se týkají společností Maso uzeniny Písek, mrazírenský sklad Tosun a LM Maso.</p>
      <p>Do skladu firmy Tosun v Turnově podle televize Prima doputovalo více než 1600 kilogramů masa. Zástupkyně firmy televizi řekla, že se jednalo o jednu dodávku, která už je zlikvidovaná. Ve firmě Maso uzeniny Písek bylo 720 kilogramů masa se salmonelou. "Koupili jsme maso, které bylo deklarované jako bezzávadné. Ukončili jsme s dodavatelem spolupráci," řekl Primě zástupce firmy Čestmír Motejzík. Společnost LM Maso se nevyjádřila.</p>
      <p>"Od 18. dubna 2019 byla doposud opatření uplatněna vůči 34 subjektům. Z toho 28 mimořádných opatření bylo k dnešnímu dni již zrušeno, neboť dotyčný doložil příslušné krajské veterinární správě, že přijal veškerá opatření, aby na trh neuváděl kontaminované potraviny," uvedl Vorlíček.</p>
      <p>Veterináři informovali o těchto zásilkách zhruba po měsíci od poloviny dubna, do té doby zveřejňovali jednotlivé případy, nyní vzhledem ke zlepšení situace vydali zprávu až po dvou a půl měsících. V dubnu se domluvili s ministerstvem zemědělství a začali uplatňovat individuální veterinární opatření.</p>
      <p>V Česku letos platila od konce února do konce března mimořádná opatření kvůli nálezu salmonely ve zhruba 700kilogramové zásilce hovězího z Polska a předchozímu nedostatečnému informování o dovozu masa z jatek, která v polském Mazovském vojvodství porážela nemocné krávy.</p>
      <p>Salmonela způsobuje akutní průjmové onemocnění. Při dostatečné tepelné úpravě masa je však riziko nákazy minimální.</p>
    </article>
  </body>
</html>