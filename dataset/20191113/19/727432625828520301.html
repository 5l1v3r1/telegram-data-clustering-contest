<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/krypene-du-deler-bolig-med-i-vinter/71808560"/>
    <meta property="og:site_name" content="Dinside"/>
    <meta property="article:published_time" content="2019-11-13T19:00:00+00:00"/>
    <meta property="og:title" content="Krypene du deler bolig med i vinter"/>
    <meta property="og:description" content="De er vanskelig å holde unna boligen, og én av dem kan lukte skikkelig ille."/>
  </head>
  <body>
    <article>
      <h6 class="kicker">Insekter</h6>
      <h1>Krypene du deler bolig med i vinter</h1>
      <h2>De er vanskelig å holde unna boligen, og én av dem kan lukte skikkelig ille.</h2>
      <address><time datetime="2019-11-13T19:00:00+00:00">13 Nov 2019, 19:00</time> by <a rel="author">Linn Merete Rognø</a></address>
      <p>Naturligvis vil insekter svirre både utenfor og inne i huset på sommerstid. Når kulda setter inn, er det få insekter å se ute, derimot vil flere av dem fortsette å kose seg innendørs.</p>
      <p>Noen av dem kan bli riktig så plagsomme, og i enkelte tilfeller kan det utvikle seg til et betydelig problem i boligen.</p>
      <p>Spesielt obs bør du være på veden du bærer med deg inn, noe du kan leser mer om lenger nede i denne artikkelen.</p>
      <h3>Fluer, gulløyne og marihøner</h3>
      <p>- Mange insekter overvintrer som voksne, og da er det om å gjøre å finne seg et sted å være der man er relativt trygg fra å bli spist, og hvor temperaturen er sånn noenlunde stabil. Slike steder finner man gjerne i kriker og kroker i hus, forteller Arnstein Staverløkk, overingeniør entomologi ved Norsk institutt for naturforskning (NINA).</p>
      <figure>
        <img src="https://dbstatic.no/71809268.jpg?imageId=71809268&amp;width=512&amp;height=308"/>
        <figcaption><b>GULLØYNE:</b> Et voksent gulløye med utspente vinger. Foto: Hallvard Elven / FHI. Vis mer</figcaption>
      </figure>
      <p>Selv om mange insekter klarer å overvintre i vinterkulden siden de kan produsere frostvæske, er det likevel vanlig at insektene foretrekker et lunt sted å oppholde seg på, ifølge Anders Endrestøl, som også er forsker ved NINA.</p>
      <p>- Spesielt vanlig er det at man finner forskjellige fluer, og også gulløyne, sier Endrestøl.</p>
      <p>Ifølge <a href="https://www.fhi.no/nettpub/skadedyrveilederen/smadyr-andre/gulloyne/">Folkehelseinstituttet</a> er gulløyne som sees i huset rett og slett blitt forstyrret i vinterdvalen, eller våknet opp fra den.</p>
      <figure>
        <img src="https://dbstatic.no/71809330.jpg?imageId=71809330&amp;x=5.8479532163743&amp;y=0&amp;cropw=94.152046783626&amp;croph=100&amp;width=322&amp;height=228"/>
        <figcaption><b>LOFTSFLUE:</b> Den vanligste loftsfluen i hus er Pollenia rudis. Foto: Hallvard Elven / FHI. Vis mer</figcaption>
      </figure>
      <p>Andre artsgrupper som overvintrer som voksne, og som man ofte finner innendørs, er marihøner, noen dagsommerfugler og loftsfluer, ifølge Staverløkk.</p>
      <p>Ifølge <a href="https://www.fhi.no/nettpub/skadedyrveilederen/fluer-og-mygg/loftsfluer/">Folkehelseinstituttet</a> tilhører loftsfluene en egen slekt av spyfluer. De er mørke og grålige i fargen, og de forveksles ofte med vanlig husflue når de opptrer i hus. I spesielle situasjoner kan de opptre innendørs i så store mengder at de blir plagsomme.</p>
      <h3>Veden som ynglested</h3>
      <p>En annen kilde til å få insekter innendørs, er at mange fyrer med ved, forteller Staverløkk.</p>
      <related>
        <a href="https://www.dinside.no/bolig/ikke-oppbevar-veden-inne/71729874"/>
      </related>
      <p>
        <b>- Veden vi tar med inn i stua kan ha vært ynglested for diverse insekter, og når disse kubbene med bark blir liggende temperert over tid, tror insektene at nå er det sommer, og så klekker de etter noen uker, sier forskeren.</b>
      </p>
      <p>- Det er helst ved som har blitt felt tidlig på sommeren som ofte blir angrepet av insekter, legger han til.</p>
      <h3>- Kan lukte ille</h3>
      <p>Stort sett er insektene som trekker innendørs harmløse, understreker Endrestøl. Noen arter kan for øvrig være en plage for oss mennesker, men kanskje mer av psykologiske årsaker, enn direkte skadelig, mener han.</p>
      <figure>
        <img src="https://dbstatic.no/71809275.jpg?imageId=71809275&amp;width=512&amp;height=308"/>
        <figcaption><b>HARLEKINMARIHØNE:</b> Den lager en ubehagelig lukt når den blir forstyrret ved å skille ut et illeluktende sekret som også kan gi flekker. Foto: Store Norske Leksikon. Vis mer</figcaption>
      </figure>
      <p>- Kanskje spesielt noen av de nye fremmedartene våre. <a href="http://snl.no/Harlekinmarih%C3%B8ne"><i>Harlekinmarihøne</i></a><i> </i>trekker for eksempel innendørs om vinteren. Denne har dessuten <i>aggregeringsferomoner</i> som gjør at den kan samle seg i store individtall, forteller Endrestøl og legger til:</p>
      <p>- Den lager en ubehagelig lukt når den blir forstyrret ved å skille ut et illeluktende sekret som også kan gi flekker.</p>
      <p>En annen stor tege som har dukket opp de siste årene er <a href="https://artsdatabanken.no/Fab2018/N/716"><i>Leptoglossus occidentalis</i></a>, en amerikansk art som er spredt til Europa - i Norge hovedsakelig på Vestlandet, men den er også påvist på Østlandet, ifølge forskeren.</p>
      <figure>
        <img src="https://dbstatic.no/71809287.jpg?imageId=71809287&amp;width=512&amp;height=308"/>
        <figcaption><b>LEPTOGLOSSUS OCCIDENTAILS:</b> En amerikansk art som har dukket opp i Norge. Foto: Wikipedia. Vis mer</figcaption>
      </figure>
      <p>
        <b>- Denne trekker innendørs om høsten, og kan også samle seg i større antall. Fra USA er det beskrevet at denne kan punktere vannledninger ved at den stikker sugesnabelen sin gjennom plastikkrør (PEX), men det er så vidt jeg vet ikke dokumentert fra Norge, sier Endrestøl.</b>
      </p>
      <p>Forskeren forteller videre at han selv har hatt enorme antall gressfluer inne på høsten.</p>
      <p>- Disse trekker fra gresset og opp langs høye bygninger, og kan komme innendørs gjennom sprekker, ventiler, lufting og så videre. De er på leting etter overvintringssteder, og vil raskt dø innendørs – men kan være sjenerende nok i store antall, sier Endrestøl.</p>
      <related>
        <a href="https://www.dinside.no/bolig/ny-allianse-i-krigen-mot-skjeggkre/71183708"/>
      </related>
      <h3>- Bruk støvsugeren</h3>
      <p>Har insektene utviklet seg til å bli et kjempeproblem, for eksempel om det er mengder av harlekinmarihøne, kan du suge dem opp med støvsugeren, tipser Endrestøl.</p>
      <p>
        <b>- Ta så ut støvsugerposen og legg den i fryseren i et døgn før du kaster den. Er det veldig kaldt ute, kan du la den ligge der over natten før du hiver den i søpla, sier han.</b>
      </p>
      <p>I siste instans kan du ringe et skadedyrfirma, men da skal det være ille, mener forskeren.</p>
      <h3>Ingen grunn til bekymring</h3>
      <p>Staverløkk understreker at de aller fleste insekter er harmløse under «vintersøvnen». De trenger bare et sted å gjemme seg, og så forsvinner de like raskt som de kom den dagen temperaturen er riktig utendørs, forteller han.</p>
      <related>
        <a href="https://www.dinside.no/bolig/na-kommer-rottene/71684781"/>
      </related>
      <p>Begge forskerne mener at det som regel er svært lite du kan gjøre for å unngå at insekter dukker opp i huset på vinteren.</p>
      <p>
        <b>- I så fall må du tette igjen alle kriker og kroker og gjøre huset helt tett, sier Staverløkk.</b>
      </p>
      <p>- Men når man vet hvor vanskelig det er å få et gammelt hus musetett, sier det seg selv at man ikke får det helt insekt-tett, legger Endrestøl til.</p>
      <p>Verken Endrestøl eller Staverløkk tenker at det er nødvendig å bekymre seg for insektene.</p>
      <p>- Så lenge de ikke gjør noen skade, kan de vel bare få være der, mener Staverløkk.</p>
      <p>
        <b>- Man bør i større grad være bekymret for de rene innendørsartene som veggedyr, brun pelsbille, melbiller og klesmøll, avslutter Endrestøl.</b>
      </p>
      <related>
        <a href="https://www.dinside.no/bolig/eneboligen-var-full-av-borebiller/71603781"/>
      </related>
    </article>
  </body>
</html>