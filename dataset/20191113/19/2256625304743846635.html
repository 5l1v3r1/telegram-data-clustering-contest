<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158310_1031.html"/>
    <meta property="og:site_name" content="Novsport"/>
    <meta property="article:published_time" content="2019-11-13T19:17:00+00:00"/>
    <meta property="og:title" content="ОФИЦИАЛНО: Тежко наказание за капитана на Айнтрахт (Франкфурт)"/>
    <meta property="og:description" content="Давид Абрахам е със спрени права до края на годината, защото бутна треньора на Фрайбург"/>
  </head>
  <body>
    <article>
      <h1>ОФИЦИАЛНО: Тежко наказание за капитана на Айнтрахт (Франкфурт)</h1>
      <address><time datetime="2019-11-13T19:17:00+00:00">13 Nov 2019, 19:17</time> by <a rel="author">Велизар Антов</a></address>
      <p>Германският футболен съюз наказа сурово капитана на "Айнтрахт" Франкфурт Давид Абрахам, който изблъска треньора на "Фрайбург" Кристиан Щрайх по време на срещата между двата тима от 11-ия кръг в Бундеслигата, завършила 1:0. <br/><br/>Аржентинският защитник просна на земята Щрайх, докато тичаше да вземе топката край страничната линия. <br/><br/>Това доведе до невъобразим хаос. Двете скамейки влязоха в директен сблъсък, вследствие на което бяха показани червени картони на самия Абрахам, както и на заменения по-рано полузащитник Грифо, който бе сред най-активните в мелето.</p>
      <figure>
        <img src="http://www.novsport.com/content/thumbnail(2).jpg"/>
      </figure>
      <p>Абрахам е наказан за седем седмици, т.е. няма да играе за "Айнтрахт" до края на календарната година (наказанието влиза в сила от 10 ноември). Освен това той трябва да плати и глоба в размер на 25 хил. евро, съобщават медиите в Германия.<br/><br/>Футболистът може да обжалва решението в рамките на 24 часа.<br/><br/>Преди ден Абрахам бе глобен и от "Айнтрахт" Франкфурт с 35 хиляди евро, като се появиха и спекулации, че той повече няма да носи капитанската лента на тима.</p>
    </article>
  </body>
</html>