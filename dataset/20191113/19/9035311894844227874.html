<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/slovakya-da-olume-giden-yolda-kamyonla-otobus-carpist-en-az-12-olu"/>
    <meta property="og:site_name" content="euronews"/>
    <meta property="article:published_time" content="2019-11-13T19:42:22+00:00"/>
    <meta property="og:title" content="Slovakya'da 'ölüme giden yolda' kamyonla otobüs çarpıştı: En az 12 ölü"/>
    <meta property="og:description" content="Slovakya'da kaza yapan bir otobüste 4'ü öğrenci en az 12 kişi hayatını kaybetti. Kaya ve toprak taşıyan bir kamyon ile çarpışan otobüste 20 kişinin de yaralandığı belirtiliyor."/>
  </head>
  <body>
    <article>
      <h1>Slovakya'da 'ölüme giden yolda' kamyonla otobüs çarpıştı: En az 12 ölü</h1>
      <address><time datetime="2019-11-13T19:42:22+00:00">13 Nov 2019, 19:42</time> by <a rel="author">Sertaç Aktan</a></address>
      <p>Slovakya'da kaza yapan bir otobüste 4'ü öğrenci en az 12 kişi hayatını kaybetti. Taş ve toprak taşıyan bir kamyon ile çarpışan otobüste bulunan 20 kişinin de yaralandığı belirtiliyor.</p>
      <p>Ülkenin dağlık kesiminde yer alan Nitra şehri yakınlarında meydana gelen kazada hafriyat yüklü kamyon ile bir otobüs bilinmeyen bir nedenle çarpıştı. Yerel medyanın daha önce yaşanan kazalar nedeniyle "Ölüme giden yol" diye nitelediği yerde meydana gelen kazada, kamyon yan yattı ve otobüs de bir çukura saplandı</p>
      <p>Otobüsün içerisinde çoğunlukla okul öğrencilerinin yer aldığı belirtilirken kazanın nedenine ilişkin henüz bir bilgi paylaşılmadı. 12 kişinin hayatını kaybettiği kazada yaralanan 20 kişiyse hastaneye kaldırıldı.</p>
      <h3>İçişleri bakanı: Kamyon muhtemelen aşırı yüklüydü</h3>
      <p>Ülkenin Sağlık Bakanı Andrea Kalavska hayatını kaybedenlerden dördünün 18 yaş altında olduğunu duyururken İçişleri Bakanı Denisa Sakova ise kamyonun muhtemelen aşırı yüklü olduğunu kaydetti.</p>
      <p>Yerel medyanın aktardığına göre kamyon otobüse yandan çarptı. Olay yerine ulaşan ilk itfaiye ekibi kazazedelere yardım etmek ve onları araçların içerisinden çıkarmak için çaba sarf etti. Olay yerine helikopterler ve ambulanslar ve psikologlar sevk edildi.</p>
      <p>Ek kaynaklar<b> • AFP</b></p>
    </article>
  </body>
</html>