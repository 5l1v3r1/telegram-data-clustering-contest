<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/politiki-thyella-me-tin-epicheirisi-astrapi-gia-toys-8-toyrkoys-kykloi-ypex-adianoito-na-echoyn-symvei-osa-kataggellontai-ti-apantaei-o-kotzias/"/>
    <meta property="og:site_name" content="europost.gr"/>
    <meta property="article:published_time" content="2019-11-13T19:18:59+00:00"/>
    <meta property="og:title" content="Πολιτική «θύελλα» με την επιχείρηση «Αστραπή» για τους 8 Τούρκους – Κύκλοι ΥΠΕΞ : Αδιανόητο να έχουν συμβεί όσα καταγγέλλονται! – Τι απαντάει ο Κοτζιάς?…"/>
    <meta property="og:description" content="Σάλο έχει προκαλέσει η αποκάλυψη της ιστοσελίδας Nordic Monitor, που παραθέτει έγγραφα σύμφωνα με τα οποία η Αγκυρα σχεδίαζε στρατιωτική επιχείρηση για τη μεταφορά πίσω στην Τουρκία των οκτώ Τούρκων στρατιωτικών που είχαν διαφύγει στην"/>
  </head>
  <body>
    <article>
      <h1>Πολιτική «θύελλα» με την επιχείρηση «Αστραπή» για τους 8 Τούρκους – Κύκλοι ΥΠΕΞ : Αδιανόητο να έχουν συμβεί όσα καταγγέλλονται! – Τι απαντάει ο Κοτζιάς?…</h1>
      <address>
        <time datetime="2019-11-13T19:18:59+00:00">13 Nov 2019, 19:18</time>
      </address>
      <p>Σάλο έχει προκαλέσει η αποκάλυψη της ιστοσελίδας Nordic Monitor, που παραθέτει έγγραφα σύμφωνα με τα οποία η Αγκυρα σχεδίαζε στρατιωτική επιχείρηση για τη μεταφορά πίσω στην Τουρκία των οκτώ Τούρκων στρατιωτικών που είχαν διαφύγει στην Ελλάδα την επομένη του αποτυχημένου πραξικοπήματος κατά του Ερντογάν, τον Ιούλιο του 2016.</p>
      <p>Αναφερόμενοι στο δημοσίευμα, κύκλοι του υπουργού Νίκου Δένδια σημειώνουν: «Η σημερινή πολιτική ηγεσία του υπουργείου Εξωτερικών επισημαίνει από πλευράς της ότι δεν διανοείται πως μπορεί να έχουν συμβεί τα όσα καταγγέλλονται».</p>
      <p>Το δημοσίευμα του Nordic Monitor, το οποίο επικαλούμενο απόρρητα έγραφα μιλά για στρατιωτική επιχείρηση της Τουρκίας την επομένη του αποτυχημένου πραξικοπήματος, στις 16 Ιουλίου 2016, με στόχο την επιστροφή των οκτώ Τούρκων αξιωματικών και του ελικοπτέρου με το οποίο είχαν διαφύγει στην Ελλάδα. Επιπλέον, σημειώνεται πως «οι ελληνικές αρχές είχαν συμφωνήσει να επιστρέψουν όχι μόνο το ελικόπτερο, αλλά και τους οκτώ Τούρκους αξιωματικούς».<br/>«Η πολιτική ηγεσία του υπουργείου Εξωτερικών δεν επιθυμεί να προβεί σε κάποιο σχόλιο επί του δημοσιεύματος, το οποίο αφορά τον τότε υπουργό Εξωτερικών και την προηγούμενη κυβέρνηση, που έχουν τη δυνατότητα να απαντήσουν σχετικά με την ακρίβεια ή μη των όσων αναφέρονται από το Nordic Monitor» σχολιάζουν κύκλοι του υπουργού Εξωτερικών Νίκου Δένδια.</p>
      <p>Επίσης, διαμηνύουν πως γνώμονας της Ελλάδας πάντοτε είναι η τήρηση των κανόνων του Δικαίου και η προστασία των ανθρωπίνων δικαιωμάτων.</p>
      <p>Άμεση ήταν η αντίδραση του πρώην υπουργού Εξωτερικών, Νίκου Κοτζιά, ο οποίος με ανάρτησή του σημειώνει ότι στελέχη της ΝΔ είχαν προτείνει ανταλλαγή των οκτώ με τους δύο Έλληνες στρατιώτες και συνεχίζει: «Δεν θα μπορούσα να πιστέψω ότι ο Ν. Δένδιας θα υπονοούσε με ανακοίνωσή του πίστη στις τουρκικές μυστικές υπηρεσίες σε βάρος πρώην ΥΠΕΞ Ελλάδας».</p>
      <figure>
        <iframe data-src="https://twitter.com/NikosKotzias/status/1194615724746137600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Τι λέει το δημοσίευμα του Nordic Monitor<br/>Σημειώνεται ότι, σύμφωνα με το δημοσίευμα η Τουρκία είχε έτοιμη στρατιωτική επιχείρηση για τη μεταφορά πίσω στην Τουρκία των οκτώ Τούρκων στρατιωτικών που είχαν διαφύγει στην Ελλάδα την επομένη του αποτυχημένου πραξικοπήματος κατά του Ερντογάν, τον Ιούλιο του 2016.</p>
      <p>Όπως αποκαλύπτει η ΜΚΟ, διευθυντής της οποίας είναι ο αντιφρονών και αυτοεξόριστος Τούρκος δημοσιογράφος Αμπντουλάχ Μποσγκιούρτ,﻿ που κατά καιρούς προχωρά σε αποκαλύψεις σχετικά με τις ενέργειες της τουρκικής κυβέρνησης και του Ταγίπ Ερντογάν και της οικογένειάς του, το Γενικό Επιτελείο της Τουρκίας είχε διαβιβάσει στις 16 Ιουλίου του 2016 και ώρα 16:15 εντολές στη Διοίκηση του Στρατού Ξηράς και μονάδες της Αεροπορίας για την εκτέλεση σχεδίου που απέβλεπε στην επιστροφή του ελικοπτέρου και των οκτώ Τούρκων στρατιωτικών, σχέδιο για το οποίο ήταν ενήμερος και ο στρατιωτικός ακόλουθος της τουρκικής πρεσβείας στην Αθήνα.</p>
    </article>
  </body>
</html>