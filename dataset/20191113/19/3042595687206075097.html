<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/ustoppelig-da-elverum-tok-seg-til-nm-finale/71816834"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T19:36:09+00:00"/>
    <meta property="og:title" content="Ustoppelig da Elverum tok seg til NM-finale"/>
    <meta property="og:description" content="Sigvaldi Gudjonson var banens gigant da Elverum slo Halden 32-29, og tok seg til NM-finalen i håndball for menn. Islendingen scoret 18 mål."/>
  </head>
  <body>
    <article>
      <h1>Ustoppelig da Elverum tok seg til NM-finale</h1>
      <h2>Sigvaldi Gudjonson var banens gigant da Elverum slo Halden 32-29, og tok seg til NM-finalen i håndball for menn. Islendingen scoret 18 mål.</h2>
      <address><time datetime="2019-11-13T19:36:09+00:00">13 Nov 2019, 19:36</time> by <a rel="author">NTB I</a></address>
      <p>Gudjonson skjøt Elverum til finale nærmest på egen hånd fra sin høyrekant. I Remmenhallen i Halden sto Gudjonson bak 18 av Elverums 32 mål.</p>
      <p>
        <b>Til slutt vant Elverum 32-29 og får dermed mulighet til å forsvare tittelen i Oslo Spektrum i romjula. Finalemotstander blir Haslum som tirsdag tok til seg til finalen på bekostning av FyllingenBergen (27-16).</b>
      </p>
      <p>I en jevn og tett førsteomgang fulgte lagene hverandre fram til 12-12, men i omgangens siste minutter skaffet Elverum seg en luke på to mål etter å ha utnyttet overtallsspillet godt.</p>
      <p>Den luka klarte aldri hjemmelaget å tette.</p>
      <h3>Banens gigant</h3>
      <p>Da lagene gikk til pause ledet Elverum 16-14, elleve av gjestenes mål var signert banens gigant, Sigvaldi Gudjonson.</p>
      <p>Etter pause forsøkte Halden å ta grep for å ta Gudjonson ut av kampen, men islendingen lot seg ikke stanse. Han var rett og slett i en egen klasse.</p>
      <p>- Vi forsøkte å sone han ut i annen omgang, sa Halden-trener Jan Thomas Lauritzen til Nettavisens Direktesport etter kampen, men måtte erkjenne at de ikke klarte det fullt ut.</p>
      <p>Ti minutter ut i omgangen hadde Gudjonson satt ytterligere fem baller i nettet.</p>
      <p>- Vi har muligheten. Vi kjemper helt inn, men det strekker dessverre ikke helt til, sa Halden-treneren.</p>
      <h3>Ikke i Elverum neste år</h3>
      <p>Hjemmelaget lot aldri Elverum stikke fra, og lå stort sett ikke mer en fem mål bak Elverum.</p>
      <p>Gjestene lot seg ikke stresse selv om Halden spiste seg noe inn på tampen av kampen. Elverum var et lite hakk bedre enn Halden og vant fortjent.</p>
      <p>Elverum-trener Michael Apelgren lot seg imponere av islendingens 18 mål i semifinalen</p>
      <p>-<b> Å hente det fram når det betyr så mye er helt utrolig. Han spiller nok ikke i Elverum neste år, sa Apelgren.</b></p>
      <p>Han var selvsagt svært fornøyd med at finalebilletten var sikret.</p>
      <p>- Det er en fantastisk følelse. Vi gjorde en bra kamp og kontrollerte det inn i annen omgang,</p>
      <p>Elverum og Halden møtte hverandre i fjorårets NM-finale. Da vant Elverum, som nå får mulighet til å forsvare tittelen i Oslo Spektrum.</p>
      <p>NM-finalen mellom de regjerende mestrene og Haslum spilles i Oslo Spektrum 29. desember. De to møtte hverandre i finalen også i 2016. Da vant Haslum 28–26.</p>
    </article>
  </body>
</html>