<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76548-Pri-Dunaji-pri-Starom-moste-vyrastie-45metrova-vyhliadkova-veza-Nebude-chybat-ani-zipline-ci-tobogan"/>
    <meta property="og:site_name" content="REFRESHER"/>
    <meta property="article:published_time" content="2019-11-13T19:16:00+00:00"/>
    <meta property="og:title" content="Pri Dunaji pri Starom moste vyrastie 45-metrová vyhliadková veža. Nebude chýbať ani zipline či tobogán"/>
    <meta property="og:description" content="Vyzerá, že Bratislava bude mať novú, zaujímavú atrakciu."/>
  </head>
  <body>
    <article>
      <h1>Pri Dunaji pri Starom moste vyrastie 45-metrová vyhliadková veža. Nebude chýbať ani zipline či tobogán</h1>
      <address><time datetime="2019-11-13T19:16:00+00:00">13 Nov 2019, 19:16</time> by <a rel="author">Vladimír Mičuda</a></address>
      <p>
        <b>Vyzerá, že Bratislava bude mať novú, zaujímavú atrakciu.</b>
      </p>
      <p>Bratislava bude mať možno novú vyhliadkovú vežu. Plánujú ju postaviť pri Starom moste a má poskytnúť promenádu a posedenie nad korunami stromov. Nie je to ale všetko, <b>nebude chýbať ani zipline dráha,</b> ktorá má spojiť ponad rieku Dunaj 45-metrovú vyhliadkovú vežu na petržalskom brehu s 12-metrovou vežou na ružinovskom brehu, v blízkosti nákupného centra.</p>
      <p>Vyplýva to z architektonickej štúdie, ktorú na zasadnutie petržalskej komisie územného plánu, výstavby a dopravy predložila firma Jufa, ktorej konateľmi sú Barbora Vetorová a Juraj Fandel. <i>„Bude charakteristická plynulým bezbariérovým výstupom až na vrchol, prístupná každej vekovej kategórii. Z vrcholu bude vyhliadka na mesto po oboch stranách Dunaja,“</i> píše v štúdií investor. Súčasťou vyhliadky bude galéria s pamiatkami, suchý tobogan, adrenalínový prechod, taktiež aj promenáda a posedenie nad korunami stromov.</p>
      <figure>
        <img src="https://i.refresher.sk/public/vladimir-micuda/pixabay/bratislava-2590863_1920.jpg"/>
        <figcaption>
          <cite>Pixabay/Timbigge</cite>
        </figcaption>
      </figure>
      <p>Cieľovou skupinou majú byť turisti. <i>„Chceme ponúknuť atrakciu priamo v centre mesta a zároveň cielene, formou galérie, priblížiť krásy Slovenska. Vyhliadka kopíruje podobné projekty z Česka aj zo Slovenska,“</i> uvádza sa v štúdii s tým, že o uvedený typ atrakcie je v posledných rokoch veľký záujem. Konštrukcia má byť v kombinácii zelená a biela.</p>
      <related>
        <a href="https://refresher.sk/76358-Takto-vyzera-slovenska-dedina-roka-Rozpravkova-priroda-tradicny-salas-a-ukazkovy-progres"/>
      </related>
      <p>Ešte nie je jasné, kde presne bude veža stáť. Petržalská komisia územného plánu, výstavby a dopravy po rokovaní neodsúhlasila navrhované umiestnenie zámeru. Odobrila však ideu vytvorenia obdobnej stavby s rekreačno-kultúrnou funkciou v Petržalke. <b>Niektorí členovia komisie sa nestotožnili</b> s navrhovaným umiestnením veže pri Starom moste a vyjadrili názor, žeby bolo vhodnejšie ju umiestniť na inom mieste. </p>
      <p>Mesto Bratislava zámer eviduje. <i>„Rovnako evidujeme aj záujem investora o stretnutie so zástupcami mesta, na ktorom by chcel tento zámer predstaviť. Konkrétny termín stretnutia zatiaľ dohodnutý nie je. Viac budeme vedieť povedať po tomto stretnutí,“</i> povedal hovorca mesta Peter Bubla pre TASR.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/54542-Usetri-tretinu-ceny-a-nazbieraj-si-na-Slovensku-tolko-jahod-kolko-chces-Samozber-pri-Hlohovci-je-tento-rok-opat-v-kurze"/>
        <a href="https://refresher.sk/66076-Pri-strelbe-na-Obchodnej-ulici-bol-okrem-nevinneho-dievcata-zraneny-aj-policajt"/>
        <a href="https://refresher.sk/67344-Bratislavsku-zoo-dnes-uzavreli-predcasne-udajne-sa-hlada-leopardie-mlada"/>
        <a href="https://refresher.sk/76539-Benatky-zasiahli-druhe-najvacsie-zaplavy-v-historii-Ide-o-vysledok-klimatickych-zmien-tvrdi-starosta"/>
        <a href="https://refresher.sk/76523-Islandskou-sopkou-otriaslo-cez-700-zemetraseni-V-pripade-erupcie-by-Europu-mohla-cakat-pohroma-upozornuju-vedci"/>
        <a href="https://refresher.sk/76535-Na-Liptove-je-vyhlaseny-3-stupen-povodnovej-aktivity-Situaciu-monitoruje-aj-policia-a-hasici"/>
        <a href="https://refresher.sk/76511-Na-Marshallovych-ostrovoch-pochovali-viac-ako-88tisic-ton-nuklearneho-odpadu-Kvoli-klimatickej-krize-mozno-skonci-v-oceane"/>
        <a href="https://refresher.sk/76513-Z-Bratislavy-do-Prahy-len-za-dve-hodiny-Predsedovia-vlad-CR-a-SR-chcu-spolocne-rozvijat-vlakove-spojenia-v-strednej-Europe"/>
      </related>
    </article>
  </body>
</html>