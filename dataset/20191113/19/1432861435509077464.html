<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/tenis/nadal-nadvi-medvedev-v-izklyuchitelna-bitka-v-london-1405979.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-13T19:39:00+00:00"/>
    <meta property="og:title" content="Надал надви Медведев в изключителна битка в Лондон"/>
    <meta property="og:description" content="Световният номер 1 Рафаел Надал запази шансове да се класира за полуфиналите на заключителния турнир на ATP в Лондон, след като победи руснака Данийл Медведев с 6-7(3), 6-3, 7-6(4) в много интересен и оспорван мач от група Андре Агаси Двамата отново направиха изключително зрелище за феновете на тениса, след като го сториха във финала на Откритото първенство на САЩ преди два месеца, а Надал за пореден път демонстрира борбения си дух, наваксвайки изоставане от 1-5 в решаващия сет, за да стигне до успеха"/>
  </head>
  <body>
    <article>
      <h1>Надал надви Медведев в изключителна битка в Лондон</h1>
      <address><time datetime="2019-11-13T19:39:00+00:00">13 Nov 2019, 19:39</time> by <a rel="author">Sportlive.bg</a></address>
      <p>Световният номер 1 <b><a href="https://www.sportlive.bg/tags/3137">Рафаел Надал</a></b> запази шансове да се класира за полуфиналите на заключителния турнир на ATP в Лондон, след като победи руснака Данийл Медведев с 6-7(3), 6-3, 7-6(4) в много интересен и оспорван мач от група "Андре Агаси". Двамата отново направиха изключително зрелище за феновете на тениса, след като го сториха във финала на Откритото първенство на САЩ преди два месеца, а Надал за пореден път демонстрира борбения си дух, наваксвайки изоставане от 1-5 в решаващия сет, за да стигне до успеха.</p>
      <p>В първия сет и двамата тенисисти бяха солидни на сервис, като Медведев загуби едва шест точки при своите подавания, а Надал даде само една точка за пробив на съперника си, но я отрази. В крайна сметка се стигна до тайбрек, в който световният номер 4 се наложи със 7-3.</p>
      <p>Рафа вдигна оборотите във втората част и стигна до два пробива, за да вкара мача в трети сет. Той започна с тотална доминация на Медведев, който поведе с два пробива и 5-1. Надал обаче не се отказа и спечели пет от следващите шест гейма, за да дръпне с 6-5, като по пътя си отрази един мачбол и на два пъти проби, когато съперникът му сервираше за мача. В последвалия тайбрек след девет спечелени точки на сервис руснакът трепна пръв и допусна грешка, и в крайна сметка Надал затвори мача след два часа и 48 минути игра.</p>
      <p>С този успех левичарят от Майорка вече има една победа и една загуба в групата и запази шансове да продължи напред, като същевременно добави и 200 точки към актива си за световната ранглиста. Това означава, че Новак Джокович трябва да спечели титлата в Лондон, ако иска да има шанс да завърши годината като номер 1. Медведев от своя страна допусна втора загуба в надпреварата, а в последния си мач в петък ще срещне миналогодишния шампион Александър Зверев, докато Надал ще търси победа срещу Стефанос Циципас, за да се пребори за едно от първите две места в групата.</p>
      <related>
        <h4>Още по темата</h4>
        <a href="https://www.sportlive.bg/sport/tenis/Nadal-sled-zagubata-Nqmam-opravdanie-prosto-bqh-po-slabiq-na-korta-1405291.html"/>
        <a href="https://www.sportlive.bg/sport/tenis/Zverev-podchini-Nadal-na-starta-v-London-(VIDEO)-1405277.html"/>
        <a href="https://www.sportlive.bg/sport/tenis/32-godishen-francuzin-podnese-golqmata-iznenada-v-Parizh-otstrani-Medvedev-1389917.html"/>
        <a href="https://www.sportlive.bg/sport/tenis/Finalniqt-Mastyrs-se-mesti-v-Torino-prez-2021-godina-743072.html"/>
        <a href="https://www.sportlive.bg/sport/tenis/Dominik-Tijm-iznenada-Federer-na-starta-na-finalite-na-ATP-1404967.html"/>
      </related>
    </article>
  </body>
</html>