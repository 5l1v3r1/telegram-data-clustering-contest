<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89529"/>
    <meta property="og:site_name" content="Denník politika"/>
    <meta property="article:published_time" content="2019-11-13T19:35:18+00:00"/>
    <meta property="og:title" content="Prezidentka Čaputová podpísala novelu Obchodného zákonníka a novelu Notárskeho a Exekučného poriadku"/>
    <meta property="og:description" content="13.11.2019 (Webnoviny.sk) – Prezidentka Zuzana Čaputová v stredu podpísala novelu Obchodného zákonníka a novelu Notárskeho a Exekučného poriadku. Agentúru SITA o tom v tlačovej správe informovala Kancelária prezidenta SR."/>
  </head>
  <body>
    <article>
      <h1>Prezidentka Čaputová podpísala novelu Obchodného zákonníka a novelu Notárskeho a Exekučného poriadku</h1>
      <address><time datetime="2019-11-13T19:35:18+00:00">13 Nov 2019, 19:35</time> by <a rel="author">Webnoviny</a></address>
      <p>13.11.2019 (Webnoviny.sk) – Prezidentka Zuzana Čaputová v stredu podpísala novelu Obchodného zákonníka a novelu Notárskeho a Exekučného poriadku. Agentúru SITA o tom v tlačovej správe informovala Kancelária prezidenta SR.</p>
      <p>Cieľom novely Obchodného zákonníka je ochrániť malých a stredných podnikateľov a bojovať proti daňovým podvodom. Podľa schválených zmien v Notárskom poriadku už notár nemusí zachovávať mlčanlivosť pri poskytnutí informácií o notárskej činnosti orgánom vykonávajúcim dohľad a osobám oprávneným iniciovať disciplinárne konanie.</p>
      <p>Rozhodnutia v disciplinárnych konaniach notárov a exekútorov bude môcť v prípade verejného záujmu napadnúť správnou žalobou aj minister spravodlivosti.</p>
      <h3>Ciele novely</h3>
      <p>Novelou Obchodného zákonníka, ktorú v stredu podpísala prezidentka, sa prijmú opatrenia na zlepšenie fungovania obchodného registra. Cieľom novely z dielne ministerstva spravodlivosti je ochrániť najmä malých a stredných podnikateľov a bojovať proti daňovým podvodom vytvorením podmienok na potieranie nečestných praktík pri likvidáciách obchodných spoločností.</p>
      <p>Novela zavedie funkčné prepojenie verejných registrov týkajúcich sa podnikateľského sektora s cieľom zvýšiť transparentnosť podnikateľského prostredia. Poskytne nielen podnikateľom relevantné informácie o subjektoch zapísaných v obchodnom registri, ktorí vstupujú do zmluvných a iných právnych vzťahov.</p>
      <h3>Nové oprávnenia</h3>
      <p>Cieľom schválenej novely Notárskeho poriadku a Exekučného poriadku je umožniť účastníkom disciplinárneho konania podať správnu žalobu proti rozhodnutiam disciplinárnych orgánov, spresniť právnu úpravu týkajúcu sa doručovania rozhodnutí disciplinárnych orgánov, upraviť inštitút vzájomnej súčinnosti orgánov vykonávajúcich dohľad a doplniť prípady predstavujúce výnimku z povinnosti notára zachovávať mlčanlivosť.</p>
      <p>Zároveň návrh zákona sleduje zosúladenie používanej právnej terminológie obsiahnutej v oboch právnych predpisoch. Okrem toho návrh zákona zavádza nové oprávnenie ministra spravodlivosti Slovenskej republiky, a to možnosť podať správnu žalobu v prípadoch, v ktorých nie je navrhovateľom disciplinárneho konania, ak na jej podaní existuje verejný záujem.</p>
      <p>Viac k témam: <a href="https://www.webnoviny.sk/tag/exekucny-poriadok/"><u>exekučný poriadok</u></a>, <a href="https://www.webnoviny.sk/tag/notarsky-poriadok/"><u>Notársky poriadok</u></a>, <a href="https://www.webnoviny.sk/tag/novela-zakona/"><u>novela zákona</u></a>, <a href="https://www.webnoviny.sk/tag/obchodny-zakonnik/"><u>Obchodný zákonník</u></a><br/>Zdroj: Webnoviny.sk – <a href="https://www.webnoviny.sk/prezidentka-caputova-podpisala-novelu-obchodneho-zakonnika-a-novelu-notarskeho-a-exekucneho-poriadku/"><u>Prezidentka Čaputová podpísala novelu Obchodného zákonníka a novelu Notárskeho a Exekučného poriadku</u></a> © SITA Všetky práva vyhradené.</p>
    </article>
  </body>
</html>