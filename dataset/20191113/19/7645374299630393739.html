<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/13/news/voghera_casei_gerola_autovelox_9_500_multe_in_un_mese-241032209/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T19:05:00+00:00"/>
    <meta property="og:title" content="Voghera, in un mese 9.500 multe e 5mila punti patente decurtati: polemiche sull'autovelox"/>
    <meta property="og:description" content="La Provincia di Pavia l'ha installato sulla provinciale 206 all'altezza di Casei Gerola, dove molti sfrecciano a velocità elevate. Ma in"/>
  </head>
  <body>
    <article>
      <h1>Voghera, in un mese 9.500 multe e 5mila punti patente decurtati: polemiche sull'autovelox</h1>
      <h2>La Provincia di Pavia l'ha installato sulla provinciale 206 all'altezza di Casei Gerola, dove molti sfrecciano a velocità elevate. Ma in città è stata aperta una raccolta firme per farlo togliere</h2>
      <address>
        <time datetime="2019-11-13T19:05:00+00:00">13 Nov 2019, 19:05</time>
      </address>
      <p>In un mese ha rilevato oltre 9.500 infrazioni per eccesso di velocità, falciando circa 5mila punti patente: a Casei Gerola, sulla Voghera-Novara, c'è un autovelox che fa discutere - e protestare - molti. La strada è la provinciale 206 Voghera-Novara, ed è la Provincia di Pavia a gestire l'impianto installato, appunto, da poco tempo, sulla strada ad alta percorrenza che porta al casello della A7. Qui le macchine che sfrecciano sono tante, e alcuni incidenti mortali hanno portato a decidere il posizionamento del rilevatore di velocità che fissa a 70 chilometri orari il limite.<br/><br/>A raccontare il caso è La Provincia Pavese. Lo scorso 14 ottobre, poco prima dell'una di notte, l'autovelox ha registrato il transito di un'auto a 169,5 chilometri orari, pochi giorni prima a 180. "Il numero delle contravvenzioni è in linea con le prime settimane degli altri autovelox installati: abbiamo fatto di tutto per avvisare gli utenti della strada della sua presenza, tra cartelli e lampeggianti", spiega il comandante della polizia provinciale Mauro Maccarini. Ma contro l'autovelox si raccolgono già le firme: la petizione è stata lanciata dall'Udc di Voghera, e Nicola Affronti, il presidente del Consiglio comunale, attacca: "Serve solo a fare cassa".</p>
    </article>
  </body>
</html>