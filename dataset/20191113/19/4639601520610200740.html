<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/sports/aek-mpourgkos-74-66/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T19:10:59+00:00"/>
    <meta property="og:title" content="ΑΕΚ – Μπούργκος 74-66"/>
    <meta property="og:description" content="Με ηγέτη τον εντυπωσιακό Κιθ Λάνγκφορντ η ΑΕΚ, παρότι έκανε τα εύκολα δύσκολα, νίκησε την ισπανική Μπούργκος για το Τσάμπιονς Λιγκ"/>
  </head>
  <body>
    <article>
      <h1>ΑΕΚ – Μπούργκος 74-66</h1>
      <h2>Με ηγέτη τον εντυπωσιακό Κιθ Λάνγκφορντ η ΑΕΚ, παρότι έκανε τα εύκολα δύσκολα, νίκησε την ισπανική Μπούργκος για το Τσάμπιονς Λιγκ</h2>
      <address><time datetime="2019-11-13T19:10:59+00:00">13 Nov 2019, 19:10</time> by <a rel="author">ΤοΒΗΜΑ Team</a></address>
      <p>Τι και αν έβαλε μόνη της δύσκολα στον εαυτό της, τι κι αν δεν «καθάρισε» ένα ματς που έμοιαζε να είναι εξ αρχής δικό της.</p>
      <p>Η ΑΕΚ είχε φύλακα άγγελο τον Κιθ Λάνγκφορντ, ο οποίος δείχνει να περνά… δεύτερη νιότη, αλλά κι ότι η ποιότητά του είναι τέτοια, που κάνει τη διαφορά στο Τσάμπιονς Λιγκ. Ο Αμερικανός σταμάτησε στους 30 πόντους και η «Ένωση» νίκησε με 74-66 την Μπρούγος. Κι όμως, τρία λεπτά πριν το τέλος ήταν πίσω στο σκορ με ένα καλάθι!</p>
      <p>
        <a href="https://www.in.gr/2019/11/14/greece/nees-kinitopoiiseis-foititon-gia-asylo-syllalitirio-sta-propylaia-kai-mparaz-katalipseon/">Νέες κινητοποιήσεις φοιτητών για το άσυλο : Συλλαλητήριο στα Προπύλαια και μπαράζ καταλήψεων</a>
      </p>
      <p>Οι γηπεδούχοι είχαν το πάνω χέρι σχεδόν σε όλη τη διάρκεια του αγώνα. Έκαναν πολύ καλό πρώτο ημίχρονο, είχαν τον απόλυτο έλεγχο, δίχως να έχουν «κλειδώσει» τη νίκη. Δεν έπαιζαν μόνοι τους, οι Ισπανοί δεν είναι ομάδα χαμηλής ποιότητας.</p>
      <p>Ενώ όλα έδειχναν ότι το βράδυ θα περάσει ήρεμα, οι φιλοξενούμενοι ισοφάρισαν σε 62-62 (στο 35’) και πέρασαν μπροστά με 62-64 (με σερί 2-11). Κάπου εκεί φάνηκε ότι θα μπουν σε καταστάσεις άγχους οι παίκτες της ΑΕΚ, αλλά ήταν η στιγμή που έκαναν ακριβώς αυτό που έπρεπε, σε άμυνα κι επίθεση.</p>
      <p>Ο Σαντ Ρος ισοφάρισε (64-64), ο Μπενίτε έδωσε το τελευταίο προβάδισμα στην Μπούργκος (64-66) κι ήταν η στιγμή να εμφανιστεί ο Γκίκας.</p>
      <p>Με τρίποντο έδωσε ανάσα και προβάδισμα (67-66), για να τον μιμηθεί ο Λάνγκφορντ (70-66), να καρφώσει ο πολύ καλός Σαντ Ρος (72-66) και να βάλει το κερασάκι στην τούρτα ο Γκίκας στην εκπνοή (74-66).</p>
      <p>Ενδιάμεσα στις εξαιρετικές επιθέσεις, υπήρχαν εξίσου καλές άμυνες, που έδωσαν ώθηση.</p>
      <p>Οι Ισπανοί είχαν μεγαλύτερο πλουραλισμό στην επίθεση (ΜακΦάντεν, Μπασάς, Χούσκιτς και Φιτιπάλντο ήταν διψήφιοι), αλλά δεν είχαν Λάνγκφορντ, αυτόν δηλαδή που έκανε τη διαφορά στην αναμέτρηση.</p>
      <p>Τα δεκάλεπτα: 28-19, 42-33, 58-50, 74-66.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>