<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547168.html/%D8%B9%D8%B7%D8%B1%DB%8C%D8%A7%D9%86%D9%81%D8%B1--%D8%A2%D9%82%D8%A7%DB%8C-%D8%B1%D9%88%D8%AD%D8%A7%D9%86%DB%8C--%D8%A7%D8%B2-%D9%81%D8%B1%D8%B5%D8%AA-%D8%AA%D8%A7%D8%B1%DB%8C%D8%AE%DB%8C-%D8%A7%DB%8C%D8%AC%D8%A7%D8%AF-%D8%B4%D8%AF%D9%87-%D8%AF%D8%B1-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%A7%D8%B3%D8%AA%D9%82%D8%A8%D8%A7%D9%84-%DA%A9%D9%86%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T19:24:00+00:00"/>
    <meta property="og:title" content="عطریانفر: آقای روحانی! از فرصت تاریخی ایجاد شده در قوه‌قضاییه استقبال کنید"/>
    <meta property="og:description" content="فعال سیاسی اصلاح‌طلب گفت: ما حضور آقای رئیسی در راس قوه قضاییه را مغتنم می‌شماریم و توصیه من به آقای روحانی این است که از این فرصت تاریخی فراهم‌آمده در قوه قضاییه استقبال کند."/>
  </head>
  <body>
    <article>
      <h1>عطریانفر: آقای روحانی! از فرصت تاریخی ایجاد شده در قوه‌قضاییه استقبال کنید</h1>
      <address>
        <time datetime="2019-11-13T19:24:00+00:00">13 Nov 2019, 19:24</time>
      </address>
      <p>فعال سیاسی اصلاح‌طلب گفت: ما حضور آقای رئیسی در راس قوه قضاییه را مغتنم می‌شماریم و توصیه من به آقای روحانی این است که از این فرصت تاریخی فراهم‌آمده در قوه قضاییه استقبال کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد عطریانفر در پاسخ به سؤالی درباره هجمه‌های رئیس جمهور به قوه قضاییه در جریان سخنرانی در شهر یزد گفت: من نمی‌خواهم راجع به فرمایشات اخیر رئیس‌جمهور در یزد حرفی بزنم ولی یک کلیاتی به ذهنم می‌رسد که می‌خواهم آنها را بیان کنم.</p>
      <p>وی افزود: در رابطه با کلیت روابط میان قوا، باور من این است که اگرچه آقایان روحانی و رئیسی دو سال پیش رقیب سیاسی همدیگر بودند اما در موقعیت فعلی این دو نفر به شایستگی می‌توانند حامیان خوبی در دو قوه برای یکدیگر باشند. من اراده حرفه‌ای آقای رئیسی را ستایش می‌کنم به این اعتبار که ایشان تسلط کافی بر جوانب حرفه‌ای فعالیت‌های قضایی دارد.</p>
      <p>عطریانفر ادامه داد: آقای رئیسی از ابتدا در قوه قضاییه تلاش و فعالیت و مدیریت داشت و پله به پله موقعیت‌های ارتقائی را طی کرد پس شایسته‌ترین کسی است که بعد از سال‌های 60 تا امروز در مسند ریاست قوه قضاییه قرار گرفته است.</p>
      <p>وی با بیان اینکه سیاست فسادزدایی آیت‌الله رئیسی موجب تشکر و احترام و امتنان است، عنوان کرد: فرمایشات آقای رئیس جمهور در نقد قوه قضاییه ولو درست هم باشد از تریبون‌های رسمی که بیشتر شائبه‌های بهره‌برداری تبلیغاتی از آن می‌شود، مناسب رئیس‌جمهور محترم نیست.</p>
      <p>به گزارش تسنیم، این فعال سیاسی اصلاح‌طلب با بیان اینکه اقتدار نظام سیاسی هر کشور به مولفه‌هایی بستگی دارد که یکی از آنها انسجام هیئت حاکمه است، گفت: در سطوح عالی قدرت سیاسی یک نظام، باید رهبران و مسئولان ارشد، موید و مشوق و مشدّد یکدیگر باشند و اگر مردم احساس دوگانگی و دو پارگی داشته باشند، این احساس بیش از آنکه به یکی از طرفین نقدکننده یا نقدشونده لطمه بزند، برای نظام آثار و لطمات دارد و مردم را نسبت به نظام دچار یک فروپاشی ذهنی می‌کند.</p>
      <p>عطریانفر افزود: ما حضور آقای رئیسی در رأس قوه قضاییه را مغتنم می‌شماریم و توصیه من به آقای روحانی این است که از این فرصت تاریخی فراهم‌آمده در قوه قضاییه استقبال کند و احتمالا اگر هم نقدی دارد، آن نقد را دوستانه‌تر و در اتاق‌های در بسته منتقل کنند.</p>
      <p>وی با بیان اینکه نسبت به برخی از محورهای سخنان رئیس‌جمهور چه بسا این نقد وجود داشته باشد که قرین به صواب نباشد، گفت: آقای اسماعیلی سخنگوی قوه قضاییه در پیامد سخنان رئیس جمهور در بحث پرونده بابک زنجانی گفت که اقدامات دستگاه قضایی در این زمینه یک سابقه 6 ساله دارد و تقریبا از زمان آغاز به کار آقای روحانی در دستگاه اجرایی این پرونده باز شده و چنین پیشرفت‌هایی داشته و این حجم از امکانات مالی را از دست بابک زنجانی درآورده و در اختیار دولت قرار داده است.</p>
      <p>عطریانفر خاطرنشان کرد: طبیعی است مخاطبان وقتی این نوع گفتگوها را مقایسه می‌کنند چه بسا حریم آقای روحانی تضعیف شود و قطعا تضعیف رئیس‌جمهور به مصلحت نیست.</p>
      <p>انتهای پیام/</p>
    </article>
  </body>
</html>