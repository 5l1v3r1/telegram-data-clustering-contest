<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/ex-ilva-scontro-sullo-scudo-penale-di-maio-chi-provoca-un-disastro-deve-pagare/1948654/"/>
    <meta property="og:site_name" content="IlSussidiario"/>
    <meta property="article:published_time" content="2019-11-13T19:19:07+00:00"/>
    <meta property="og:title" content="Ex Ilva, Patuanelli “no M5s a scudo penale”/ Caos Governo “Mittal voleva andarsene”"/>
    <meta property="og:description" content="Ex Ilva, pressing Iv-Lega-FI non basta: Patuanelli &quot;no M5s a scudo penale. Comunque ArcelorMittal voleva andarsene, con o senza scudo&quot;. Caos Governo"/>
  </head>
  <body>
    <article>
      <h1>Ex Ilva, Patuanelli “no M5s a scudo penale”/ Caos Governo “Mittal voleva andarsene”</h1>
      <h2>Ex Ilva, pressing Iv-Lega-FI non basta: Patuanelli “no M5s a scudo penale. Comunque ArcelorMittal voleva andarsene, con o senza scudo”. Sempre più caos Governo</h2>
      <address><time datetime="2019-11-13T19:19:07+00:00">13 Nov 2019, 19:19</time> by <a rel="author" href="https://www.ilsussidiario.net/autori/davide-giancristofaro-alberti/" target="_blank">Davide Giancristofaro Alberti</a></address>
      <p>Con un lungo intervento nel punto stampa al Mise, il Ministro dello Sviluppo Economico <b>Stefano Patuanelli</b> ribadisce tre concetti chiave sui quali il Governo troverà non pochi attriti nelle prossime ore. «<i><b>Scudo a tempo? E’ recentissima la nota di smentita</b> del capogruppo M5s al Senato dove si ribadisce che le indiscrezioni di stampa circolate ieri non sono realistiche</i>», chiarisce il Ministro grillino, riaprendo così lo scontro interno al Governo. Sul fronte chiusura dell’Ilva, Patuanelli ribadisce che non esiste alcun diritto di recesso come invece sostiene Arcelormittal mentre sul piano industriale il grillino sottolinea «<i>L’evidenza è che ArcelorMittal non ha rispettato il piano industriale presentato, che prevedeva 6 milioni di tonnellate di acciaio e non quattro. Ha partecipato a un bando europeo soggetto a diverse offerte pervenute, in questo caso due, che sono state valutate nella loro <b>“offerta vincolante</b>” sulla base di quattro elementi: prezzo, fonti di finanziamento, piano industriale e piano ambientale. Il rispetto del piano industriale è elemento contrattuale</i>». Insomma, le possibilità che Arcelor rimanga sono sempre più remote, specie perché nel Governo non si trova l’accordo interno – dovuto alla frangia dei <b>parlamentari M5s</b> vicini a <b>Barbara Lezzi</b> – sullo scudo penale; per questo motivo <b>Patuanelli</b> chiarisce intanto «<i>Riteniamo che anche per una questione ambientale sia necessaria la continuità produttiva, perché senza produzione non c’è piano ambientale. Ed è evidente che, eventualmente, i commissari torneranno a gestire l’impianto. Dobbiamo garantire questo percorso: io non credo che arriveremo a questo perché non ci sono i presupposti, ma se dovesse esserci il recesso, la struttura commissariale dovrà garantirlo. La nostra posizione è che Mittal deve tornare a garantire l’attuazione del piano industriale</i>». (agg. di Niccolò Magnani)</p>
      <h4>“APERTURA” M5S SU SCUDO PENALE: CONTE, “GOVERNO OK”</h4>
      <p>Arrivano importanti novità sul dossier <b>ex Ilva</b>. Dopo le polemiche delle scorse ore sullo <b>scudo penale</b>, con il M5s contrario alla reintroduzione chiesta dalle altre forze politiche, i senatori grillini hanno aperto all’evenienza: come riporta Repubblica, qualora <b>ArcelorMittal</b> fosse disposto a sedersi al tavolo, sì allo scudo penale a patto che ci sia un ampio piano di risanamento ambientale. In queste ore in programma l’incontro tra il titolare del Mise Patuanelli e i deputati grillini per valutare la proposta. Nel frattempo la <b>Lega</b> ribadisce: <i>«Presenteremo emendamenti per ripristino scudo, lo abbiamo inserito anche nel dl Clima al Senato per vedere che scuse troveranno per inammissibilità»</i>, le parole del capogruppo <b>Massimiliano Romeo</b>. Ore delicate per il <b>Governo</b> giallorosso, dunque, ma il premier <b>Conte</b> ha gettato acqua sul fuoco: <i>«L’esecutivo non rischia, non scherziamo»</i>, le sue parole da Camerino. Nessun ombra sul rinvio del Consiglio dei ministri all’inizio della prossima settimana: il Cdm fissato domani non avrebbe potuto avere luogo per impegni istituzionali di alcuni ministri. (Aggiornamento di Massimo Balsamo)</p>
      <h4>EX ILVA, BOCCIATI EMENDAMENTI SU SCUDO PENALE</h4>
      <p><b>Ex Ilva, dibattito serrato sullo scudo penale</b>: <b>M5s</b> contro tutti. Dopo i botta e risposta delle ultime ore, con <b>Lega</b> e <b>Italia Viva</b> d’accordo per la reintroduzione della norma, arrivano aggiornamenti rilevanti: la commissione Finanze della Camera ha giudicato inammissibili gli emendamenti presentati dal partito di <b>Matteo Renzi</b> e da <b>Forza Italia</b>. Dura la presa di posizione della grillina <b>Carla Ruocco</b>, presidente della Commissione: la pentastellata ha espresso profonda indignazione <i>«per questa indecente speculazione politica sulla pelle dei cittadini di Taranto: abitanti e lavoratori»</i>. La Ruocco ha aggiunto che <i>«questi emendamenti sono stati presentati con la consapevolezza che sono emendamenti civetta per fare un’indegna speculazione politica»</i>. Netta la replica di Forza Italia con <b>Mariastella Gelmini</b>: <i>«Emergenza Ilva – È stato dichiarato inammissibile emendamento Forza Italia presentato per ripristinare immediatamente lo scudo penale. La maggioranza lascia così nell’incertezza Taranto,15 mila lavoratori e l’intero comparto dell’industria siderurgica italiana. Irresponsabili»</i>, (Aggiornamento di Massimo Balsamo)</p>
      <h4>EX ILVA, LEGA E ITALIA VIVA UNITE PER SCUDO PENALE. M5S…</h4>
      <p>Continua a tenere banco il dibattito all’interno del governo e nell’opposizione, circa il futuro dell’ex Ilva e l’uscita di scena di ArcelorMittal. Come riferisce Repubblica, non sarà presentato nemmeno oggi presso il tribunale di Milano il ricorso cautelare urgente per stoppare il recesso della multinazionale franco-indiana di cui sopra. A darne notizia è l’agenzia Agi, che spiega come per il ricorso cautelare saranno necessari ancora dei giorni, vista la complessità del tema, “termine” indicativamente attorno al 25/26 novembre. Intanto continua lo scontro sullo Scudo Penale, con il Movimento 5 Stelle da una parte, e praticamente tutti gli altri partiti dall’altra. A riguardo il partito di Matteo Renzi, Italia Viva, ha presentato un emendamento per la reintroduzione immediata dello Scudo Penale, e anche il leader della Lega, Matteo Salvini, ha dato il suo consenso allo stesso: “Lo abbiamo presentato anche noi questo emendamento – le parole del leghista a Canale 5, a Mattino Cinque – se c’è qualcosa che fa bene agli italiani la Lega la vota”. (aggiornamento di Davide Giancristofaro)</p>
      <h4>EX ILVA, DI MAIO “LO SCUDO PENALE NO”</h4>
      <p>Continua ad essere pregnante <b>la questione dell’ex Ilva,</b> dopo che il gruppo franco-indiano <b><a href="https://www.ilsussidiario.net/news/ilva-quattro-ragioni-non-solo-economiche-per-dire-no-alla-nazionalizzazione/1948236/">ArcelorMittal</a> </b>sembra ormai deciso a sfilarsi, impossibilitato a sostenere gli enormi costi dell’impianto siderurgico italiano. Una vicenda che sta creando una vera e propria frattura all’interno del governo, e che rischia già di far venire meno l’intesa complicata fra il Movimento 5 Stelle e il Partito Democratico, le due principali forze dell’esecutivo. A riguardo vanno senza dubbio menzionate le ultime dichiarazioni del capo politico dei grillini nonché ministro degli esteri, <b>Luigi Di Maio,</b> che in occasione della registrazione del programma “Fuori dal Coro” ha parlato così dell’ex Ilva, ed in particolare del tema spinoso dello <b><a href="https://www.ilsussidiario.net/news/alitalia-come-evitare-unaltra-ilva/1948131/">scudo penale</a></b>: “Piacerebbe a tanti imprenditori avere una norma come questa, ma se provochi un disastro ambientale devi pagare”. E ancora: “Sarebbe un problema enorme per la maggioranza”, commentando eventuali emendamenti di Pd o Italia Viva a favore dello scudo.</p>
      <h4>EX ILVA, SCONTRO SULLO SCUDO PENALE: IL MONITO DI DI MAIO</h4>
      <p>Di Maio aggiunge: “Se cominciamo con gli sgambetti, Italia Viva è quella che ha più da perdere”. Il leader dei pentastellati sembrerebbe anche contrario all’idea della nazionalizzazione dell’ex Ilva: “Sarebbe dare un alibi agli indiani, sarebbe dire che possono andarsene. Invece devono restare qui. Andremo contro di loro in giudizio”. Resta comunque la fiducia nei confronti dell’esecutivo, nonostante le precedenti frecciatine: “Il governo, unito e compatto, troverà una soluzione”. A riguardo non è da escludere un nuovo vertice di maggioranza previsto nella giornata odierna, mercoledì 13 novembre, anche se al momento non vi è nulla di ufficiale. Intanto, dagli Stati Uniti, il segretario generale del Partito Democratico, nonché governatore della regione Lazio, Nicola Zingaretti, manda un avvertimento: “La corsa a distinguerci non è corretta rispetto all’impegno del presidente Conte”.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/don-michele-barone-era-informatore-polizia-parla-il-commissario-finito-a-processo/1949066/"/>
        <a href="https://www.ilsussidiario.net/news/estrazione-sivincetutto-superenalotto-oggi-13-novembre-i-numeri-vincenti-246-2019/1948844/"/>
        <a href="https://www.ilsussidiario.net/news/acqua-alta-venezia-allerta-meteo-video-140-cm-in-laguna-piazza-s-marco-allagata/1948259/"/>
        <a href="https://www.ilsussidiario.net/news/turista-violentata-al-mcdonalds-arrestato-inserviente-milano-sequestro-e-stupro/1949063/"/>
        <a href="https://www.ilsussidiario.net/news/nuda-a-venezia-cammina-senza-vestiti-nellacqua-alta-foto-rimasti-in-mutande/1949047/"/>
        <a href="https://www.ilsussidiario.net/news/veggente-di-akita-nuova-rivelazione-dopo-46-anni-un-angelo-mi-ha-detto-che/1949028/"/>
      </related>
    </article>
  </body>
</html>