<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/solskjaer-er-langt-framme-i-koen/71810469"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T19:30:47+00:00"/>
    <meta property="og:title" content="Solskjær er langt framme i køen"/>
    <meta property="og:description" content="Det ville vært unaturlig om Ole Gunnar Solskjær ikke var langt framme i jakten på Erling Braut Haaland. Nå forteller en kilde at han er det."/>
  </head>
  <body>
    <article>
      <h1>Solskjær er langt framme i køen</h1>
      <h2>Det ville vært unaturlig om Ole Gunnar Solskjær ikke var langt framme i jakten på Erling Braut Haaland. Nå forteller en kilde at han er det.</h2>
      <address><time datetime="2019-11-13T19:30:47+00:00">13 Nov 2019, 19:30</time> by <a rel="author">Morten P KOMMENTAR</a></address>
      <p><b>ULLEVAAL (Dagbladet):</b> I havet av informasjon som omgir Erling Braut Haaland (19) – der flommen av rykter og spekulasjoner skummer bølgene hvite – er det snart ikke mulig å holde seg oppdatert.</p>
      <p>Det skjer for mye.</p>
      <p>Det går for fort.</p>
      <p><b>EN KLYPE SALT </b>er heller ikke nok. Du må ha en neve. Eller helst en hel sekk. Klubbene som ønsker den norske scoringsmaskinen er så mange og store. Akkurat som beløpene som svirrer rundt.</p>
      <p><b>FØR NAPOLI BORTE</b> i Champions League i forrige uke, før han scoret sitt sjuende mål på fire kamper og opprettholdt posisjonen som turneringas toppscorer, var det en milliard norske kroner som gjaldt.</p>
      <p>Det var før han dro hjem til Østerrike og scoret alle tre målene da Red Bull Salzburg slo Wolfsberger FC 3–0 i helga.</p>
      <p>I en kamp han egentlig syntes han spilte ganske middels scoret Erling Braut Haaland et hat trick til.</p>
      <p><b>I FLOMMEN AV</b> ditt og datt henger det selvfølgelig på greip at de fleste store klubbene i Europa har 19-åringen i siktet. Det er naturlig. Flere av dem har garantert hatt følere ute, og sondert mulighetene rundt den norske tenåringens neste karrieresteg. Og i den forbindelse, nærmest som en flaskepost i havet av alt som sies, skrives og postes i sosiale medier, kan en troverdig og godt informert kilde fortelle denne spalten at Manchester United har tatt dette steget.</p>
      <p>Ole Gunnar Solskjær har gjort mer enn å tenke på et tall.</p>
      <p>Han skal ha lagt et forslag på bordet og sagt at Erling Braut Haaland er ønsket til Old Trafford.</p>
      <p><b>OM DET STEMMER</b> får vi vite i januar eller neste sommer, og mest sannsynlig det siste. Erling Braut Haaland har godt av denne sesongen i Salzburg. Han spiller på et lag som faktisk kan vinne Europa League. Og den som bytter klubb i sommervinduet får en hel sesongoppkjøring til å finne seg til rette, bli kjent gjennom treningskamper og et par måneder til å ta det nye livet på pulsen.</p>
      <p>De som bytter beite i januar, spesielt når det er en stor overgang, forventes å levere fra første spark på ballen.</p>
      <p>Uansett hvem han går til vil Erling Braut Haaland bli en stor overgang.</p>
      <p><b>NORSK FOTBALL HAR </b>aldri opplevd noe liknende. Norsk fotball har aldri hatt en ung mann som til de grader gjør det fotballspillet til syvende og sist handler om, scorer mål på bestilling. Uke ut og uke tinn. Så langt denne sesongen har han 26 mål på 18 kamper, sju av dem i Champions League.</p>
      <p>Det gir et snitt på 1,44 mål per kamp.</p>
      <p>Det er tall som garantert får målmaskiner som Cristiano Ronaldo og Lionel Messi til å heve et øyenbryn eller to.</p>
      <p><b>DU KAN SAMMENLIKNE</b> Erling Braut Haaland med hvem du vil av bransjens største unge navn, og du dumme deg ikke ut. Det holder vann. Han er der oppe nå, Erling aus Norwegen.</p>
      <p>Han har markert sitt revir blant de store gutta.</p>
      <p><b>KYLIAN MBAPPÉ (20)</b>, fransk verdensmester, Russland-VMs beste unge spiller og målscorer i VM-finalen mot Kroatia – en 20 åring som faktisk er tre dager yngre enn Martin Ødegaard – er en spiller som nevnes til stadighet. Det er forståelig. Rent fotballmessig kommer Erling Braut Haaland fra den samme malen.</p>
      <p>Han har den samme støpen.</p>
      <p>Stor, sterk, hurtig og ekstremt målfarlig.</p>
      <p>Uten sperrer.</p>
      <p>Uten frykt og prestasjonsangst.</p>
      <p><b>FREDAG SPILLER TENÅRINGEN </b>alle snakker om sin tredje landskamp for Norge. Det er bare å glede seg. Neste gang han kommer til Norge skriver vi mars 202O. Så skal du ha Haaland live må du komme på Ullevaal fredag kveld.</p>
      <p>Om ikke Norge-Færøyene fyller et ekstra sete som kamp, bør guttungen gjøre det.</p>
    </article>
  </body>
</html>