<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152190-korupciia-i-tinova-ekonomika-lucki-biznesmeny-vyrishuvaly-chy-kruto-buty-chesnymy-foto"/>
    <meta property="og:site_name" content="ВолиньPost"/>
    <meta property="article:published_time" content="2019-11-13T19:31:00+00:00"/>
    <meta property="og:title" content="Корупція і «тіньова економіка»: луцькі бізнесмени вирішували, чи круто бути чесними.ФОТО"/>
    <meta property="og:description" content="У Луцьку відбувся семінар «Комплаєнс у трудових відносинах», який зібрав чимало менеджерів та власників відомих компаній"/>
  </head>
  <body>
    <article>
      <h1>Корупція і «тіньова економіка»: луцькі бізнесмени вирішували, чи круто бути чесними.ФОТО</h1>
      <address>
        <time datetime="2019-11-13T19:31:00+00:00">13 Nov 2019, 19:31</time>
      </address>
      <p>У Луцьку відбувся семінар «Комплаєнс у трудових відносинах», який зібрав чимало менеджерів та власників відомих компаній, які ведуть свою діяльність на Волині, представників влади та громадськості.<br/><br/>Так, у стінах компанії Modern-Expo 13 листопада намагалися вияснити, як уникнути корупційних ризиків та боротися з тіньовою економікою за допомогою доброчесності та комплаєнсу, - пише <a href="https://konkurent.in.ua/ag-admin/publication/48729/koruptsiya-i-tinova-ekonomika-lutski-biznesmeni-virishuvali-chi-kruto-buti-chesnimi-foto/?fbclid=IwAR1jDWgI07n6n17nr3SclThFpBEDwu8A6ukXjiWWwB5rbJIVUzm4OQCL-p4">ІА Конкурент</a>.<br/><br/>Проєктний координатор Всеукраїнської Мережі Доброчесності та Комплаєнсу UNIC <b>Юлія Врублевська</b> розповіла, що такі заходи покликані для того, що об’єднати чесний бізнес, познайомити його між собою та розповісти представникам підприємств про комплаєнс. Адже деякі з них й не знають, що вони вже його застосовують у своїй діяльності. Також серед основних цілей – це забезпечити спілкування між представниками державних органів і бізнесу (профспілок, роботодавців).<br/><br/>Своєю чергою, голова Волинського обласного об'єднання організацій роботодавців і заступник голови Федерації роботодавців України <b>Володимир Цибульський</b> переконаний, що такий семінар є дуже важливим і для представників місцевого бізнесу, адже запровадження системи і правил комплаєнсу сьогодні в світі є надзвичайно затребуваними.<br/><br/>«Наприклад такі компанії як Volkswagen, МAN та інші, які є партнерами заводу SKF, вимагають переставити підтвердження того, що на заводі є політика комплаєнсу і менеджери з комплаєнсу. Це, перш за все, дотримання законодавства, правил і стандартів, соціальна відповідальність бізнесу, дотримання трудового законодавства, «білі» зарплати, офіційна зайнятість та прозорість ведення бізнесу», – наголосив Володимир Цибульський.<br/><br/>Тож не дивно, що на заході були присутні заступник генерального директора з операційної діяльності компанії Modern-Expo <b>Юрій Литвиненко</b>; інспекторка Ради бізнес-омбудсмена <b>Олена Куцай</b>; радниця, адвокатка, ЮФ «Ілляшев та Партнери» В<b>алерія Гудій</b>; генеральний директор ПрАТ «СКФ Україна» <b>Богдан Волчок</b>; заступниця голови Волинської обласної державної адміністрації <b>Світлана Мишковець</b>; перший заступник Луцького міського голови <b>Григорій Недопад</b>; начальник управління Держпраці у Волинській області Ростислав Стасько та інші.<br/><br/>Модераторкою заходу була координаторка проєкту Громадянського Руху «СВІДОМІ» <b>Галина Падалко</b>, яка насамперед запросила до слова представника компанії Modern-Expo <b>Юрія Литвиненка</b>, який розповів, як можна, плекаючи принципи добропорядності, бути успішною та відомою компанією.<br/><br/>Опісля цього заступниця голови ВОДА <b>Світлана Мишковець</b> окреслила роль держави в управлінні комплаєнс ризиками.<br/><br/>Своєю чергою перший заступник Луцького міського голови Григорій Недопад розповів, як влада бореться з тіньовою економікою у місті.<br/><br/>Також він додав, що влада для того, аби вивести бізнес з тіні, створила відділ праці, який із робочими рейдами проходить і по великих торгових об’єктах і ринках міста.<br/><br/>«Ми бачимо, що самі підприємці чи ті люди, які здійснюють якісь торговельні операції, дуже бояться цього. Під час перевірки Центрального ринку виявили 50 працівників, які виконували роботу без оформлення трудових відносин. І ще 45 осіб – які здійснювали підприємницьку діяльність без належно оформлених документів. Здається, що 100 людей це небагато. Але 442 торгових місця були зачинені, бо побачили, що йде перевірка і десь поділися. Нехай деякі були зачинені з технічних причин, а левова частина – це ті люди, які не хочуть правильно зареєструватися і здійснювати підприємницьку діяльність відповідно до законодавства», – повідомив заступник міського голови.<br/><br/>Також він наголосив, що й запровадження картки лучанина (в тому числі електронний розрахунок у транспорті) – це механізм, який дозволить вивести діяльність підприємств із тіні.<br/><br/>Опісля цього, начальник управління Держпраці у Волинській області Стасько Ростислав розповів, що чекати від перевірок згідно нового порядку Держпраці, а Володимир Цибульський окреслив роль роботодавців у дотриманні принципів доброчесності.<br/><br/>Першу частину заходу закрив генеральний директор ПрАТ «СКФ Україна» Богдан Волчок, який на прикладі заводу розповів, як працюють принципи добропорядності та комплаєнсу.<br/><br/>Співкоординаторка Громадянського Руху «СВІДОМІ» <b>Галина Падалко</b>, яка на заході була із командою засновника Руху <b>Андрія Покровського</b>, переконана, що такі заходи мотивуватимуть власників бізнесу дбати про те, аби він був чесним та добропорядним.<br/><br/>«Звісно, що питання комплаєнсу тісно пов’язане з соціальною відповідальністю, а це те, що плекає Громадянський Рух «СВІДОМІ» вже дуже давно. Цей захід був абсолютно релевантний за нашою тематикою, цілями. І я сподіваюся, що значна частина волинського бізнесу все ж таки перейде на політику доброчесності і буде впроваджувати її у своїх компаніях», – підсумувала Галина Падалко.<br/><br/>Опісля перерви учасники заходу повернулися до зали, аби обговорити заходи усунення ризиків у сфері трудових відносин та оцінити корупційні ризики у сфері боротьби з тіньовою економікою.</p>
      <figure>
        <img src="http://www.volynpost.com/img/modules/news/9/cb/055032ab1deebd178e1acfdbb8ffecb9/cb-6f2b7f26aad2ef0d875cf7280218a5bc.jpg"/>
      </figure>
      <figure>
        <img src="http://www.volynpost.com/img/modules/news/9/cb/055032ab1deebd178e1acfdbb8ffecb9/cb-7f83a7d9260cecfdc22edc948a33b759.jpg"/>
      </figure>
      <figure>
        <img src="http://www.volynpost.com/img/modules/news/a/33/920fba68a6fc30d615dd3e1d4b5a633a/cb-12d68c494a935435dfcd7890c811d958.jpg"/>
      </figure>
      <figure>
        <img src="http://www.volynpost.com/img/modules/news/a/33/920fba68a6fc30d615dd3e1d4b5a633a/cb-41ce009edd40ffdcdbc3eb5065062bbc.jpg"/>
      </figure>
      <figure>
        <img src="http://www.volynpost.com/img/modules/news/a/33/920fba68a6fc30d615dd3e1d4b5a633a/cb-3021b2cea2337be4725054b6647fac2d.jpg"/>
      </figure>
      <figure>
        <img src="http://www.volynpost.com/img/modules/news/0/8e/dee02eb730710742b332bd8a421f98e0/cb-379186e63a88054b7f7e32cf2366c042.jpg"/>
      </figure>
      <figure>
        <img src="http://www.volynpost.com/img/modules/news/0/8e/dee02eb730710742b332bd8a421f98e0/cb-4180996250900c3b6340a04272b974bc.jpg"/>
      </figure>
      <figure>
        <img src="http://www.volynpost.com/img/modules/news/0/8e/dee02eb730710742b332bd8a421f98e0/cb-aa7752b85b7c7097a07e64c3b6af43ef.jpg"/>
      </figure>
      <figure>
        <img src="http://www.volynpost.com/img/modules/news/7/25/8f60a34f4808e4e1f24a0cfedd1e9257/cb-be3a3c684c4599d1bafa4d6963b1434e.jpg"/>
      </figure>
      <figure>
        <img src="http://www.volynpost.com/img/modules/news/7/25/8f60a34f4808e4e1f24a0cfedd1e9257/cb-d43f3a55fee6ba4a646b571700b65a5f.jpg"/>
      </figure>
      <figure>
        <img src="http://www.volynpost.com/img/modules/news/7/25/8f60a34f4808e4e1f24a0cfedd1e9257/cb-d33152220d7657315a4433fe9ffe4269.jpg"/>
      </figure>
      <figure>
        <img src="http://www.volynpost.com/img/modules/news/2/89/5bc2e7c27ec84fcbf2149b72bedde892/cb-f9602784df471bf013c5ab85dbf9ac6f.jpg"/>
      </figure>
    </article>
  </body>
</html>