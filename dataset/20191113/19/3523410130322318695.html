<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639838/%D8%A7%D8%B9%D8%AC%D9%88%D8%A8%D9%87-%D9%87%D8%A7-%D8%AA%D9%82%D9%84%DB%8C%D8%AF%DB%8C-%D8%AF%D9%82%DB%8C%D9%82-%D8%A7%D8%B2-%D8%A8%D8%B1%D9%86%D8%A7%D9%85%D9%87-%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AA%D8%AD%D8%AA-%D9%85%D8%AF%DB%8C%D8%B1%DB%8C%D8%AA-%D9%81%D8%B1%D8%AF%DB%8C-%DA%A9%D9%87-%D8%AE%D9%88%D8%AF-%D8%B1%D8%A7-%D8%A7%D9%86%D9%82%D9%84%D8%A7%D8%A8%DB%8C-%D9%85%DB%8C-%D9%86%D8%A7%D9%85%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T19:24:00+00:00"/>
    <meta property="og:title" content="اعجوبه ها؛ تقلیدی دقیق از برنامه ای آمریکایی تحت مدیریت فردی که خود را انقلابی می نامد!"/>
    <meta property="og:description" content="به تازگی برنامه ای با عنوان «اعجوبه ها» در شبکه سوم سیما آغاز به پخش کرده و اجرای آن که به سبک استعدادیابی های غربی تولید شده بر عهده مهران غفوریان است."/>
  </head>
  <body>
    <article>
      <h1>
        <a href="https://www.bultannews.com/fa/news/639838/%D8%A7%D8%B9%D8%AC%D9%88%D8%A8%D9%87-%D9%87%D8%A7-%D8%AA%D9%82%D9%84%DB%8C%D8%AF%DB%8C-%D8%AF%D9%82%DB%8C%D9%82-%D8%A7%D8%B2-%D8%A8%D8%B1%D9%86%D8%A7%D9%85%D9%87-%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AA%D8%AD%D8%AA-%D9%85%D8%AF%DB%8C%D8%B1%DB%8C%D8%AA-%D9%81%D8%B1%D8%AF%DB%8C-%DA%A9%D9%87-%D8%AE%D9%88%D8%AF-%D8%B1%D8%A7-%D8%A7%D9%86%D9%82%D9%84%D8%A7%D8%A8%DB%8C-%D9%85%DB%8C-%D9%86%D8%A7%D9%85%D8%AF">اعجوبه ها؛ تقلیدی دقیق از برنامه ای آمریکایی تحت مدیریت فردی که خود را انقلابی می نامد!</a>
      </h1>
      <h2>به تازگی برنامه ای با عنوان «اعجوبه ها» در شبکه سوم سیما آغاز به پخش کرده و اجرای آن که به سبک استعدادیابی های غربی تولید شده بر عهده مهران غفوریان است.</h2>
      <address><time datetime="2019-11-13T19:24:00+00:00">13 Nov 2019, 19:24</time> by <a rel="author">بولتن نیوز | bultannews.com</a></address>
      <p><b>گروه فرهنگی:</b> به تازگی برنامه ای با عنوان<b> «اعجوبه ها»</b> در شبکه سوم سیما آغاز به پخش کرده و اجرای آن که به سبک استعدادیابی های غربی تولید شده بر عهده <b>مهران غفوریان</b> است. در این برنامه بر خلاف <b>«عصر جدید»</b> داوری وجود ندارد و تنها با کودکان با استعداد کشورمان گپ و گفتی می شود و استعداد کودک به نمایش در می آید و تمام.   <br/>به گزارش بولتن نیوز، برای اینکه برنامه ای با چنین آیتم هایی برای مخاطب جذابیت هم داشته باشد، شاهد حضور یک مهران غفوریان نابلد در عرصه اجرا هستیم که سعی می کند بامزه باشد و با<b> استندآپ کمدی</b> اجرا کردن و آن کارهایی که تخصص دارد، دل مخاطبان را به دست بیاورد. مشکل اساسی این برنامه جدای از اینکه هیچ طرح مشخصی ندارد و یک الگوبرداری تمام و کمال از مشابه خارجی آن است، حضور غفوریان به عنوان <b>مجری</b> می باشد.  </p>
      <figure>
        <img src="https://www.bultannews.com/files/fa/news/1398/8/22/1196599_578.jpg"/>
      </figure>
      <p>پیش از این هم رسانه ملی به سمت استفاده از <b>سلبریتی ها</b> و <b>بازیگران</b> برای اجرای برنامه های مختلف خود رفته بود که غالبا تجربه ای ناموفق را رقم زده بودند. حال اینکه با کدام معیار مجددا شاهد سپردن اجرای یک برنامه که احتمال جذب مخاطب زیادی هم دارد به یک بازیگر که اتفاقا هیچ سنخیتی هم با مجری گری ندارد، جای سوالی جدی است. <br/>متاسفانه <b>محتوای برنامه</b> هم از جذابیت خاصی برخوردار نیست و تمام تلاش تیم تولیدکننده این بوده که بر اساس بذله گویی های مهران غفوریان مخاطبین را جذب برنامه نمایند. در غیر این صورت اگر نقشه راه برنامه امری مشخص بود و دغدغه ای جدی پشت آن وجود داشت، قطعا شاهد یک برنامه ریزی مناسب و محتوایی غنی برای پخش این برنامه در بهترین ساعت پخش پرمخاطب ترین شبکه تلویزیون ملی بودیم. <br/>اگر چشممان را هم بر روی اشکالات ساختاری و عدم جذابیت<b> «اعجوبه ها»</b> ببندیم، باز هم نمی شود تکرار ساخت یک برنامه تقلیدشده از تولیدات <b>تلویزیون های غربی</b> در <b>صدا و سیما</b> را نادیده گرفت. آن هم در شبکه ای تحت مدیریت علی فروغی که مدعی <b>انقلابی بودن</b> و <b>حزب اللهی گری</b> است اما در عمل شاهدیم که نتیجه ای خلاف آن مفاهیم را در عملکرد وی نمود پیدا کرده است.  </p>
      <figure>
        <img src="https://www.bultannews.com/files/fa/news/1398/8/22/1196600_733.jpg"/>
      </figure>
      <p>پیش از <b>«اعجوبه ها»</b> هم شاهد پخش فصل اول <b>«عصر جدید»</b> بودیم که حتی در محتوا و هدف گذاری هم مشابه برنامه ای غربی عمل و دقیقا همان سیاست ها را نیز دنبال کرد. اینکه برنامه سازان از خود خلاقیتی ندارند و تنها به فکر کپی برداری هستند یک طرف ماجراست اما چرایی این اتفاق در دوره مدیریت فردی همچون فروغی بسیار عجیب است. آنچه که در <b>دبیرستان فرهنگ</b> و <b>دانشگاه امام صادق (ع)</b> به وی آموخته اند، کدام برداشت از اسلام و انقلاب و فرهنگ انقلابی بوده است که ثمره تمام آموزش ها تبدیل کردن شبکه سوم سیمای جمهوری اسلامی ایران به شعبه ایران رسانه های آمریکایی شده است؟! بهتر است فروغی پاسخی مناسب برای این سوال داشته باشد.       </p>
    </article>
  </body>
</html>