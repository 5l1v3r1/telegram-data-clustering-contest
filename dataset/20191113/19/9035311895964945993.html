<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/maddi-sikinti-nedeniyle-kendini-yakan-ogrenciye-40-universitede-destek-eylemi-fransa"/>
    <meta property="og:site_name" content="euronews"/>
    <meta property="article:published_time" content="2019-11-13T19:51:49+00:00"/>
    <meta property="og:title" content="Fransa'da protesto düzenleyen öğrenciler üniversiteyi kapattı"/>
    <meta property="og:description" content="Fransa'nın Lyon kentinde, maddi sıkıntılar nedeniyle kendine yakan öğrenciyi desteklemek için Lyon 2 Üniversite'nin öğrencileri okul önünde protesto düzenledi. Hükümetten yanıt bekleyen öğrenciler üniversite binalarının önünde girişi engellemek için eylem yapıyor"/>
  </head>
  <body>
    <article>
      <h1>Fransa'da protesto düzenleyen öğrenciler üniversiteyi kapattı</h1>
      <address><time datetime="2019-11-13T19:51:49+00:00">13 Nov 2019, 19:51</time> by <a rel="author">Hüseyin Koyuncu</a></address>
      <p>Fransa'nın Lyon kentinde, maddi sıkıntılar nedeniyle kendine yakan öğrenciyi desteklemek için Lyon 2 Üniversite'nin öğrencileri okul önünde protesto düzenledi.</p>
      <p>Üniversite yönetimi, öğrenci ve öğretim görevlilerinin binaya girişlerinin engellendiği gerekçesiyle, çarşamba günü Bron kampüsündeki bütün derslerin iptal edildiğini duyurdu.</p>
      <p>Öğrenci sendikası Sud-Education Sözcüsü Bastien Pereira Besteiro, "Üniversite rektörü ve hükümetin herhangi bir diyaloğa imkan vermedikleri için üniversiteyi kapatma kararı aldık. Şu ana kadar Yüksek Eğitim Bakanlığı çıkan bazı maddi hasarlar dışında başka bir konuya değinmedi, biz ise öğrencilerin yaşadığı maddi sıkıntıların gündeme alınmasını talep ediyoruz" diye konuştu.</p>
      <h3>40 kentte üniversiteli öğrenciler eylem düzenledi</h3>
      <p>Bakanlık, salı günü ülke genelinde yaklaşık 40 kentte düzenlenen üniversiteli gösterilerinde meydana gelen şiddet eylemlerine sert dille tepki göstermişti. Paris'te bir grup eylemci Yüksek Eğitim Bakanlığı'nin dış bariyerini kırarak binaya girmeye çalışmıştı ancak güvenlik güçleri tarafından uzaklaştırılmıştı.</p>
      <h3>Kendini yakan öğrencinin hayati tehlikesi devam ediyor</h3>
      <p>Geçtiğimiz cuma günü, 22 yaşındaki Anas. K adlı öğrenci yaşadığı maddi zorluklar sebebiyle üniversite kantinin önünde üzerine benzin dökerek kendini yakmıştı. Vücudunun yüzde 90'ı yanan öğrenci hastaneye kaldırıldı, hayati tehlikesi ise halen devam ediyor.</p>
      <p>Öğrencinin kendini yakmadan önce sosyal medya hesabından paylaştığı mesajda, yaşadığı sorunlar konusunda devleti suçladığı belirtilen haberlerde, gencin şu ifadeleri kullandığı aktarıldı:</p>
      <p>"(Fransa Cumhurbaşkanı Emmanuel) Macron, (Fransa'nın eski cumhurbaşkanı François) Hollande, (Fransa'nın eski cumhurbaşkanı Nicolas) Sarkozy ve Avrupa Birliği'ni geleceğimiz hakkında belirsizlik yaratarak beni öldürmekle suçluyorum. (Aşırı sağcı Marine) Le Pen ve basını gereksiz korku yaratmakla da suçluyorum. Son istediğim bunun sona ermesi için arkadaşlarımızın mücadeleye devam etmesidir."</p>
      <ul>
        <li>
          <a href="https://tr.euronews.com/2019/11/09/fransa-da-maddi-sikinti-ceken-bir-universite-ogrencisi-kendini-yakti">Fransa'da maddi sıkıntı çeken bir üniversite öğrencisi kendini yaktı</a>
        </li>
        <li>
          <a href="https://tr.euronews.com/2019/09/09/dunya-saglik-orgutu-her-40-saniyede-bir-kisi-intihar-ediyor">Dünya Sağlık Örgütü: Her 40 saniyede bir kişi intihar ediyor</a>
        </li>
      </ul>
      <h3>Fransa'da öğrencilerin yüzde 20 fakirlik sınırının altında yaşıyor</h3>
      <p>Resmi rakamlara göre Fransa'daki öğrencilerin en az yüzde 20'si fakirlik sınırı altında <a href="https://www.insee.fr/fr/statistiques/3351984?sommaire=3225624">yaşıyor</a>. Buna karşı, her 2 öğrenciden birinin eğitiminin yanı sıra çalışmak zorunda kaldığı <a href="http://www.ove-national.education.fr/enquete/enquete-conditions-de-vie/">belirtiliyor</a>.</p>
    </article>
  </body>
</html>