<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191113_04715004"/>
    <meta property="og:site_name" content="De Standaard"/>
    <meta property="article:published_time" content="2019-11-13T19:12:00+00:00"/>
    <meta property="og:title" content="Verdienstelijk Oostende verliest nipt bij groepsleider in Champions League basketbal"/>
    <meta property="og:description" content="Op de vijfde speeldag in de Champions League basketbal heeft Filou Oostende in poule A een 72-66-nederlaag geleden bij Turk Telekom Ankara. Het jonge Ooste..."/>
  </head>
  <body>
    <article>
      <h1>Verdienstelijk Oostende verliest nipt bij groepsleider in Champions League basketbal</h1>
      <address>
        <time datetime="2019-11-13T19:12:00+00:00">13 Nov 2019, 19:12</time>
      </address>
      <p>
        <b>Op de vijfde speeldag in de Champions League basketbal heeft Filou Oostende in poule A een 72-66-nederlaag geleden bij Turk Telekom Ankara. Het jonge Oostendse team toonde wel een groot strijdershart.</b>
      </p>
      <p>Coach Gjergja kon McIntosh (enkelblessure) niet opstellen maar hij zag zijn jonge ploeg gedurende de eerste 25 minuten lekker domineren. Thompson en Angola wezen via 4-10 en 13-15 de weg naar een comfortabele 26-34-voorsprong aan de rust.</p>
      <p>De West-Vlamingen openden ook de tweede helft knap, Djordjevic en Thompson diepten de kloof zelfs uit tot tien eenheden: 29-39. Een Turkse 10-0-run in minder dan twee minuten veegde echter de voorsprong uit. Toch duurde het nog tot diep in het derde bedrijf voor Ankara de leiding kon overnemen: 49-47. Topschutter Schwartz reageerde nog op de 58-51-achterstand door zijn ploeg terug te brengen tot 58-57, maar daarna liet groepsleider Ankara zich de zege niet meer ontfutselen, al bleef Oostende nog tot 67-63 in koers.</p>
      <p>
        <b>Charleroi onderuit in Fiba Europe Cup</b>
      </p>
      <p>Charleroi is leider af in Group E van de Fiba Europe Cup na een zware 92-54-vernedering bij Karsiyaka.</p>
      <p>In de beginfase waren de Henegouwers onder de indruk van de Turkse heksenketel (17-4 na 4 minuten). De inbreng van Boukichou (8 punten) en Greenwood (6 punten) leverde het enige remonte op (29-24). Vanaf dan benadrukte de ploeg uit Izmir hun suprematie zonder veel weerwerk te krijgen. Van de 10-puntenkloof (36-26) liep het snel op naar een twintiger (51-31 na 21 minuten). Nog voor het ingaan van het slotkwart (71-61) was de partij al lang gelopen.</p>
    </article>
  </body>
</html>