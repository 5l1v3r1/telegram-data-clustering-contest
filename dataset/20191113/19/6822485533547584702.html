<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822152.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T19:42:00+00:00"/>
    <meta property="og:title" content="هشدار تازه کره شمالی به آمریکا"/>
    <meta property="og:description" content="به گزارش فارس، کره شمالی  چهارشنبه تهدید کرد که در صورت انجام رزمایش‌های برنامه ریزی شده آمریکا با کره جنوبی، اقدام تلافی جویانه انجام داده و فشارها برای تغییر رویه آمریکا را ادامه خواهد داد."/>
  </head>
  <body>
    <article>
      <h1>هشدار تازه کره شمالی به آمریکا</h1>
      <address>
        <time datetime="2019-11-13T19:42:00+00:00">13 Nov 2019, 19:42</time>
      </address>
      <p>کره شمالی، آمریکا را تهدید کرد در صورت برگزاری رزمایش با سئول، اقدامات تلافی جویانه انجام می‌دهد.</p>
      <p>به گزارش فارس، کره شمالی  چهارشنبه تهدید کرد که در صورت انجام رزمایش‌های برنامه ریزی شده آمریکا با کره جنوبی، اقدام تلافی جویانه انجام داده و فشارها برای تغییر رویه آمریکا را ادامه خواهد داد.</p>
      <p> به گزارش «رویترز» کره شمالی در حالی این بیانیه را صادر کرده که واشنگتن هفته گذشته از تغییرات در برگزاری یک رزمایش هوایی مشترکی با کره جنوبی که برای ماه آینده  برنامه ریزی شده بود، خبر داد.</p>
      <p>در بیانیه نادر کمیسیون امور خارجه کره شمالی به ریاست رهبر این کشور در این زمینه آمده است که اقدام تلافی جویانه برابر هر حرکتی که حاکمیت و امنیت ما را تهدید کند، دفاع از خود است.</p>
      <p>هفته گذشته نیز یک دیپلمات ارشد کره شمالی نیز برگزاری رزمایش مشترک هوایی آمریکا با کره جنوبی را از دلایل عدم موفقیت مذاکرات کشورش با واشنگتن بر شمرد. پیونگ یانگ با برگزاری تمرین‌های نظامی مشترک آمریکا و کره جنوبی مخالفت است و آن‌ها را تلاشی برای حمله به خود می‌داند.</p>
      <p>«کیم سونگ» سفیر کره شمالی در سازمان ملل متحد گفت، روابط بین ایالات متحده و کره شمالی از زمان نشست ژوئن سال 2018 بین سران این دو کشور پیشرفت چندانی نداشته و وضعیت شبه جزیره کره از چرخه معیوب تشدید تنش‌ها خارج نشده است.این دیپلمات کره‌‌ای در ادامه گفت که این مسئله به طور کامل ناشی از تحریکات سیاسی و نظامی آمریکاست. </p>
      <p>«دونالد ترامپ» رئیس‌جمهور آمریکا و «کیم جونگ اون» رهبر کره شمالی در ماه ژوئن (خرداد) سال جاری میلادی توافق کردند که مذاکرات در خصوص عدم اشاعه تسلیحات اتمی کره شمالی را از سر بگیرند که این توافق تاکنون نتیجه‌ای نداشته است.</p>
      <p>مقامات کره شمالی و آمریکایی ماه گذشته میلادی نیز در «استکهلم» سوئد دیدار کردند که این دیدار نیز به صورت نیمه‌کاره و بدون نتیجه به پایان رسید و کره شمالی علت شکست این مذاکرات را «عدم انعطاف‌ آمریکا» مقابل پیونگ‌یانگ اعلام کرد. </p>
    </article>
  </body>
</html>