<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zahist-figurantiv-drugoyi-simferopolskoyi-spravi-hizb-ut-tahrir-oskarzhit-prodovzhennya-yim-areshtu-329557_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T19:12:00+00:00"/>
    <meta property="og:title" content="Захист фігурантів другої сімферопольської &quot;справи Хізб ут-Тахрір&quot; оскаржить продовження їм арешту"/>
    <meta property="og:description" content="Напередодні суд в анексованому Криму ухвалив рішення, згідно з яким вісьмох кримських татар утримуватимуть в СІЗО до лютого 2020 року."/>
  </head>
  <body>
    <article>
      <h1>Захист фігурантів другої сімферопольської "справи Хізб ут-Тахрір" оскаржить продовження їм арешту</h1>
      <h2>Напередодні "суд" в анексованому Криму ухвалив рішення, згідно з яким вісьмох кримських татар утримуватимуть в СІЗО до лютого 2020 року.</h2>
      <address>
        <time datetime="2019-11-13T19:12:00+00:00">13 Nov 2019, 19:12</time>
      </address>
      <p>Адвокати фігурантів другої сімферопольської "справи Хізб ут-Тахрір" оскаржать рішення підконтрольного окупаційній владі "Київського районного суду" Сімферополя про <a href="https://dt.ua/UKRAINE/sud-u-krimu-zalishiv-pid-areshtom-vismoh-figurantiv-spravi-hizb-ut-tahrir-329307_.html"><b>продовження арешту</b></a> своїм підзахисним, передає "<a href="https://ru.krymr.com/a/news-advokat-simferopolskoe-delo-hizb-ut-tahrir/30269649.html">Крим.Реалії</a>".</p>
      <p>"Нами була подана апеляційна скарга на постанову Київського районного суду про продовження запобіжного заходу Умерову Шабану. В обґрунтуванні своєї скарги ми вказали, що суд не провів правовий аналіз доводів захисту. Зокрема, ми звернули увагу, що в суді першої інстанції, підстави, які вказав слідчий у клопотанні про продовження запобіжного заходу – не підтверджені фактичними обставинами. Наприклад, слідчий зазначає, що у разі обрання іншого запобіжного заходу Шабан Умеров може загрожувати свідкам. Однак ключові свідки у цій справі – засекречені, особистість яких невідома нікому, крім слідчого", – розповів адвокат одного з кримських татар Назім Шеіхмамбетов.</p>
      <p>За його словами, адвокати Тофіка Абдулгазієва, Ремзі Бекірова, Владлена Абдулкадирова, Ізета Абдуллаєва та інших фігурантів політично вмотивованої справи вже оскаржили постанови "суду".</p>
      <p>"Тобто по всім фігурантам, у яких пройшли засідання щодо продовження запобіжного заходу - практично всі оскаржили", - підсумував Шеихмамбетов.</p>
      <p>Згідно з рішенням "суду", яке він виніс 12 листопада, Рустема Шейхалієва, Тофіка Абдулгазієва, Раіма Айвазова, Біляла Аділова, Джеміля Гафарова, Фархода Базарова, Рустема Сейтхалиілова і Шабана Умерова утримуватимуть в СІЗО до 15 лютого 2020 року.</p>
      <p>Їх затримали під час <a href="https://dt.ua/UKRAINE/masovi-obshuki-u-krimu-pravozahisniki-rozpovili-de-utrimuyut-vsih-zatrimanih-307974_.html"><b>масових обшуків і арештів в окупованому Сімферополі</b></a> 27 березня.</p>
      <p>Обвинуваченими у цій справі проходять 25 активістів, майже усі вони (23 людини) вивезені до російських СІЗО й утримуються у Ростові-на-Дону, Таганрозі та Шахтах. Раім Айвазов утримується в ізоляторі Сімферополя, місцезнаходження Едема Яячікова невідоме – після обшуків й затримань він зник безвісти.</p>
      <p>Від початку анексії українського Криму в 2014 році Росія проводить послідовну політику тиску на кримських татар за їхню проукраїнську позицію. Російські силовики регулярно приходять з обшуками до їхніх будинків, кримських татар заарештовують і судять за сфабрикованими обвинуваченнями в нібито "тероризмі" і "екстремізмі".</p>
      <p>Генеральна Асамблея ООН у своїх резолюціях неодноразово засуджувала незаконні дії країни-окупанта і закликала її дотримуватися прав людини. 22 грудня 2018 року Генеральна Асамблея ООН прийняла нову <b><a href="https://dt.ua/POLITICS/genasambleya-oon-priynyala-rezolyuciyu-pro-porushennya-prav-lyudini-v-krimu-297818_.html">резолюцію "Ситуація з правами людини в Автономній Республіці Крим і місті Севастополь, Україна"</a>.</b></p>
      <p>Вона стала третьою ініційованої Україною і прийнятою Генасамблеєю ООН за останні два роки. При цьому Росія не виконала жодної вимоги попередніх резолюцій, ситуація лише погіршилася. У зв'язку з чим у новій резолюції вперше окремо міститься заклик до Генерального секретаря ООН підготувати спеціальну доповідь про її виконання до наступної сесії ГА ООН.</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>