<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547167.html/%D8%A8%D8%B2%D8%B1%DA%AF-%D8%AA%D8%B1%DB%8C%D9%86-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D9%87%D9%88%D8%B4%D9%85%D9%86%D8%AF-%DA%A9%D8%B4%D9%88%D8%B1-%D8%AF%D8%B1-%D8%A7%D8%B1%D9%88%D9%85%DB%8C%D9%87-%D8%A7%D9%81%D8%AA%D8%AA%D8%A7%D8%AD-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T19:40:00+00:00"/>
    <meta property="og:title" content="بزرگ‌ترین بیمارستان هوشمند کشور در ارومیه افتتاح شد"/>
    <meta property="og:description" content="بیمارستان بین‌المللی میلاد ارومیه با حضور معاون اول رئیس جمهور و وزیر بهداشت افتتاح شد."/>
  </head>
  <body>
    <article>
      <h1>بزرگ‌ترین بیمارستان هوشمند کشور در ارومیه افتتاح شد</h1>
      <h2>با حضور جهانگیری؛</h2>
      <address>
        <time datetime="2019-11-13T19:40:00+00:00">13 Nov 2019, 19:40</time>
      </address>
      <p>بیمارستان بین‌المللی میلاد ارومیه با حضور معاون اول رئیس جمهور و وزیر بهداشت افتتاح شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به گزارش <a href="http://uromnews.ir/">اروم‌نیوز</a>، اسحاق جهانگیری دقایقی پیش و در اولین برنامه خود در آذربایجان غربی، بیمارستان بین‌المللی میلاد را در ارومیه افتتاح کرد.</p>
      <p>این بیمارستان به عنوان بزرگترین بیمارستان هوشمند کشور به دست معاون اول رئیس‌جمهور و وزیر بهداشت افتتاح شد.</p>
      <p>معاون اول رییس جمهور در این مراسم، گفت: استکبار جهانی فکر می‌کرد که قادر است با تحریم ملت ایران را متوقف کند اما با همت و یکپارچگی مردم و تلاش مدیران و خدمتگذاران گردنه سخت و پیچ خطرناک را پشت سر گذاشتیم.   اسحاق جهانگیری، در ادامه به تشریح ویژگی‌های این بیمارستان اشاره کرد و گفت: یکی از مهم‌ترین شاخص های بیمارستان، غیر دولتی بودن سرمایه‌گذاری در آن است.   وی، ادامه داد: معجزه توسعه توسط بخش خصوصی اتفاق می‌افتد و حرکت افرادی که با تنگ نظری به دنبال ایجاد مانع در برابر حضور بخش خصوصی در حوزه‌های مختلف کشور هستند  و رفتار آن‌ها نه به مصلحت کشور، نه به مصلحت آینده و نه به مصلحت توسعه ایران اسلامی است.   وزیر بهداشت، درمان و آموزش پزشکی، نیز در آیین افتتاح بیمارستان میلاد ارومیه، اظهار داشت: تا قبل از سال ۹۲ تعداد تخت‌های بیمارستانی در آذربایجان‌غربی ۲ هزار و ۸۰۰ تخت بود که در سال آینده و با افتتاح چند مرکز درمانی دیگر در استان تعداد تخت‌های بیمارستانی آذربایجان‌غربی به بیش از ۵ هزار تخت می‌رسد.   سعید نمکی، افزود: این مساله شاخص تخت بیمارستانی در آذربایجان‌غربی را از یک تخت به ازای هر یک هزار نفر در سال ۹۲ به ۱/۶۵ صدم تخت به ازای هر یک هزار نفر می‌رساند که بالاتر از متوسط ملی خواهد بود.   بیمارستان میلاد ارومیه در زمینی به مساحت ۹ هزار و ۳۰۰ مترمربع و با زیربنای ۵۷ هزار و ۱۶۰ مترمربع و با ظرفیت ۳۰۰ تخت خواب بزرگترین بیمارستان خصوصی کشور بوده و امشب فاز نخست آن در ۴ طبقه مورد افتتاح قرار گرفت.   ۲۰۰ نفر از پزشکان متخصص و فوق تخصص مقیم خارج از کشور استان از سهامداران این بیمارستان خصوصی که مطابق با آخرین استانداردهای بین‌المللی احداث شده و در بحث توریسم درمانی آمادگی ارائه خدمات پزشکی به بیماران کشورهای همسایه یعنی آذربایجان، ارمنستان، نخجوان و عراق و ترکیه را دارد، هستند.   بیمارستان بین‌المللی میلاد ارومیه یکی از نخستین بیمارستان‌های هوشمند خصوصی کشور و مجهز به پیشرفته‌ترین تجهیزات پزشکی بوده و از سوی دیگر دارای امکانات بی‌نظیر مانند باند بالگرد بوده که بیماران از شهرهای مختلف به صورت اورژانسی به این بیمارستان انتقال داده می‌شوند.   انتهای پیام/</p>
    </article>
  </body>
</html>