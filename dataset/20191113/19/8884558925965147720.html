<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/2019/11/13/v-novi-stevilki-primorskih-novic-preberite"/>
    <meta property="og:site_name" content="Primorske novice"/>
    <meta property="article:published_time" content="2019-11-13T19:18:57+00:00"/>
    <meta property="og:title" content="V novi številki Primorskih novic preberite"/>
    <meta property="og:description" content="Minuli ponedeljek je bilo v koprskem zaporu zaprtih 161 moških, kar je 51 več, kot jih v zaporu lahko sprejmejo. Nekateri zaradi tega nimajo niti postelje, zato spijo na žimnicah na tleh. V vodstvu slovenskih zaporov trdijo, da zaporniki ne spijo v telovadnici, kot je neuradno slišati, priznavajo pa, da je stanje izredno težavno."/>
  </head>
  <body>
    <article>
      <h1>V novi številki Primorskih novic preberite</h1>
      <address><time datetime="2019-11-13T19:18:57+00:00">13 Nov 2019, 19:18</time> by <a rel="author">Spletno uredništvo</a></address>
      <p>
        <b>Minuli ponedeljek je bilo v koprskem zaporu zaprtih 161 moških, kar je 51 več, kot jih v zaporu lahko sprejmejo. Nekateri zaradi tega nimajo niti postelje, zato spijo na žimnicah na tleh. V vodstvu slovenskih zaporov trdijo, da zaporniki ne spijo v telovadnici, kot je neuradno slišati, priznavajo pa, da je stanje izredno težavno.</b>
      </p>
      <figure>
        <img src="https://static.primorske.si/foto/highres/kronika/719674_262-zapor2.jpg"/>
        <figcaption>Minuli ponedeljek je bilo v koprskem zaporu zaprtih 161 moških, kar je 51 več, kot jih v zaporu lahko sprejmejo. Foto: Tomaž Primožič/FPA</figcaption>
      </figure>
      <h3>Zgodovinski zaseg heroina v koprskem pristanišču</h3>
      <p>V koprskem pristanišču so konec oktobra zasegli doslej največjo količino heroina v zgodovini Slovenije. V zabojniku je iz Irana - prek več pristanišč - v Koper prispelo kar 730 kilogramov izredno čistega heroina, ki bi s prodajo na črnem trgu navrgel tudi do 87 milijonov evrov zaslužka. Tovor je bil namenjen na Madžarsko, kjer so aretirali 47-letnega naročnika.</p>
      <h3>Najvišje vode v zadnjega pol stoletja</h3>
      <p>Vsa slovenska obala je bila danes pod morjem. Visoka plima je ob pomoči drugih dejavnikov (polne lune, južnega vetra in deževja) povzročila izredne razmere. Piran je poplavilo kot že dolgo ne, pod vodo so bile Sečoveljske soline, največ težav so imeli v Izoli na območju od mandrača do Svetilnika. Visoko plimovanje ni prizaneslo niti Valdoltri in Sv. Katarini, poplavljene so bile tudi ceste in poti ob morju v Kopru. Jutri dopoldne se visoka plima lahko ponovi, opozarjajo meteorologi.</p>
      <blockquote><b>Zavod Pospešek v sodelovanju s Primorskimi novicami ponuja roko mladim pri načrtovanju poklicne poti<br/></b>Kaj boš, ko boš velik(a), je eno vprašanj, ki jih radi zastavljamo otrokom, oni pa nam običajno takoj odgovorijo: astronavt, veterinarka, balerina ... Za mladostnike je to vprašanje trši oreh. Za poklic se težko odločajo tudi zato, ker ne poznajo možnosti in priložnosti, ki so jim na voljo. Pri tem jim zdaj ponuja roko Zavod Pospešek na čelu s Koprčanom <b>Davidom Florjančičem</b>.</blockquote>
      <h3>Solza Popovič: “Denar sem izročila!”</h3>
      <p>“Ukradla ga nisem. Z možem sva ga pošteno zaslužila, poglejte moje roke. In pošteno sem ga izročila Mandariću v veri, da je tudi on pošten. Pa sem ugotovila, da je pošten lopov, nič drugega,” je na vprašanje odvetnika <b>Jerneja Kosa</b>, ki jo v imenu <b>Milana Mandarića</b> toži za vračilo 950.000 evrov, odgovorila <b>Solza Popovič</b>, mati nekdanjega koprskega župana <b>Borisa Popoviča</b>.</p>
      <h3>Mandarić je za zdaj preprečil dražbo</h3>
      <p>Okrajno sodišče v Kopru je preklicalo za jutri napovedano dražbo približno 30.000 kvadratnih metrov velikega zemljišča med koprskim sodiščem in nakupovalnim središčem Park city, ki je v lasti poslovneža <b>Milana Mandarića</b>.</p>
      <h3>Čeprav postojnski občinski svet zavrača dogovor, bo Mors na Počku omejil streljanje</h3>
      <p>Čeprav Občina Postojna in ministrstvo za obrambo (še) nista sklenila začasnega dogovora o osrednjem vojaškem vadišču, se bo vojska držala v njem navedenih omejitev streljanja. Dokler ne bo podpisa na papirju, pa ministrstvo občini ne bo plačalo zadržanih 250.000 evrov za gasilsko-reševalni center ali začelo pogovorov o finančnih kompenzacijah v prihodnjih letih.</p>
      <h3>Kljub dežju dober teran</h3>
      <p>Deževen maj, lokalne toče in pozebe, poletni toplotni valovi ... Vse to so nadloge, ki so letos pestile kraške vinogradnike. Letošnja letina količinsko tako ni med največjimi, vendar pa na Krasu pričakujejo, da bo teran kakovosten.</p>
      <h3>Stavka Hitovih računovodkinj: plače se jim deset let samo nižajo</h3>
      <p>28 zaposlenih v Hitovem oddelku računovodstvo bo jutri opozorilno stavkalo. Stavkovna zahteva je ena sama. Zvišanje plač za šest plačnih razredov oziroma v povprečju za 280 evrov bruto. V upravi družbe pravijo, da so plače v Hitovem računovodstvu primerljive z drugimi družbami v Sloveniji.</p>
      <h3>V Ajdovščini 12 milijonov samo za obnovo cest</h3>
      <p>Občina Ajdovščina bi morala samo za obnove in sanacije poškodovanih odsekov kategoriziranih lokalnih cest in javnih poti nameniti najmanj 12 milijonov evrov. Če bi nadaljevala z enakim ritmom kot v zadnjih letih, bi za sprejeti plan razvoja in vzdrževanja občinskih cest potrebovala 24 let. Samo denar občine ne bo dovolj, opozarjajo Ajdovci.</p>
      <h3>Zagrabi umetnost in jo zasukaj!</h3>
      <p>Težka skulptura, ki se živahno vrti na vrveh, pet knjig, skupaj privitih na vijaku, maketa Pirana, tudi ta na vijaku ... Včeraj so v izolski galeriji Insula odprli razstavo Vijak, na kateri se bo <b>Miha Pečar</b> do 7. decembra predstavljal z ducatom kamnitih skulptur, ustvarjenih lani in letos.</p>
    </article>
  </body>
</html>