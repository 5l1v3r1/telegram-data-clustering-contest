<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547147.html/%D8%B3%D8%B1%D8%AF%D8%A7%D8%B1-%D8%A7%D8%B4%D8%AA%D8%B1%DB%8C--%D8%A7%D8%AC%D8%A7%D8%B2%D9%87-%D9%86%D9%85%DB%8C-%D8%AF%D9%87%DB%8C%D9%85-%D8%AE%D8%AF%D8%B4%D9%87-%D8%A7%DB%8C-%D8%A8%D9%87-%D8%A7%D9%85%D9%86%DB%8C%D8%AA-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%88%D8%A7%D8%B1%D8%AF-%D8%B4%D9%88%D8%AF--%D8%AD%D8%AC%D8%AA-%D8%A7%D9%84%D8%A7%D8%B3%D9%84%D8%A7%D9%85-%D9%85%D8%B1%D9%88%DB%8C--%D8%AF%D8%B4%D9%85%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%AA%D8%BA%DB%8C%DB%8C%D8%B1-%D8%B1%D9%88%D8%AD-%D9%88-%D9%85%D8%AD%D8%AA%D9%88%D8%A7%DB%8C-%D8%A7%D9%86%D9%82%D9%84%D8%A7%D8%A8-%D8%A7%D8%B3%D8%AA--%D8%B5%D8%A7%D8%AF%D9%82%DB%8C-%D9%85%D9%82%D8%AF%D9%85--%D8%A7%D8%B2-%D9%86%D8%B8%D8%A7%D8%B1%D8%AA-%D8%A7%D8%B3%D8%AA%D8%B5%D9%88%D8%A7%D8%A8%DB%8C-%DA%A9%D9%88%D8%AA%D8%A7%D9%87-%D9%86%D9%85%DB%8C-%D8%A2%DB%8C%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T19:02:00+00:00"/>
    <meta property="og:title" content="سردار اشتری: اجازه نمی‌دهیم خدشه‌ای به امنیت انتخابات وارد شود/ حجت‌الاسلام مروی: دشمن به‌دنبال تغییر روح و محتوای انقلاب است/ صادقی‌مقدم: از نظارت استصوابی کوتاه نمی‌آییم"/>
    <meta property="og:description" content="دومین روز همایش سراسری هیات‌های نظارت بر انتخابات با حضور فرمانده نیروی انتظامی کشور، تولیت آستان قدس رضوی و معاون اجرایی و امور انتخابات شورای نگهبان در مشهد مقدس برگزار شد."/>
  </head>
  <body>
    <article>
      <h1>سردار اشتری: اجازه نمی‌دهیم خدشه‌ای به امنیت انتخابات وارد شود/ حجت‌الاسلام مروی: دشمن به‌دنبال تغییر روح و محتوای انقلاب است/ صادقی‌مقدم: از نظارت استصوابی کوتاه نمی‌آییم</h1>
      <h2>روز دوم همایش هیأت‌های نظارت در مشهد؛</h2>
      <address>
        <time datetime="2019-11-13T19:02:00+00:00">13 Nov 2019, 19:02</time>
      </address>
      <p>دومین روز همایش سراسری هیات‌های نظارت بر انتخابات با حضور فرمانده نیروی انتظامی کشور، تولیت آستان قدس رضوی و معاون اجرایی و امور انتخابات شورای نگهبان در مشهد مقدس برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ صبح امروز در دومین روز از همایش سراسری هیات‌های نظارت بر انتخابات یازدهمین دوره مجلس شورای اسلامی که در تالار قدس حرم رضوی مشهد در حال برگزاری است، سردار حسین اشتری، فرمانده نیروی انتظامی با اشاره به انتخابات پیش رو، اظهار کرد: اهمیت مجلس شورای اسلامی بر کسی پوشیده نیست و ما مکررا در بیانات امام راحل و مقام معظم رهبری این اهمیت را شنیده ایم؛ اینکه امام فرمودند مجلس در راس امور است از این لحاظ است که اگر مجلس وظایف خود را بخوبی انجام دهد، مجلس می‌تواند روی سایر دستگاه‌ها و قوای کشور، تاثیر مستقیم بگذارد.</p>
      <p>
        <b>شورای نگهبان پرچم دار دفاع از جمهوریت و اسلامیت نظام است/ همه باید به شورای نگهبان کمک کنند</b>
      </p>
      <p>وی با بیان اینکه نقش شورای نگهبان و هئیت‌های نظارت مردمی در شکل گیری مجلس انقلابی، مردمی و ولایی بسیار مهم است، افزود: امروز شورای نگهبان پرچم دار و نماد دفاع از جمهوریت و اسلامیت نظام است و همه باید به شورای نگهبان کمک کنند تا انتخابات به نحو احسن برگزار شود.</p>
      <p>
        <b>تشکیل قرارگاهی در ناجا برای پاسخگویی سریع به استعلامات شورای نگهبان</b>
      </p>
      <p>سردار اشتری در ادامه سخنانش از تشکیل یک قرارگاه در ناجا برای پاسخ سریع و دقیق به استعلامات شورای نگهبان خبر داد.</p>
      <p>
        <b>ناجا به هیچ عنوان اجازه نمی‌دهد خدشه‌ای به امنیت انتخابات وارد شود</b>
      </p>
      <p>وی در بخش دیگری از سخنانش با اشاره به تامین امنیت انتخابات، تاکید کرد: در بحث امنیت انتخابات و شعب اخذ رای، مسئولیت تامین امنیت برعهده ناجاست و خط قرمز ما "امنیت" است. به هیچ عنوان اجازه نمی‌دهیم خدشه‌ای به امنیت انتخابات وارد شود.</p>
      <p>
        <b>اطلس امنیتی انتخابات تعیین شده/ کاملاً آماده تامین امنیت انتخابات هستیم</b>
      </p>
      <p>فرمانده ناجا با بیان اینکه "اطلس امنیتی انتخابات تعیین شده و نقاطی که ممکن است در آن با مشکل امنیتی مواجه شویم، کاملا مشخص است"، اظهار داشت: براساس این اطلس امنیتی، از همین الان مشخص است که در کدام حوزه‌ها و شعب، احتمالا مشکل خواهیم داشت، لذا پیش بینی‌های لازم را انجام داده و کاملا آماده تامین امنیت انتخابات هستیم.</p>
      <p>سردار اشتری ادامه داد: ما کاملا می‌دانیم که در کشور‌های اطراف مان چه خبر است؛ اگر دشمنان یک گروه تروریستی به نام داعش را درسوریه و عراق تاسیس کردند، هدف شان ایران بود و الان هم اگر آشوب‌هایی را در برخی کشور‌ها ایجاد می‌کنند به نظر می‌رسد هدف اصلی شان ایران است، البته موفق هم نخواهند شد.</p>
      <p>
        <b>هیچ کس حق ندارد حرفی بزند که منجر به ناامنی شود</b>
      </p>
      <p>وی با بیان اینکه دولت، مجلس و مسئولان باید مراقب باشند که آرامش کشور بهم نخورد و انتخابات با آرامش کامل باید برگزار شود، تاکید کرد: ما در تامین امنیت انتخابات با هیچ کس شوخی نداریم؛ ما مسئول تامین امنیت انتخابات هستیم و باید پاسخگو باشیم و هیچ کس حق ندارد حرفی بزند که منجر به ناامنی شود، حتی هیچ کس حق ندارد در تامین امنیت انتخابات دخالت کند.</p>
      <p>فرمانده ناجا در پایان اظهار داشت: امسال از همه‌ی سال‌های گذشته برای تامین امنیت انتخابات، آماده‌تر هستیم و با توان و اشراف اطلاعاتی بیشتری پای کار هستیم؛ در واقع، امسال آماده تر، هوشمندانه‌تر و با تجهیزات بیشتری به نسبت ۴۰ سال گذشته امنیت انتخابات را تامین خواهیم کرد.</p>
      <figure>
        <img src="http://newsroom.dana.ir/content/upload/734d2299-afec-4beb-a4d2-7ea9c816dd6a.jpg"/>
      </figure>
      <p>در ادامه حجت‌الاسلام و المسلمین احمد مروی تولیت آستان قدس رضوی، با تبریک ایام میلاد پیامبر عظیم‌الشان اسلام و میلاد حضرت امام صادق (ع) و هفته وحدت گفت: امیدواریم با عنایت خودشان از امت پیامبر (ص) و از شیعیان راستین امام صادق (ع) باشیم.</p>
      <p>وی با اشاره به مسئولیت حساس ناظران شورای نگهبان گفت: بر اساس روایتی از پیامبر، دشمنان شما را رها نمی‌کنند و در صورت امکان جنگ می‌کنند تا دینتان را از شما بگیرند، چیزی که امروز مشاهده می‌کنید.</p>
      <p>تولیت آستان قدس تأکید کرد: آمریکا دین ما را می‌خواهد و هدف نهایی‌شان سبک زندگی دینی و ارزش‌های دینی ما است که می‌خواهند تغییر دهند.</p>
      <p>حجت‌الاسلام و المسلمین مروی اظهار داشت: آنگونه که پیامبر (ص) می‌فرمایند، این‌ها (دشمنان) سعی می‌کنند مردم را تحقیر کنند، تا اعتماد به نفس و عزت نفس جامعه را بگیرند و در این راه هم از جنگ سخت و هم از جنگ نرم استفاده می‌کنند.</p>
      <p>وی سلب اعتماد به نفس مردم را مصداق جنگ نرم دانست و گفت: سال‌ها رهبری معظم انقلاب با نگاه عمیق و تیزبینی که دارند مسأله نفوذ را مطرح کردند که یک مسأله تاریخی است و مقام معظم رهبری در سال‌های اخیر بیشتر به این مسأله پرداخته‌اند.</p>
      <p>تولیت آستان قدس با بیان اینکه در تاریخ اگر دقت کنید از نفوذی‌ها لطمه زیادی خورده‌ایم؛ خانه‌نشین کردن حضرت علی علیه‌السلام، وادار کردن امام حسن علیه‌السلام به پذیرش صلح‌نامه با معاویه و حادثه عاشورا از جمله مواردی است که دشمن با نفوذ رقم زد.</p>
      <p>حجت‌الاسلام مروی اعدام شیخ فضل‌الله نوری این عالم حقیقت‌نگر را حاصل نفوذ روشنفکران غرب‌زده در مشروطیت عنوان و درباره نفوذ در انقلاب اسلامی تصریح کرد: یکی از جریانات نفوذی بسیار خطرناک در انقلاب اسلامی منافقین بودند که چه سرمایه‌های بزرگی را از انقلاب گرفتند.</p>
      <p>وی با بیان اینکه مسأله نفوذ یک امر تاریخی است، البته ابزار استفاده نفوذ مناسب با زمان و شرایط خودش است، گفت: در اوایل انقلاب اسلامی از طریق جنگ مسلحانه منافقین، قضایای کردستان، خلق عرب خوزستان و سایر اقدامات از این دست دنبال ضربه به نظام بودند که موفق نشدند، بنابراین صدام را وارد میدان کردند و جنگ هشت ساله را تحمیل کردند که از آن هم با رهبری امام و بصیرت مردم طرفی نبستند و از جنگ سخت نا امید شدند و آمدن سراغ جنگ نرم تا نظام را استحاله کنند.</p>
      <p>تولیت آستان قدس ادامه داد: دشمن الان دنبال جنگ نظامی نیست، قدرت نظامی ایران را می‌دانند و تصور جنگ با ایران را نمی‌کنند، گزینه آن‌ها جنگ نرم است و عمده جنگ نرم از طریق نفوذ است که در این سه، چهار سال اخیر رهبری بیشتر به این موضوع پرداختند و اعلام خطر کردند.</p>
      <p>حجت‌الاسلام مروی با طرح سئوالی مبنی بر اینکه دشمن با نفوذ دنبال چه چیزی است و هدف نفوذ، چه اشخاص و نهاد‌هایی است و ابزار این نفوذ چیست؟ گفت: دشمن تجربه جنگ سخت با ایران را دارد و فهمیدند که از این طریق موفق نمی‌شوند، ولی به استحاله امید دارند؛ چراکه توفیقاتی در این زمینه داشتند.</p>
      <p>وی ادامه داد: دشمن پس از ناامیدی از نابودی نظام دنبال این است تا با استحاله، روح و محتوای انقلاب را تغییر دهد، هرچند ظاهر انقلاب بماند که در این زمینه تلاش‌های زیادی کرده‌اند.</p>
      <p>
        <b>وظیفه ناظران و دست‌اندرکاران شورای نگهبان در مقابله با نفوذ سخت است</b>
      </p>
      <p>تولیت آستان قدس با بیان اینکه مهره‌های نفوذ چه کسانی هستند، خاطرنشان کرد: در این قسمت وظیفه شما (شورای نگهبان) سخت است؛ چنانچه مقام معظم رهبری می‌فرمایند عمدتاً تصمیم‌گیران یا تصمیم‌سازان و افراد نخبه آماج نفوذ هستند.</p>
      <p>حجت‌الاسلام مروی با اشاره به نقش نفوذ در ارائه آمار اشتباهی که جمعیت ایران را رو به رشد عنوان کرده بود، گفت: در این داستان آنگونه که وزیر بهداشت گفتند دنبال ارئه آمار غلط بودند که می‌بینیم فردی خارجی می‌آید و با دستکاری آمارها، می‌خواهند نظام را دچار مشکل کنند، خدا کشور را از شر این دو تابعیتی‌ها نجات دهد.</p>
      <p>
        <b>دشمنان از مجلس غافل نیستند؛ ناظران شورای نگهبان هوشیار باشند</b>
      </p>
      <p>وی خطاب به ناظران شورای نگهبان گفت: قطعاً مجلس جایی است که دشمن هیچ‌وقت از آن غافل نیست؛ مجلس خیلی تأثیرگذار است بنابراین شما (ناظران) باید خیلی با دقت و حساسیت کار کنید.</p>
      <figure>
        <img src="http://newsroom.dana.ir/content/upload/5cd07f6c-5ac2-4af9-8e61-1cec6eaff0df.jpg"/>
      </figure>
      <p>در ادامه محمدحسن صادقی‌مقدم عضو حقوقدان و معاون اجرایی و امور انتخابات شورای نگهبان با اشاره به بیانات امامین انقلاب اسلامی درباره شورای نگهبان، تصریح کرد: اگر فرمایشات امام راحل و مقام معظم رهبری درباره شورای نگهبان را نگاه کنیم، این نهاد مقدس در کلام آن‌ها جایگاه بسیار مهم و رفیعی دارد.</p>
      <p>معاون اجرایی و امور انتخابات شورای نگهبان با اشاره به اهداف برگزاری همایش هیأت‌های نظارت، ادامه داد: همه می‌دانند که چه وظایفی بر عهده شورای نگهبان است، اما این همایش تأکیدی بر قانون و تبیین عنوان استصوابی و احراز صلاحیت در شورای نگهبان است.</p>
      <p>صادقی‌مقدم اضافه کرد: اساس کار ما قانون است ولاغیر؛ قانون هم وظایف شورای نگهبان را تبیین کرده و بنده هم اخیراً در وزارت کشور عرض کردم که ما با هر کسی که در مقام بحث قانونی، دانشجویی، استادی و حتی طلبگی باشد، حاضریم درباره جایگاه شورا بحث کنیم چرا که این جایگاه کاملاً روشن و واضح است.</p>
      <p>وی با بیان اینکه ما از موضوع احراز صلاحیت و نظارت استصوابی کوتاه نمی‌آیم چرا که وظیفه قانونی شورای نگهبان است، تأکید کرد: تدبیر حکیمانه‌ای بود که عزیزان در تدوین قانون اساسی داشتند و شورای نگهبان را تضمین‌کننده سلامت انقلاب و نظام برشمردند و این مطلب بسیار روشن و واضح است.</p>
      <p>انتهای پیام/</p>
    </article>
  </body>
</html>