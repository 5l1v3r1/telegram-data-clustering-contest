<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597225/xili-den-katevainei-sto-filiko-me-perou-logo-katastasis-tis-xoras"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T20:44:00+00:00"/>
    <meta property="og:title" content="Χιλή: Δεν κατεβαίνει στο φιλικό με Περού λόγω κατάστασης της χώρας"/>
    <meta property="og:description" content="Οι παίκτες της εθνικής Χιλής αποφάσισαν να μην κατέβουν στο προγραμματισμένο για την Τετάρτη (20/11) φιλικό με την αντίστοιχη του Περού, λόγω της έκρυθμης..."/>
  </head>
  <body>
    <article>
      <h1>Χιλή: Δεν κατεβαίνει στο φιλικό με Περού λόγω κατάστασης της χώρας</h1>
      <address><time datetime="2019-11-13T20:44:00+00:00">13 Nov 2019, 20:44</time> by <a rel="author">SigmaliveSportime</a></address>
      <p><b>Οι παίκτες της εθνικής Χιλής αποφάσισαν να μην κατέβουν στο προγραμματισμένο για την Τετάρτη (20/11) φιλικό με την αντίστοιχη του Περού, λόγω της έκρυθμης κατάστασης που επικρατεί στη χώρα τους.<br/></b> <br/>Η εθνική Χιλής ήταν προγραμματισμένο να παίξει κόντρα στην αντίστοιχη του Περού την Τετάρτη (20/11), αλλά το φιλικό ματς αναβλήθηκε. Οι διεθνείς παίκτες της ρόχα αποφάσισαν να μην κατέβουν στο ματς λόγω της έκρυθμης κατάστασης που επικρατεί στην χώρα τους.<br/> <br/>"Οι παίκτες που κλήθηκαν αποφάσισαν να μην παίξουν στο φιλικό με το Περού στις 20 Νοεμβρίου στην Λίμα. Η απόφαση ελήφθη μετά από συνάντηση που έγινε στο προπονητικό κέντρο. Ο Ρεϊνάλδο Ρούεδα άφησε ελεύθερους τους παίκτες, οι οποίοι από αυτήν την ώρα μπορούν να επιστρέψουν στις ομάδες τους. Η απόφαση κοινοποιήθηκε στην αντίστοιχη ποδοσφαιρική ομοσπονδία του Περού", αναφέρεται στην ανακοίνωση.<br/> <br/>Οι μεγάλες διαδηλώσεις συνεχίζονται καθημερινά στην πρωτεύουσα, Σαντιάγκο, και τις άλλες πόλεις μετά το κάλεσμα εκατοντάδων κοινωνικών οργανώσεων για να συνεχιστεί η πίεση επί της κυβέρνησης του συντηρητικού προέδρου, Σεμπαστιάν Πινιέρα, και να επαναληφθεί το αίτημα για άμεσες και βαθιές κοινωνικοοικονομικές μεταρρυθμίσεις.<br/> </p>
    </article>
  </body>
</html>