<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/13/arsene-wenger-fifa/"/>
    <meta property="og:site_name" content="Il Post"/>
    <meta property="article:published_time" content="2019-11-13T20:13:50+00:00"/>
    <meta property="og:title" content="L’ex allenatore dell’Arsenal Arsène Wenger è stato nominato responsabile dello sviluppo mondiale del calcio della FIFA"/>
    <meta property="og:description" content="L'allenatore francese Arsène Wenger è stato nominato responsabile dello sviluppo mondiale del calcio della FIFA (“Federazione internazionale di calcio”). Wenger ha 70 anni ed è noto soprattutto per aver allenato la squadra inglese dell'Arsenal tra il 1996 e il 2018, vincendo tra le varie cose tre Premier League. Sul"/>
  </head>
  <body>
    <article>
      <h1>L’ex allenatore dell’Arsenal Arsène Wenger è stato nominato responsabile dello sviluppo mondiale del calcio della FIFA</h1>
      <address>
        <time datetime="2019-11-13T20:13:50+00:00">13 Nov 2019, 20:13</time>
      </address>
      <p>L’allenatore francese Arsène Wenger <a href="https://www.fifa.com/about-fifa/who-we-are/news/fifa-announces-arsene-wenger-as-chief-of-global-football-development">è stato nominato</a> responsabile dello sviluppo mondiale del calcio della FIFA (“Federazione internazionale di calcio”). Wenger ha 70 anni ed è noto soprattutto per aver allenato la squadra inglese dell’Arsenal tra il 1996 e il 2018, vincendo tra le varie cose tre Premier League. Sul sito della FIFA si legge che Wenger avrà il compito di supervisionare e guidare la crescita e lo sviluppo del calcio nel mondo sia per gli uomini che per le donne, e sarà coinvolto nelle valutazioni su potenziali modifiche alle norme del calcio. Fra i compiti di Wenger ci sarà anche quello di contribuire alla formazione dei nuovi allenatori.</p>
      <p>«Non vedo l’ora di affrontare questa nuova importante sfida» – ha detto Wenger – «non solo perché sono sempre stato interessato ad analizzare il calcio da una prospettiva più ampia, ma anche perché la missione della FIFA come organo di governo del calcio mondiale è veramente globale. Credo che la FIFA che abbiamo visto emergere negli ultimi anni ha lo sport al centro dei suoi obiettivi ed è determinata a sviluppare il gioco in tutte le sue diverse componenti. So che posso contribuire a questo obiettivo e metterci tutta la mia energia».</p>
      <figure>
        <iframe src="https://www.youtube.com/embed/YViEtXEH1yQ" width="675" height="380" data-service="Youtube" scrolling="no"/>
      </figure>
    </article>
  </body>
</html>