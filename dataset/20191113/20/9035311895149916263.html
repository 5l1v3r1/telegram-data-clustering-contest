<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/apde-kibris-tartismasi-uye-ulkeler-turkiyeye-yaptirim-icin-isim-ve-sirket-onerisinde-bulu"/>
    <meta property="og:site_name" content="euronews"/>
    <meta property="article:published_time" content="2019-11-13T20:44:17+00:00"/>
    <meta property="og:title" content="AP'de Türkiye'nin sondaj çalışmaları nedeniyle yaptırımlar tartışıldı"/>
    <meta property="og:description" content="Türkiye'nin Kıbrıs adası açıklarındaki sondaj faaliyetleri nedeniyle Ankara'ya uygulanması öngörülen yaptırımlar Avrupa Parlamentosu'nda tartışıldı."/>
  </head>
  <body>
    <article>
      <h1>AP'de Türkiye'nin sondaj çalışmaları nedeniyle yaptırımlar tartışıldı</h1>
      <address><time datetime="2019-11-13T20:44:17+00:00">13 Nov 2019, 20:44</time> by <a rel="author">Gülsüm Alan</a></address>
      <p>Türkiye'nin Kıbrıs adası açıklarındaki sondaj faaliyetleri nedeniyle Ankara'ya uygulanması öngörülen yaptırımlar Avrupa Parlamentosu'nda tartışıldı. Son günlerde bu konuda yaşanan gelişmeler ile ilgili parlamenterleri bilgilendiren Avrupa Birliği Dış ilişkiler Yüksek Temsilcisi Federica Mogherini, "Avrupa Birliği (AB) dışişleri bakanları bir yol haritası üzerinde uzlaştı. Karar sondaj faaliyetlerine katılan insanları ve şirketleri cezalandırmanın yolunu açtı. AB ülkelerinden şirket ve isim önerisinde bulunmalarını bekliyoruz. Öneriler daha sonra incelemeye alınacak." ifadelerini kullandı.</p>
      <h3>"AB ülkelerinden isim ve şirket önerisi bekliyoruz"</h3>
      <p>Avrupa Birliği'nin asıl amacının uluslararası kural ihlallerinin engellenmesi ve adanın birleştirilmesi olduğunu belirten Mogherini, "Birleşmiş Milletler'e yardımcı olmaya çalışıyoruz. Bunu unutmamak gerekiyor. Kıbrıs'ın birleşmesini istiyoruz. Sondaj çalışmalarının durdurulması için Türk yetkililer ile diyalog içerisindeyiz." dedi.</p>
      <h3>"AB'nin güvenliği tehdit altında"</h3>
      <p>Brüksel'de yapılan oturumda konuşan birçok Avrupa parlamenteri Türkiye ile üyelik müzakerelerinin tamamen durdurulmasını ve ilişkilerin yeniden gözden geçirilmesini talep etti. Kıbrıs ile dayanışma içerisinde hareket edilmesi gerektiğini ifade eden parlamenterler, Avrupa Birliği'nin güvenliğinin tehdit altında olduğunu söyledi. Kimileri Türkiye'ye ekonomik yaptırım talebinde de bulundu.</p>
      <p>Konu ile ilgili konuşan Yunan Avrupa Parlamenteri Vangelis Meimarakis, "Türkiye bizi sürekli provoke ediyor. Hava sahasını ihlal ediyor. Sondaj çalışmaları yürütüyor. Türkiye bütün kırmızı çizgileri aştı. İlişkiler yeniden gözden geçirilmeli." dedi. İtalyan parlamenter Paolo Borchia ise, "Erdoğan bu kararlar karşısında endişelenmiyor. Yaptırımlar yeterli değil. Türkiye Avrupa Birliği'ni cüzdan gibi görüyor. AB de Türkiye'nin bu davranışına ortak oluyor." ifadelerini kullandı.</p>
      <h3>"Kıbrıs'ın da sorumlulukları var"</h3>
      <p>Macar Avrupa parlamenteri Marton Gyongyosi ise, "Kıbrıs'ın da sorumlulukları var. Kıbrıslı Türklerin hakları korunmalı." dedi.</p>
      <p>Brüksel'de 11 Kasım tarihinde konuyu ele alan Avrupa Birliği (AB) dışişleri bakanları Türkiye'nin Kıbrıs adası açıklarındaki sondaj faaliyetleri nedeniyle Ankara'ya uygulanması öngörülen yaptırımlar için yol haritası üzerinde uzlaşmıştı.</p>
      <p>Kuzey Kıbrıs Türk Cumhuriyeti (KKTC) Cumhurbaşkanı Mustafa Akıncı, Rum Yönetimi Başkanı Nikos Anastasiadis ve BM Genel Sekreteri Antonio Guterres 25 Kasım’da Berlin’de konunun çözüme kavuşturulması amacıyla üçlü görüşme gerçekleştirecek.</p>
      <ul>
        <li>
          <a href="https://tr.euronews.com/2019/11/11/ab-dogu-akdeniz-nedeniyle-turkiyeye-yaptirim-uygulamak-icin-dugmeye-basti">AB, Doğu Akdeniz nedeniyle Türkiye'ye yaptırım uygulamak için düğmeye bastı</a>
        </li>
        <li>
          <a href="https://tr.euronews.com/2019/07/15/ab-den-kibris-yaptirimlarina-onay-turkiye-fonlar-kesiliyor">AB'den Kıbrıs yaptırımlarına onay; Türkiye fonları kesiliyor</a>
        </li>
      </ul>
    </article>
  </body>
</html>