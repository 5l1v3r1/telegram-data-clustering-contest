<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597221/o-evo-morales-dilonei-etoimos-na-epistrepsei-stin-volivia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T20:32:00+00:00"/>
    <meta property="og:title" content="Ο Έβο Μοράλες δηλώνει έτοιμος να επιστρέψει στην Βολιβία"/>
    <meta property="og:description" content="O παραιτηθείς πρόεδρος της Βολιβίας, Έβο Μοράλες, δήλωσε σήμερα ότι είναι έτοιμος να επιστρέψει στην χώρα του για να αποκλιμακώσει την τεταμένη..."/>
  </head>
  <body>
    <article>
      <h1>Ο Έβο Μοράλες δηλώνει έτοιμος να επιστρέψει στην Βολιβία</h1>
      <address><time datetime="2019-11-13T20:32:00+00:00">13 Nov 2019, 20:32</time> by <a rel="author">sigmalive</a></address>
      <p>O παραιτηθείς πρόεδρος της Βολιβίας, Έβο Μοράλες, δήλωσε σήμερα ότι είναι έτοιμος να επιστρέψει στην χώρα του για να αποκλιμακώσει την τεταμένη κατάσταση.</p>
      <p>«Εάν το ζητήσει ο λαός μου, είμαστε διατεθειμένοι να επιστρέψουμε (στην Βολιβία) για να αμβλύνουμε την κατάσταση», είπε ο Μοράλες, κατά την διάρκεια συνέντευξης τύπου στην Πόλη του Μεξικού.</p>
      <p>«Θα επιστρέψουμε αργά ή γρήγορα», διαβεβαίωσε.</p>
      <p>Ο Μοράλες, ο οποίος μετέβη χθες στο Μεξικό όπου τού χορηγήθηκε πολιτικό άσυλο, απηύθυνε επίσης έκκληση για την διεξαγωγή «πολιτικού διαλόγου», προκειμένου να επιλυθεί η κρίση που κλονίζει την Βολιβία.</p>
      <p>Αρνήθηκε την νομιμότητα της μεταβατικής προέδρου, της γερουσιάστριας Τζανίν Άνιες, η οποία επιχειρεί να καλύψει το πολιτικό κενό που δημιουργήθηκε μετά την παραίτηση Μοράλες, ένα «πραξικόπημα» σύμφωνα με τον ίδιο.</p>
      <p>Ο Έβο Μοράλες καταφέρθηκε εναντίον του Οργανισμού Αμερικανικών Κρατών και των ευρημάτων του, σχετικά με σοβαρές παρατυπίες στις εκλογές της 20ης Οκτωβρίου στην Βολιβία.</p>
      <p>«Ο OAS έλαβε μια πολιτική απόφαση, όχι μια τεχνική ή μια νόμιμη».</p>
      <p>«Ο OAS τελεί στην υπηρεσία της βορειοαμερικανικής αυτοκρατορίας», τόνισε ο Μοράλες.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>