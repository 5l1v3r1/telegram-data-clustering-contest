<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/feirer-ikke-jul-med-kongefamilien/71816737"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T20:24:28+00:00"/>
    <meta property="og:title" content="Feirer ikke jul med kongefamilien"/>
    <meta property="og:description" content="Hertugparet skal feire sin første jul som foreldre sammen med Meghans mor."/>
  </head>
  <body>
    <article>
      <h1>Feirer ikke jul med kongefamilien</h1>
      <h2>Hertugparet skal feire sin første jul som foreldre sammen med Meghans mor.</h2>
      <address><time datetime="2019-11-13T20:24:28+00:00">13 Nov 2019, 20:24</time> by <a rel="author">Karoline Pedersen</a></address>
      <p>Det nærmer seg jul med stormskritt, og som vanlig er det spenning rundt hvor og hvordan profilerte mennesker skal feire høytida. Kanskje spesielt når det kommer til kongelige.</p>
      <p>Det har de siste dagene vært spekulert rundt hvor prins Harry (35) og hertuginne Meghan (38) skal feire jula etter at flere medier har skrevet at det ikke blir sammen med kongefamilien.</p>
      <p>
        <b>Det bekrefter nå en talsperson for paret overfor <a href="https://news.sky.com/story/harry-and-meghan-may-not-spend-christmas-with-the-queen-11860505">Sky News</a>.</b>
      </p>
      <p>- De har tilbrakt de siste to julefeiringene på Sandringham, og de kongelige høyhetene vil nå tilbringe årets høytid, som en ny familie, sammen med hertuginnens mor Doria Ragland, sier vedkommende.</p>
      <h3>Har dronningens støtte</h3>
      <p><a href="https://www.dagbladet.no/kjendis/viste-fram-archie-pa-afrika-tur/71638691">Hertugparet og deres sønn Archie (6 md.) </a>legger muligens feiringen til solfylte California sammen med Meghans mor.</p>
      <p>Talspersonen kommenterer riktignok ikke hvorvidt feiringen blir lagt til amerikansk jord eller ei, men sier at avgjørelsen har dronningens støtte.</p>
      <p>Det blir <a href="https://www.seher.no/kongelig/slik-blir-meghans-forste-jul-som-kongelig/70590262">første gang paret ikke feirer kongelig jul siden de forlovet seg i 2017.</a></p>
      <p>Meghan<a href="https://www.dagbladet.no/kjendis/skal-feire-jul-med-kongefamilien---det-fikk-ikke-kate-lov-til/69118821"> fikk nemlig feire jul med kongefamilien før hun giftet seg med prins Harry</a>, noe som markerte første gang en ikke-kongelig feiret jul med den britiske kongefamilien.</p>
      <h3>Konflikt-rykter</h3>
      <p>Det har vært et langt år for hertugparet av Sussex, som gang på gang har <a href="https://www.dagbladet.no/kjendis/snakker-ut-om-toff-tid/71724813">havna i konflikter med omverdenen</a>. Det har også i lang tid vært spekulert på at <a href="https://www.dagbladet.no/kultur/darlig-stemning-mellom-prinsebrodrene/71009221">forholdet mellom prins Harry (35) og prins William (37) skal ha fått et par rifter</a>.</p>
      <p>Prins Harry og hertuginne Meghan (38) var nylig i Afrika, hvor dokumentaren <a href="https://www.seher.no/kongelig/snakker-ut-for-forste-gang/71724967">«Harry &amp; Meghan: An African Journey»</a> ble laget. Her snakker Meghan <a href="https://www.seher.no/kongelig/snakker-ut-for-forste-gang/71724967">åpenhjertig om sitt nye liv som kongelig.</a></p>
      <p>I ettertid av dokumentaren har visstnok <a href="https://www.seher.no/kongelig/gjor-alt-hun-kan-for-a-hjelpe-meghan/71766380">hertuginne Kate (37) uttrykt sin bekymring for Meghan</a>, og skal angivelig gjøre alt hun kan for at i hvert fall de familiære problemene skal komme til en ende.</p>
      <p>Selv om prins Harry i dokumentaren hevder at «majoriteten av ting er skapt ut av ingenting» når det gjelder den antatte striden mellom ham og William, ser ikke familien ut til å være helt forent - i hvert fall ikke i jula.</p>
      <h3>Dukket opp sammen</h3>
      <p>Selv om <a href="https://www.seher.no/kongelig/sannheten-er-at-det-er-brodrene-som-har-vansker/71003151">den angivelige konflikten mellom hertugparene</a> har blitt blåst opp av verdenspressen i hele år, er det ikke første gang det har blitt spekulert på en konflikt mellom parene.</p>
      <p>I løpet av månedene som ledet opp mot fjorårets julefeiring ble det kastet ut harde påstander om at <a href="https://www.seher.no/kongelig/de-kommer-ikke-overens/70497589">de to britiske hertuginnene var i tottene på hverandre</a>.</p>
      <p>Spekulasjonene økte ytterligere da nyheten om at Harry og Meghan skulle <a href="https://www.seher.no/kongelig/vil-ikke-bo-med-william-og-kate-lenger/70495173">flytte ut fra Kensington Palace</a> så dagens lys. Det ble den gang hevdet av grunnen skal ha vært uenigheter mellom de to svigerinnene.</p>
      <p>Det ble derimot satt en stopper for ryktene da <a href="https://www.seher.no/kongelig/her-feier-hertuginnene-ryktene-av-banen/70601413">Meghan og Kate kom sammen til julegudstjenesten</a> utenfor St. Mary Magdalene-kirken i Sandringham i Norfolk første juledag - tilsynelatende i strålende godt humør.</p>
    </article>
  </body>
</html>