<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/stana-yasno-koi-sa-mutrite-zakopchani-za-likhvarstvo-v-pavlikeni-zamesena-li-e-bandata-i-v-ubiystvo_news709067.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-13T20:45:00+00:00"/>
    <meta property="og:title" content="Стана ясно кои са мутрите, закопчани за лихварство в Павликени, замесена ли е бандата и в убийство"/>
    <meta property="og:description" content="Спецсъдът остави Туньо Мазния, Бучката и Рудито зад решетките, при предишен арест са били разпитвани за разстрела на зърнен търговец"/>
  </head>
  <body>
    <article>
      <h1>Стана ясно кои са мутрите, закопчани за лихварство в Павликени, замесена ли е бандата и в убийство</h1>
      <h2>Спецсъдът остави Туньо Мазния, Бучката и Рудито зад решетките, при предишен арест са били разпитвани за разстрела на зърнен търговец</h2>
      <address>
        <time datetime="2019-11-13T20:45:00+00:00">13 Nov 2019, 20:45</time>
      </address>
      <p>https://blitz.bg/kriminalni/stana-yasno-koi-sa-mutrite-zakopchani-za-likhvarstvo-v-pavlikeni-zamesena-li-e-bandata-i-v-ubiystvo_news709067.html Blitz.bg</p>
      <figure>
        <img src="https://static.blitz.bg/documents/thumbnails/730/201703/1489212225-57ad4520119caab2d39d9647f5cc1edf.jpg"/>
        <figcaption>Снимката е илюстративна</figcaption>
      </figure>
      <p><b>Арестуваните лихвари от Павликени са Трифон Маринов – Туньо Мазния, Николай Борисов – Бучката, и Радослав Христов – Рудито, които са арендатори на земя в околните села, съобщава <a href="https://www.borbabg.com/2019/11/13/11arestuvanite-lihvari-ot-pavlikeni-mazniya-buchkata-i-rudito-sa-bili-zapodozreni-dori-za-ubiystvo/">borbabg.com</a></b><br/><br/>В неделя спецсъдът остави Мазния, Бучката и Рудито в ареста. В домовете им разследващите са намерили над 1800 юбилейни монети и злато за 1 млн. лв.<br/><br/>Те са препирали парите от лихварство през купуване на монети. И тримата са криминално проявени за кражби, грабежи, изнудване и документни престъпления, а двама от тях са осъждани.<br/><br/>По време на акцията на антимафиотите на 8 ноември от жилища на бандата бяха иззети тефтери с над 20 имена на длъжници, които са посочени само по прякори и малко име.<br/><br/>Според Спецпрокуратурата бандата за лихварство е действала от пет години, и то в цялата страна, но се е ръководела конспиративно от Павликени.<br/><br/>Едва преди няколко месеца някои потърпевши се осмелили да се жалват и по случая е било образувано досъдебно производство.<br/><br/>Тартор на лихварската група е Туньо Мазния, който е най-възрастен.<br/><br/>Той, Бучката и Рудито са били арестувани при подобна акция и през 2011 г. Тогава са разпитвани и за убийството на бизнесмена Петър Бялков от Павликени, което и до днес си остана неразкрито.<br/><br/>Зърненият търговец изчезна мистериозно от дома си и беше намерен в ниви между две ловешки села с прострелни рани и смазана глава.<br/><br/>Бялков е търговец на зърно и е в същия бранш, както и лихварите земеделци. 62-годишният Трифон Илиев Маринов има участия в различни търговски дружества. В едно от тях с капитал 5 млн. лв. е бил наложен запор от банка и от данъчните власти у нас.<br/><br/>Дружеството е с предмет на дейност от търговия до производство на филми и печатарска дейност към 2014 г. Има и еднолично търговско дружество с капитал 2 лв.<br/><br/>През 2016 г. Мазния и приятелите му влязоха в конфликт с местния ромски тартор Златко Германов и пуснаха жалби срещу него за тормоз.<br/><br/>Самият Златко е рецидивист с множество присъди и криминални регистрации. Павликени настръхна от зулумите му и срещу него бе внесен обвинителен акт за побой на сервитьорка.<br/><br/>След много разигравания и отлагания Германов накрая лежа няколко месеца в затвора. Германов, който се засвати с Цветелин Кънчев, искаше да бъде прекръстен от властите като Спартак.<br/><br/>Независимо че всички съдебни инстанции му отказаха, той е променил профила си във Фейсбук на Спартак Германов и е сложил своя образ до лика на гладиатора.<br/><br/>Още по време на скандала в Павликени през 2016 г. въпросните арендатори, които сега се оказаха лихвари, скочиха срещу Германов вкупом, защото той ги бил рекетирал, заплашвал, изнудвал и наричал земеделците боклуци. Тази страна на конфликта между Златко и земеделците така си остана и неизяснена, но може би по това разследване за лихварство ще се разбере кой кого и защо е рекетирал.</p>
    </article>
  </body>
</html>