<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/13/caos-restituzioni_8XPfwOKWEuCm5rdAuJcHRP.html"/>
    <meta property="og:site_name" content="Adnkronos"/>
    <meta property="article:published_time" content="2019-11-13T20:05:00+00:00"/>
    <meta property="og:title" content="M5S, è caos restituzioni"/>
    <meta property="og:description" content="A quanto apprende l'Adnkronos da fonti parlamentari i probiviri sarebbero pronti a sanzionare i morosi"/>
  </head>
  <body>
    <article>
      <h1>M5S, è caos restituzioni</h1>
      <address>
        <time datetime="2019-11-13T20:05:00+00:00">13 Nov 2019, 20:05</time>
      </address>
      <p>di Antonio Atte</p>
      <p>Sulle mancate restituzioni degli stipendi, la pazienza dei vertici del <a href="https://www.adnkronos.com/Search/Link/keyword/m5s">M5S</a> verso i parlamentari morosi è agli sgoccioli. Gli appelli a mettersi in regola con le rendicontazioni sono caduti nel vuoto e per questo motivo, a quanto apprende l'Adnkronos da fonti parlamentari, i probiviri sarebbero <b>pronti a entrare in azione con sanzioni disciplinari</b>.</p>
      <p>"Stiamo studiando la situazione delle restituzioni al millimetro, euro per euro", confida chi sta seguendo da vicino il dossier. Il lavoro per i probiviri tra l'altro non manca: di recente sono arrivate le espulsioni nei confronti della senatrice Elena Fattori (che ha abbandonato il gruppo M5S per traslocare al Misto) e della sindaca dimissionaria di Imola Manuela Sangiorgi. Ora potrebbe toccare ai morosi.</p>
      <p>Nel corso dell'assemblea dei deputati che si è tenuta ieri sera è stato sollevato anche il tema delle restituzioni. La deputata Rina De Lorenzo ha chiesto un confronto sul tema perché, ha spiegato, "nessuno vuole sottrarsi all'impegno assunto con i cittadini ma vogliamo garanzie su eventuali obblighi tributari a nostro carico". Anche altri deputati avrebbero chiesto le medesime garanzie.</p>
    </article>
  </body>
</html>