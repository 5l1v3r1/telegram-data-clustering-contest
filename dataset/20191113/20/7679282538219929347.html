<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-disqualified-mla-from-karnataka-will-join-bjp-today-2848154.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T20:31:50+00:00"/>
    <meta property="og:title" content="कर्नाटक के अयोग्य विधायक आज भारतीय जनता पार्टी में होंगे शामिल"/>
    <meta property="og:description" content="उच्चतम न्यायालय द्वारा 17 अयोग्य विधायकों के लिए पांच दिसंबर को होने वाले उपचुनाव लड़ने का मार्ग प्रशस्त किए जाने के कुछ ही घंटे बाद कर्नाटक के उप मुख्यमंत्री अश्वत्थनारायण सीएन ने दावा किया कि..."/>
  </head>
  <body>
    <article>
      <h1>कर्नाटक के अयोग्य विधायक आज भारतीय जनता पार्टी में होंगे शामिल</h1>
      <address><time datetime="2019-11-13T20:31:50+00:00">13 Nov 2019, 20:31</time> by <a rel="author">एजेंसी ,बेंगलुरु।</a></address>
      <p>उच्चतम न्यायालय द्वारा 17 अयोग्य विधायकों के लिए पांच दिसंबर को होने वाले उपचुनाव लड़ने का मार्ग प्रशस्त किए जाने के कुछ ही घंटे बाद कर्नाटक के उप मुख्यमंत्री अश्वत्थनारायण सीएन ने दावा किया कि विपक्षी दलों के ये नेता 14 नवंबर को भाजपा में शामिल होंगे।</p>
      <p>उप मुख्यमंत्री ने कहा, उनलोगों (अयोग्य विधायकों) ने भारतीय जनता पार्टी में शामिल होने की इच्छा जाहिर की है और हमारे वरिष्ठ नेताओं से मुलाकात की है। पार्टी में शमिल होने के लिए उनका स्वागत है। दिल्ली में संवाददाताओं से बातचीत में उन्होंने कहा कि गुरुवार सुबह साढे दस बजे बेंगलुरू में वह मुख्यमंत्री बी एस येदियुरप्पा एवं प्रदेश भाजपा अध्यक्ष नलिन कुमार कतील की मौजूदगी में पार्टी में शामिल हो रहे हैं। उप मुख्यमंत्री ने बताया कि कोई दिक्कत या कोई अन्य चीज नहीं है, अयोग्य विधायक पार्टी में शामिल होना चाहते हैं और शामिल होंगे। उपचुनाव और अन्य बातें बाद में होंगी।</p>
    </article>
  </body>
</html>