<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/u-polshchi-zayavili-shcho-poroshenko-ne-hotiv-istorichnogo-dialogu-a-zelenskiy-hoche-50053388.html"/>
    <meta property="og:site_name" content="НВ"/>
    <meta property="article:published_time" content="2019-11-13T20:28:00+00:00"/>
    <meta property="og:title" content="Зеленський, на відміну від Порошенка, налаштований на історичний діалог — польський дипломат"/>
    <meta property="og:description" content="Співголова Парламентського комітету асоціації Україна-ЄС, ексглава МЗС Польщі Вітольд Ващиковський заявив, що експрезидент Петро Порошенко не хотів діалогу з історичних питань."/>
  </head>
  <body>
    <article>
      <h1>Зеленський, на відміну від Порошенка, налаштований на історичний діалог — польський дипломат</h1>
      <h2>Співголова Парламентського комітету асоціації Україна-ЄС, ексглава МЗС Польщі Вітольд Ващиковський заявив, що експрезидент Петро Порошенко не хотів діалогу з історичних питань.</h2>
      <address>
        <time datetime="2019-11-13T20:28:00+00:00">13 Nov 2019, 20:28</time>
      </address>
      <p>Про це повідомляє <a href="https://www.eurointegration.com.ua/interview/2019/11/13/7102997/">Європейська правда</a>.</p>
      <p>"Я неодноразово казав у розмовах із президентом Порошенком: давайте поговоримо про Волинь, про Бандеру, про інші питання. Але він не хотів цього діалогу! Його відповідь була одна: ні, давайте залишимо історію історикам", - сказав дипломат.</p>
      <p>Однак, за словами Ващиковського, за президентства Володимира Зеленського ситуація змінилася.</p>
      <p>"Наразі ми бачимо, що президент Зеленський налаштований на діалог. Є позитивні зміни: знято мораторій на пошукові роботи, наших істориків знову пускають в українські архіви. Це добрий початок!" - сказав колишній глава МЗС Польщі.</p>
      <p>За його словами, питання історії не повинні викликати воєн, але треба "їх вирішити і йти далі".</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/736/original/dd246eeabe078198609e1a86309b70c5.png?stamp=1&amp;q=85&amp;w=115"/>
      </figure>
      <p>Володимир В'ятрович<br/>Тривожний сигнал. Що відбувається між Польщею та Україною</p>
      <p>Раніше президент України <a href="https://nv.ua/ukr/world/geopolitics/zustrich-zelenskogo-z-dudoyu-kijiv-mozhe-rozblokuvati-dozvil-na-eksgumaciyu-polyakiv-novini-ukrajini-50040216.html">Володимир Зеленський заявив про готовність розблокувати дозвіл на ексгумацію</a> загиблих поляків в Україні.</p>
      <p>Українсько-польські історичні відносини загострилися в квітні 2017 року, коли польські націоналісти за підтримки місцевої влади знищили поблизу Перемишля пам'ятник воїнам УПА.</p>
      <p>У відповідь український Інститут національної пам'яті <a href="https://nv.ua/ukr/ukraine/events/u-vidpovid-na-bezdijalnist-varshavi-ukrajina-prizupinjaje-legalizatsiju-polskih-pam-jatok-v-jatrovich-1053097.html">призупинив процес легалізації польських меморіальних об'єктів</a> на території України з вимогою об'єктивного розслідування фактів знищення українських місць пам'яті в Польщі за період з 2014 по 2017 рр. через відсутність реакції Варшави.</p>
    </article>
  </body>
</html>