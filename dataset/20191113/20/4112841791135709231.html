<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76558-Mandalorian-dokazuje-ze-Star-Wars-potrebovalo-rozsirovanie-sveta-a-skvele-pribehy-nie-novu-trilogiu-s-Rey-a-Kylo-Renom"/>
    <meta property="og:site_name" content="REFRESHER"/>
    <meta property="article:published_time" content="2019-11-13T20:18:00+00:00"/>
    <meta property="og:title" content="Mandalorian dokazuje, že Star Wars potrebovalo rozširovanie sveta a skvelé príbehy, nie novú trilógiu s Rey a Kylo Renom"/>
    <meta property="og:description" content="Prvý veľký seriál od Disney+ má za sebou prvú epizódu a my sme nadšení."/>
  </head>
  <body>
    <article>
      <h1>Mandalorian dokazuje, že Star Wars potrebovalo rozširovanie sveta a skvelé príbehy, nie novú trilógiu s Rey a Kylo Renom</h1>
      <address><time datetime="2019-11-13T20:18:00+00:00">13 Nov 2019, 20:18</time> by <a rel="author">Dominik Vetrák</a></address>
      <p>
        <b>Prvý veľký seriál od Disney+ má za sebou prvú epizódu a my sme nadšení.</b>
      </p>
      <p>Disney+ malo celkom silný štart. Záujem divákov o službu spôsobil nemalé technické problémy, no teraz je už všetko v poriadku a ty si tak môžeš pozrieť prvú epizódu Mandaloriana celkom bez prob... no, tak nie. Disney+ u nás bude dostupné najskôr budúci rok. To nás ale predsa nezastaví pred tým, aby sme dali šancu Star Wars projektu, do ktorého sú vkladané väčšie nádeje ako do filmového sveta dokopy, že? <br/><br/>Mandalorian vyzeral od začiatku jednoducho cool. Odohráva sa po Epizóde VI, kedy je Impérium tak trochu rozprášené, no ľuďom to žiadny mier neprinieslo ani zďaleka.<b> Hlavnou postavou je lovec odmien z planéty Mandalore.</b> Tá je s univerzom Star Wars hlboko previazaná naprieč všetkými médiami. Bounty huntera stvárňuje Pedro Pascal s množstvom zaujímavých hereckých kolegov a po prvých traileroch bolo jasné, že nepôjde o žiadny prúser. My máme za sebou premiérovú epizódu a môžeme povedať, že spokojnosť je skutočne na mieste. </p>
      <figure>
        <img src="https://i.refresher.sk/public/dominik-v/2019/_november/the.Mandalorian.jpg"/>
        <figcaption>
          <cite>Disney+</cite>
        </figcaption>
      </figure>
      <p>Tvorcovia nám sľubovali, že nepôjde o žiaden malý projekt. <b>Vysoký rozpočet je cítiť už na pilotnej epizóde režírovanej Daveom Filonim</b> (toho poznajú hlavne fanúšikovia animovanej SW tvorby). Planéty, množstvo neľudských stvorení, výbuchy, droidi, monštrá, CGI... prakticky sa pozeráme na Star Wars film bez hviezdnych súbojov a svetelných mečov či podobnej megalomanskej akcie. Film však má cez 2 hodiny, zatiaľ čo seriál bude oveľa dlhší (aj keď pilot má len 40 minút). </p>
      <p>Keby sme si rozpočet/drahé scény nahustili z celého seriálu do podobnej dĺžky, ten rozdiel by nebol až taký veľký. A nebolo by to zlé, ani keby tomu tak bolo. Sequelová trilógia je totiž aj napriek hromade peňazí sklamaním a diváci sa dožadujú niečoho nového a originálneho. Pomohol by výlet do minulosti, nové planéty, systémy, civilizácie a podobne, no aj Mandalorian ukázal, že má svoje čaro.</p>
      <figure>
        <iframe src="https://www.youtube.com/embed/XmI7WKrAtqs" width="700" height="370" data-service="Youtube" scrolling="no"/>
      </figure>
      <p><b>Pedro Pascal</b> toho veľa ukázať nestihol, no vyzerá to tak, že sa stane sympatickou postavou. Rovnako tak je na tom „záporák“ <b>Wernera Herzoga</b>. Jeho postava zanechala okamžite dojem a my sme zvedaví, aké tajomstvá ukrýva. Dočkali sme sa aj úsmevných momentov, kvalitnej akcie a zaujímavých dialógov.</p>
      <p>Mandalorian bude celkom možno veľmi príjemným rozšírením tohto univerza a celého lore. Ostáva dúfať, že bude v nastolenom trende pokračovať a neskôr aj poriadne pridá na plyn. Disney už dávnejšie odsúhlasilo 2. sériu, takže seriálu a jeho potenciálu veria. Ty sa medzitým môžeš tešiť na druhú epizódu už tento piatok. </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/58832-Zacal-sa-natacat-drahy-Star-Wars-serial-Akcne-pribehy-Mandaloriana-po-pade-Imperia-natoci-aj-reziser-Thor-Ragnarok"/>
        <a href="https://refresher.sk/70993-Star-Wars-serial-The-Mandalorian-sa-predstavil-prvymi-obrazkami-aj-pohladom-do-zakulisia"/>
        <a href="https://refresher.sk/71307-Hlavnu-rolu-v-Star-Wars-seriali-Mandalorian-si-zahra-Pedro-Pascal-znamy-z-Narcos-ci-Game-of-Thrones"/>
        <a href="https://refresher.sk/71234-Hobbs-a-Shaw-sa-ukazuju-na-dalsej-spolocnej-fotke-a-mlada-Sabrina-dostane-na-Netflixe-rovno-2-3-aj-4-seriu"/>
        <a href="https://refresher.sk/68587-Ambiciozny-Mandalorian-zo-sveta-Star-Wars-dostal-prvy-trailer-Disney-odhaluje-svoje-najocakavanejsie-serialy-a-filmy"/>
        <a href="https://refresher.sk/71246-2-seria-skveleho-Punishera-dorazi-na-Netflix-uz-v-januari"/>
        <a href="https://refresher.sk/70718-Mandalorian-v-akcnom-traileri-ukazuje-aky-je-obavany-zabijak-V-prvej-epizode-sa-dockame-obrovskeho-Star-Wars-spoileru"/>
        <a href="https://refresher.sk/76562-Zaklinac-ukazuje-16-novych-obrazkov-vratane-otrasneho-brnenia-Nilfgaardanov-Ako-jeho-dizajn-obhajila-tvorkyna-serialu"/>
      </related>
    </article>
  </body>
</html>