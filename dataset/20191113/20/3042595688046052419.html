<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/skal-forene-rode-og-bla-i-krf/71810374"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T20:12:58+00:00"/>
    <meta property="og:title" content="Skal forene røde og blå i KrF"/>
    <meta property="og:description" content="Han sto på rød side i kampen om KrFs veivalg i fjor høst, men lever godt med dagens blåfargede regjeringssamarbeid. Nå skal Erik Lunde lede programarbeidet i KrF som skal sikre flere velgere i 2021."/>
  </head>
  <body>
    <article>
      <h1>Skal forene røde og blå i KrF</h1>
      <h2>Han sto på rød side i kampen om KrFs veivalg i fjor høst, men lever godt med dagens blåfargede regjeringssamarbeid. Nå skal Erik Lunde lede programarbeidet i KrF som skal sikre flere velgere i 2021.</h2>
      <address><time datetime="2019-11-13T20:12:58+00:00">13 Nov 2019, 20:12</time> by <a rel="author">Kirsten Karlsen</a></address>
      <p>- Et parti med KrFs verdigrunnlag må være knallbra på klima og bærekraft. Vi må gi MDG konkurranse. Mange i KrFs målgruppe er idealister som mener at vi må ta klima- og miljøspørsmål på større alvor, sier Erik Lunde til Dagbladet.</p>
      <p>I striden om KrFs veivalg i fjor høst, støttet sentralstyremedlem Erik Lunde daværende KrF-leder Knut Arild Hareides linje. Hareide ville samarbeide med Ap, Sp og SV og kaste Erna Solbergs regjering, men de røde tapte kampen. Med knappest mulig margin valgte landsmøtet å søke samarbeid med Høyre, Frp og Venstre. Kjell Ingolf Ropstad vant maktkampen, er nå KrF-leder og barne- og familieminister i firepartiregjeringen.</p>
      <h3>Røde, gule og blå</h3>
      <p>Lunde deltok i regjeringsforhandlingene på Granavolden.</p>
      <p>- Jeg er en gul kristendemokrat. Det er få i KrF som er komfortable med inndelingen i røde og blå, men sånn ble det i fjor. Jeg var helt fra starten klar på at jeg uansett utfall ville være med videre. Nå er jeg opptatt av å bidra inn i regjeringsprosjektet. Det er ikke hvem vi samarbeider med, som definerer KrF.</p>
      <figure>
        <img src="https://dbstatic.no/71811041.jpg?imageId=71811041&amp;width=1024&amp;height=615"/>
        <figcaption><b>DRAMATISK:</b> Ledertrioen på KrFs ekstraordinære landsmøte på Gardermoen i fjor høst: Fra venstre Kjell Ingolf Ropstad, Olaug Bollestad og Knut Arild Hareide. Veivalget splittet partiet i røde, blå og gule. Partiet valgte å gå til høyre, men splittelsen preger fortsatt partiet. Foto: Hans Arne Vedlog/Dagbladet Vis mer</figcaption>
      </figure>
      <figure>
        <img src="https://dbstatic.no/71810872.jpg?imageId=71810872&amp;width=512&amp;height=308"/>
        <figcaption><b>VANT:</b> Nestlederne Kjell Ingolf Ropstad og Olaug Bollestad vant kampen om veivalget i fjor høst. Ropstad ble partileder, Bollestad nestleder, og begge ble statsråder. Men velgerne har ikke strømmet til KrF etter at partiet gikk inn i regjering. Foto: Bjørn Langsem/Dagbladet Vis mer</figcaption>
      </figure>
      <p>Partiet må ha rom for et bredt spekter av kristendemokrater, både de som primært ønsket å samarbeide med Arbeiderpartiet, og de som ville gå til Høyre, Frp og Venstre, sier Lunde.</p>
      <p>Programkomiteen som startet sitt arbeid i går kveld, er en god blanding av røde og blå:</p>
      <p>Nestleder Ingelin Noresjø, stortingsrepresentant Tore Storehaug, tidligere stortingsrepresentant Ola T. Lånke og Edel Marie Haukland fra KrFU støttet Hareide, mens statssekretær Hans Olav Syversen, tidligere byråd i Bergen, Rebekka Ljosland, og Oddbjørg Minos fra KrF Kvinner støttet Kjell Ingolf Ropstad og ville gå inn i Erna Solbergs regjering.</p>
      <h3>Avviser høyredreining</h3>
      <p>
        <i>- Er KrF fortsatt et splittet parti?</i>
      </p>
      <p><i>- </i>I KrF har det alltid vært delte meninger om samarbeid med andre partier. Jeg opplever imidlertid KrF som samlet om politikken. For mange ble høstens valgkamp en opptur. Det var godt å stå sammen om noe etter en så tøff veivalgprosess.</p>
      <p>- Programprosessen vil vise at det er stor enighet om de viktigste politiske prioriteringene til KrF, som familiepolitikk, kamp mot fattigdom både i Norge og ute i verden og klima. Mange har tegnet et bilde av at KrF har tatt et stort skritt til høyre. Men programprosessen vil vise at KrF er trygt plantet i sentrum av norsk politikk, sier Lunde.</p>
      <p>
        <i>- En av dem som mener KrF har flyttet seg til høyre i løpet av åra med samarbeid med Høyre og Frp, er jo Knut Arild Hareide. Du er altså uenig med ham i det?</i>
      </p>
      <p>- Ja, der er jeg uenig. I alle debattene vi har i partiet, opplever jeg at KrFs DNA ligger i sentrum.</p>
      <p>
        <i>- Hareide mente det var større potensial for vekst ved å velge samarbeid til venstre. Regjeringssamarbeidet har ikke gitt noen vekst, tvert imot. KrF fikk bare 2, 7 prosent på Ipsos' måling for oktober.</i>
      </p>
      <h3>KrFs egenart</h3>
      <p>- Analysen før veivalget var at begge alternativene hadde en kostnad. Mange ville uansett bli skuffet. Det ser vi konsekvensen av. Måten å få tilbake velgere på, er å få fokus på politikk.</p>
      <p>
        <i>- Dere sitter i regjering, og vil etter alt å dømme gå til valg som regjeringsparti. Vil det legge føringer for programarbeidet?</i>
      </p>
      <figure>
        <img src="http://labrador.dagbladet.no/images/lab-head_1000.png"/>
      </figure>
      <p>- Vi skal først og fremst lage et program som viser KrFs egenart. Det at vi sitter i regjering vil ikke bety at vi demper, men heller spisser programmet. Det skal være et program som skal kunne gjennomføres, sier Lunde.</p>
      <h3>- Tap for norsk politikk</h3>
      <p>Hareide ga nylig beskjed om at han ikke tar gjenvalg til Stortinget. Det beklager Lunde.</p>
      <p>
        <b>- Knut Arild er en fantastisk mann, og jeg syns det er synd at han gir seg på Stortinget. Det er ikke bare et tap for KrF, men for norsk politikk. Jeg håper ikke det er endelig farvel til politikken, og jeg håper at Knut Arild vil bruke sine krefter på bygge samfunn også framover, sier Lunde.</b>
      </p>
    </article>
  </body>
</html>