<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/13/653692/"/>
    <meta property="og:site_name" content="Економічна правда"/>
    <meta property="article:published_time" content="2019-11-13T20:41:00+00:00"/>
    <meta property="og:title" content="Нардеп, що лобіював тютюнові правки, виявився пов’язаним з цигарковим бізнесом — &quot;Схеми&quot;"/>
    <meta property="og:description" content="Народний депутат від “Слуги народу” Андрій Холодов таки пов’язаний з тютюновим бізнесом, а отже, лобіюючи у Верховній Раді правку, що збільшує заробітки для роздрібних торговців тютюном, він відстоював свої інтереси."/>
  </head>
  <body>
    <article>
      <h1>Нардеп, що лобіював тютюнові правки, виявився пов’язаним з цигарковим бізнесом — "Схеми"</h1>
      <address>
        <time datetime="2019-11-13T20:41:00+00:00">13 Nov 2019, 20:41</time>
      </address>
      <p>Народний депутат від "Слуги народу" Андрій Холодов таки пов’язаний з тютюновим бізнесом, а отже, лобіюючи у Верховній Раді правку, що збільшує заробітки для роздрібних торговців тютюном, він відстоював свої інтереси. </p>
      <p>Це документально доводять журналісти програми "Схеми: корупція в деталях" у розслідуванні <a href="https://www.radiosvoboda.org/a/schemes/30265907.html">"Слуга родинного бізнесу: кіпрська таємниця депутата Холодова"</a>.</p>
      <p>Журналісти виявили, що фірма-власник кількох сотень столичних МАФів для торгівлі цигарками – "Київ маркет солюшн" – була заснована в родинному маєтку Холодова на Кіпрі, а компанії, які ведуть фактичний продаж тютюнових виробів у цих кіосках – "Віктрум" та "Інтертабако" – теж із ним пов’язані, хоч це і ретельно замасковано за підставними власниками та неіснуючими адресами реєстрації цих фірм.</p>
      <p>У жовтні Верховна Рада ухвалила законопроект №1049 з правкою №8, якою змінюється формула перерозподілу прибутків між різними учасниками ланцюжка з торгівлі цигарками. Зокрема, збільшується маржа заробітку для оптових і роздрібних продавців тютюнових виробів. </p>
      <p>До винесення в залу на голосування ця правка пройшла через комітет із питань фінансів, податкової та митної політики, і її підтримав голосуванням і публічно лобіює заступник голови комітету Андрій Холодов.</p>
      <p>Водночас Холодов публічно заперечував те, що має якісь інтереси у торгівлі цигарками. "Ніякого тютюнового бізнесу в мене ніколи не було", – писав він у Facebook.</p>
      <p>Фірма "Київ маркет солюшн", згідно з інвестиційним конкурсом, отримала на 10 років право торгувати в сотнях українських кіосків. Власник компанії – кіпрська Reineweg LTD, акціонером якої з 2007 року була його дружина Катерина Шаховська, а місцем реєстрації фірми слугував їхній родинний маєток у Лімасолі аж до липня 2019 року, поки Холодов не обрався у Раду. При цьому, маєток, яким користується родина народного депутата, залишився місцем прописки компанії більше року після зміни акціонера – Шаховської – на кіпрського номінального власника.</p>
      <figure>
        <img src="https://eimg.pravda.com/images/doc/4/5/45b3551-37533554-f2cb-4f17-a830-021713eb8fe4.jpg"/>
      </figure>
      <p>Зв’язок фірми "Київ маркет солюшн" з родиною Андрія Холодова можна простежити через ще одну фірму – товариство "Антикус", де бенефіціаром наразі значиться теща народного депутата – Стелла Шаховська. Нині фірмою-власницею частини київських МАФів керує Ольга Руденко – довірена особа сімейства Холодових. Раніше вона керувала та співволоділа також "Антикусом" – у той час, коли засновником цієї компанії значилася все та ж кіпрська Reineweg.</p>
      <p>Господарську діяльність у кіосках "Київ маркет солюшн", як вдалось встановити журналістам за допомогою контрольної закупки цигарок, ведуть компанії "Віктрум" та "Інтертабако". Формальні власниці цих компаній не мають ніякого бізнесу, офіси компаній розташовані в місцях масової реєстрації.</p>
      <p>Фінансові звіти цих двох компаній дозволили виявити, що вони офіційно не платять за оренду фірмі-власнику кіосків – "Київ маркет солюшн". При тому, що сама "КМС", згідно з документами, має значні борги і збитки.</p>
      <p>Ще одна фірма, яка додатково пов’язує ці компанії між собою та народним депутатом Холодовим – "Сіті Трейдінг Компані". Саме через неї "Віктрум" та "Інтертабако" оптом закуповує цигарки у виробників, якими потім вроздріб торгують у кіосках. Всі ці три компанії, хоч і зареєстровані в різний час, але запрацювали одночасно – з другої половини 2018 року.</p>
      <p>Більше того, за даними джерел "Схем" у фінансових контролюючих органах, вже у цьому році пов’язана з Холодовим фірма "Київ маркет солюшн" перерахувала майже сорок мільйонів гривень фірмам-торговцям сигаретами "Віктруму" і "Інтертабако" як фінансову допомогу.</p>
      <p>Крім того, за даними з судового реєстру, інтереси всіх чотирьох компаній у судах захищає один і той самий юрист – Дмитро Юхименко.</p>
      <figure>
        <img src="https://eimg.pravda.com/images/doc/9/0/90ebbab-e158ad32-4328-42ac-a294-6dd14954a4ed.jpg"/>
      </figure>
      <p>"Таким чином, родина депутата Холодова має стосунок до повного циклу дистрибуції цигарок – від оптової закупівлі у виробників (через фірму "Сіті Трейдінг Компані"), розповсюдження цих партій в кіоски (власник кіосків – "Київ Маркет Солюшн"), та роздрібного продажу у цих кіосках через дві фірми ("Віктрум" та "Інтертабако")", – йдеться в розслідуванні.</p>
      <p>Сам Андрій Холодов <a href="https://www.facebook.com/story.php?story_fbid=140867867187196&amp;id=100037919509634">продовжує заперечувати</a> свою причетність до тютюнового бізнесу.</p>
      <p>У коментарі "Схемам" депутат спершу довго робив вигляд, що не може пригадати, про яку правку йдеться, згодом нібито не міг зрозуміти запитання, чи має його родина у власності мережу кіосків на зупинках. На запитання, чи є він "бенефіціаром" правки, розглянутої його комітетом, депутат відповів: </p>
      <p>"За неї проголосували 215 "слуг народу" і 40 депутатів з інших фракцій. Якщо є така статистика, як ви вважаєте, це я є бенефіціаром цієї правки?".</p>
      <figure>
        <iframe src="https://www.youtube.com/embed/ecDhtL9luNg" width="640" height="360" data-service="Youtube" scrolling="no"/>
      </figure>
      <p>Після цього Холодов обурено перепитав керівника секретаріату комітету, чи мають право журналісти підходити до народних депутатів та спілкуватися з ними до початку засідання.<br/><br/><b>Читайте також:</b> <a href="https://www.epravda.com.ua/publications/2019/10/25/652952/">Тютюнові компанії "збирають валізи": кому це вигідно і з чого все почалося</a></p>
    </article>
  </body>
</html>