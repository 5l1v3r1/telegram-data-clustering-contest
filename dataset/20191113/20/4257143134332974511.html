<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/13/a-mercedes-mostani-vagy-a-ferrari-korabbi-folenye-nyomasztobb"/>
    <meta property="og:site_name" content="infostart"/>
    <meta property="article:published_time" content="2019-11-13T20:23:00+00:00"/>
    <meta property="og:title" content="A Mercedes mostani, vagy a Ferrari korábbi fölénye nyomasztóbb?"/>
    <meta property="og:description" content="Sok szakértő azt hangoztatja, a Forma-1-es világbajnoki sorozat 2014 óta tartó hibrid érája a legunalmasabb a sportág 1950 óta tartó időszakában. Mások azt mondják, Michael Schumacher sikersorozata unalmasabb volt. De mit mondanak a számok?"/>
  </head>
  <body>
    <article>
      <h1>A Mercedes mostani, vagy a Ferrari korábbi fölénye nyomasztóbb?</h1>
      <address><time datetime="2019-11-13T20:23:00+00:00">13 Nov 2019, 20:23</time> by <a rel="author">Infostart / InfoRádió - Domanits András</a></address>
      <h3>Sok szakértő azt hangoztatja, a Forma-1-es világbajnoki sorozat 2014 óta tartó hibrid érája a legunalmasabb a sportág 1950 óta tartó időszakában. Mások azt mondják, Michael Schumacher sikersorozata unalmasabb volt. De mit mondanak a számok?</h3>
      <p>Tény, hogy a F1-es világbajnokság eddigi hetven szezonjában nem volt másik olyan évtized, mint a 2010-2019 közötti időszak, amikor mindössze két csapat (Mercedes és Red Bull) adott összesen három világbajnokot (Hamilton 5, Vettel 4, Rosberg 1).</p>
      <p>Az is tény, hogy a hat zsinórban megszerzett konstruktőr-világbajnoki címmel 2014-2019 a Mercedes elérte a Ferrari korábbi, 1999-2004 közötti rekordját, a hat zsinórban szerzett egyéni világbajnoki címmel meg is haladta a Ferrari 2000-2004-es rekordját.</p>
      <p>Ami a versenyeket illeti: beszédes adat, hogy az elmúlt hat évben mindössze három csapat tudott futamot nyerni a száguldó cirkuszban: a Mercedes 88, a Ferrari 17, a Red Bull 14 elsőséggel büszkélkedhet 2014 óta.</p>
      <blockquote>A Mercedes a futamok közel háromnegyedét, 73,9 százalékát nyerte meg.</blockquote>
      <p>De mi a helyzet a Ferrari „aranykorával”? Abban a hat évben, amikor csapatvilágbajnokok lettek, kétszer annyi, hat csapat tudott futamot nyerni (a Ferrari 63, a McLaren 22, a Williams 10, a Jordan 4, a Renault 2, a Stewart 1 győzelmet hozott össze). A Ferrari ebben az időszakban a futamok „csupán” 61,7 százalékán lett első.</p>
      <p>Divat mostanában Lewis Hamiltont összevetni Michael Schumacherrel. Tény, hogy a német legenda kihagyott néhány versenyt 1999-ben, de így is, a 95 versenyéből 50 futamot nyert (52,6 százalék). Lewis Hamilton pedig 119 versenyből 61-et nyert meg (51,2 százalék).</p>
      <p>A számok persze nem mutatják a valódi különbségeket. Hogy a Ferrari 2002-ben a 17 futamból 15-ön első lett, és 2004-ben is 15-öt nyertek, igaz, akkor 18 versenyből. A nagydíjak száma azóta tovább nőtt, a Mercedes így 2016-ban a 21 versenyből 19-szer tudott nyerni, de 16 győzelem szerepelt a nevük mellett 2014-ben és 2015-ben is.</p>
      <p>A Ferrari 1999-ben megnyerte ugyan a csapatvilágbajnokságot, de elvesztette az egyénit, míg 2000-ben az utolsó futamon dőlt el a bajnoki cím sorsa (ráadásul nem csapaton belül), akárcsak 2003-ban. A Mercedes elsősége ugyanakkor sosem forgott igazán veszélyben, amikor nem Hamilton, akkor Rosberg vitte haza az év végi bajnoki serleget.</p>
      <p>A 2021-es szabályváltozások tehát úgy néz ki, szükségesek, hogy szorosabbá tegyék a világbajnokságot. Az idő pedig majd megmutatja, hogy sikerrel jár-e a próbálkozás.</p>
      <p>
        <i>Nyitókép: MTI/EPA/Diego Azubel</i>
      </p>
    </article>
  </body>
</html>