<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/american-isis-suspect-stranded-turkey-greece-border"/>
    <meta property="og:site_name" content="euronews"/>
    <meta property="article:published_time" content="2019-11-13T20:15:14+00:00"/>
    <meta property="og:title" content="بلاتکلیفی آمریکایی مظنون به همکاری با داعش در مرز ترکیه و یونان"/>
    <meta property="og:description" content="رجب طیب اردوغان، رئيس جمهوری ترکیه دو روز پس از اخراج یک شهروند آمریکایی مظنون به همکاری با داعش از این کشور، در واکنش به بلاتکلیفی او در منطقه صفر مرزی ترکیه و یونان گفت:« مشكل از ما نیست.»"/>
  </head>
  <body>
    <article>
      <h1>بلاتکلیفی آمریکایی مظنون به همکاری با داعش در مرز ترکیه و یونان</h1>
      <address><time datetime="2019-11-13T20:15:14+00:00">13 Nov 2019, 20:15</time> by <a rel="author">یورونیوز فارسی </a></address>
      <p>رجب طیب اردوغان، رئيس جمهوری ترکیه دو روز پس از اخراج یک شهروند آمریکایی مظنون به همکاری با داعش از این کشور، در واکنش به بلاتکلیفی او در منطقه صفر مرزی ترکیه و یونان گفت:« مشكل از ما نیست.»</p>
      <p>این مرد که رسانه‌های خبری ترکیه نام او را «محمد درویش بی» نامگذاری کرده‌اند، یک شهروند آمریکایی اردنی‌تبار است که از روز دوشنبه به موضوع اصلی سیاست جدید ترکیه در تبعید افراد متهم به همکاری در گروه‌های جهادی بدل شده است.</p>
      <p>یک مقام رسمی دولت ترکیه به خبرگزاری فرانسه گفته که قصد ترکیه از اخراج این متهم تلاش برای استرداد او به آمریکا بوده ولی پس از امتناع او از اعزام به کشورش با تحویل به دولت یونان موافقت کرده است.</p>
      <p>با این وجود دولت یونان مدعی شده که او از ورود به این کشور نیز امتناع کرده و به همین دلیل در مرز این کشور با ترکیه همچنان سرگردان است.</p>
      <p>رجب طیب اردوغان، رئيس جمهوری ترکیه در واکنش به این رخداد اعلام کرد که کشورش به اجرای سیاست بازگرداندن اعضاء سابق گروه داعش به کشورشان ادامه خواهد داد.</p>
      <p>آقای اردوغان تاکید کرده که اجازه نخواهد داد ترکیه به مامن تروریست‌ها بدل شود.</p>
      <p>در حال حاضر بیش از ۱۲۰۰ جنگجوی سابق داعش از جمله اتباع اروپایی در اسارت ترکیه به سر می‌برند ولی کشورهای اروپایی با لغو تابعیت برخی از آنها معتقدند که این افراد باید پیش از اعزام به کشورهای سابقشان در سوریه یا عراق محاکمه شوند.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/04/belgian-and-uk-authorities-say-isis-fighters-should-face-justice-in-iraq-syria">بلژیک و بریتانیا: اعضای اروپایی داعش باید در عراق و سوریه محاکمه شوند</a>
      </p>
    </article>
  </body>
</html>