<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tar-grep-for-a-hindre-angrep-pa-ansatte/71810071"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T20:25:00+00:00"/>
    <meta property="og:title" content="Tar grep for å hindre angrep på ansatte"/>
    <meta property="og:description" content="Nav er bekymret for at vold og sjikane mot ansatte skal øke etter trygdeskandalen, og har allerede hatt uønskede episoder som kan knyttes til saken."/>
  </head>
  <body>
    <article>
      <h1>Tar grep for å hindre angrep på ansatte</h1>
      <h2>Nav er bekymret for at vold og sjikane mot ansatte skal øke etter trygdeskandalen, og har allerede hatt uønskede episoder som kan knyttes til saken.</h2>
      <address><time datetime="2019-11-13T20:25:00+00:00">13 Nov 2019, 20:25</time> by <a rel="author">Torun Støbakk</a></address>
      <p>Bare i fjor ble det registrert over <a href="https://www.dagbladet.no/studio/nyhetsstudio/5?post=7993">2000 tilfeller hvor Nav-ansatte ble utsatt for vold, trusler eller sjikane.</a></p>
      <p>Nå tar etaten ekstra grep for å ivareta både arbeidsmiljø og sikkerhet for sine ansatte etter Nav-skandalen.</p>
      <p>
        <b>- Dette er en veldig spesiell situasjon som vi aldri har stått i før. Derfor sørger vi nå for forebyggende tiltak som gjør at våre ansatte er trygge, sier HR-direktør Gunhild Løkkevol i Nav til Dagbladet.</b>
      </p>
      <p>Til dels handler det om at Nav nå tar ekstra runder med sine ansatte for å sørge for at sikkerhetsrutiner som allerede er etablert blir fulgt.</p>
      <p>Det innebærer blant annet en bevisstgjøring av reglene for ID-kontroll, hvor folk må legitimere seg hvis de skal komme i kontakt med Nav-ansatte.</p>
      <p>- ID-kontroll har vi hatt i alle år, men nå er det en større bevissthet rundt det enn vi har hatt før. Da jeg var på kontoret i går var den eneste som ikke trengte å legitimere seg, statsråden som var på besøk, og det var fordi jeg gikk god for henne, sier Løkkevol.</p>
      <h3>Noen få uønskede hendelser</h3>
      <p>Så langt er det ikke registrert noen økning i uønskede volds- og trusselhendelser etter Nav-skandalen, men en gjennomgang Nav har gjort av eget avvikssystem, viser at det har vært «noen få» uønskede hendelser mot Nav-ansatte etter at saken ble kjent.</p>
      <p>Nav frykter at vold og sjikane mot ansatte kan blusse opp - og vil nå være føre var.</p>
      <p>- Når en sak som dette skjer, og det dekkes så stort i mediene, blir det voldsomt stort. Noen ganger kan det «blusse opp» det vet man aldri. Det behøver ikke å være dem som er berørt av EØS-saker, men det kan smitte over på andre folk som er i en krevende livssituasjon, sier Løkkevol.</p>
      <h3>Hyppigere møter</h3>
      <p>Hun opplyser også at den operative beredskapsgruppa til NAV - som gjør løpende sikkerhets- og arbeidsmiljøvurderinger - nå har hyppigere møter enn vanlig for å diskutere trusselbildet.</p>
      <p>- I tillegg ber vi alle våre enheter om å ta en ekstra gjennomgang av trusselutviklingen i sine enheter, rett og slett fordi det er en spesiell situasjon, sier Løkkevol.</p>
      <p>Alle ansatte ute på kontorene er også blitt bedt om å utvise ekstra årvåkenhet, opplyser hun.</p>
      <p>- Det vil være riktig å si at vi har økt vår bevissthet, sier hun.</p>
      <h3>Tøffere tone</h3>
      <p>Fagforeninger Dagbladet har vært i kontakt med, har tidligere fortalt om <a href="https://www.dagbladet.no/nyheter/nav-ansatte-reagerte-pa-praksisen/71788433">en tøffere tone fra Nav-brukere overfor ansatte i Nav </a>etter at Navs feiltolkning av reglene ble kjent for to uker siden.</p>
      <p>- Når tilliten til Nav svekkes, påvirker det hvordan folk ser på oss. Noen opplever en tøffere tone fra brukerne, og andre opplever at det i kontakt med andre i helt andre sammenhenger blir sagt at «dere sender jo uskyldige i fengsel». Det er selvsagt ubehagelig, sa hovedtillitsvalgt Elisabeth Steen i Navs største fagforening til Dagbladet sist uke.</p>
      <p>Nav har fått over tusen henvendelser til sitt kontaktsenter etter at saken ble kjent.</p>
      <p>- Vi er oppmerksom på at arbeidsbelastningen i tiden framover vil være høyere som følge av situasjonen. Det vil være en viktig lederoppgave å forebygge sykefravær i den enkelte enhet og skape rom for å ta opp situasjoner som vil være krevende, sier Løkkevol til Dagbladet.</p>
    </article>
  </body>
</html>