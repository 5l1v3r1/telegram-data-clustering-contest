<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/13/7103013/"/>
    <meta property="og:site_name" content="Європейська правда"/>
    <meta property="article:published_time" content="2019-11-13T20:46:43+00:00"/>
    <meta property="og:title" content="В уряді переконані, що рішення Німеччини не дає зеленого світла для Nord Stream-2"/>
    <meta property="og:description" content="З оновленого газового законодавства, що було ухвалене в Бундестазі у середу ввечері, прибрали проблемні норми, які давали Німеччині можливість вивести з-під його дії Nord Stream-2 та викликали обурення Києва."/>
  </head>
  <body>
    <article>
      <h1>В уряді переконані, що рішення Німеччини не дає зеленого світла для Nord Stream-2</h1>
      <address>
        <time datetime="2019-11-13T20:46:43+00:00">13 Nov 2019, 20:46</time>
      </address>
      <p>З оновленого газового законодавства, що було ухвалене в Бундестазі у середу ввечері, прибрали проблемні норми, які давали Німеччині можливість вивести з-під його дії Nord Stream-2.</p>
      <p>Про це розповіли представники українського уряду, знайомі з ходом переговорів між Україною та Німеччиною з цього приводу.</p>
      <p>Виходячи з цього, урядовці запевнили "Європейську правду", що ухвалене законодавство <b>не дає зеленого світла для добудови газогону Nord Stream-2</b> без виконання росіянами вимог "третього енегропакету", тобто спільного законодавства ЄС.</p>
      <p>Про те, що ухвалений німецьким парламентом закон відповідає вимогам європейської директиви, заявив, зокрема, прем’єр-міністр Олексій Гончарук.</p>
      <p>"Уряд України вітає імплементацію Бундестагом Газової директиви ЄС 1:1 (у відповідності до оригіналу – ЄП)", - написав він у твіттері.</p>
      <figure>
        <iframe data-src="https://twitter.com/PMHoncharuk/status/1194716930940317696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Як пояснила "Європейській правді" зовнішньополітична радниця прем’єра Світлана Заліщук, у середу, перед остаточним голосуванням, у Берліні перебувала з візитом делегація з представників Міненерго, РНБО та НАК "Нафтогаз", які обговорили з партнерами деталі імплементації директиви.</p>
      <p>"В німецькому уряді нас запевнили,  що жодних відхилень від європейських правил немає. Директива ЄС впроваджена без змін. А у разі, якщо німецький незалежний регулятор все ж надасть виняток для нового російського газогону, ми маємо всі шанси для оскарження цього рішення, зокрема в Суді ЄС, і ми маємо підтримку цієї позиції з боку Єврокомісії", - заявила Заліщук.</p>
      <p>Як повідомляла раніше "Європейська правда", на минулому тижні у Німеччині розгорівся скандал через спроби уряду ухвалити оновлене газове законодавство, додавши у європейські директиви точкові зміни, які <b><a href="https://www.eurointegration.com.ua/articles/2019/11/8/7102804/">дозволили би вивести з-під його дії недобудований газопровід Nord Stream 2</a></b>.</p>
      <p>Тоді через розголос у німецьких медіа до цієї проблеми привернули політичну увагу. Зрештою голосування відклали.</p>
      <p>13 листопада німецькі ЗМІ повідомили <a href="https://www.eurointegration.com.ua/news/2019/11/13/7103012/">про остаточне ухвалення</a>  проблемного, на їхню думку, законопроекту. Однак, як виходить з пояснень уряду, його остаточна редакція не містить проблем, про які йшлося початково.</p>
    </article>
  </body>
</html>