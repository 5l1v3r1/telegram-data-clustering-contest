<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Barca-solidari-compleix-Cartagena_0_2343365873.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T20:08:30+00:00"/>
    <meta property="og:title" content="Un Barça solidari compleix a Cartagena (0-2)"/>
    <meta property="og:description" content="Carles Pérez i Alejandro Marqués, golejadors en un amistós amb predomini de jugadors del B"/>
  </head>
  <body>
    <article>
      <h1>Un Barça solidari compleix a Cartagena (0-2)</h1>
      <h2>Carles Pérez i Alejandro Marqués, golejadors en un amistós amb predomini de jugadors del B</h2>
      <address>
        <time datetime="2019-11-13T20:08:30+00:00">13 Nov 2019, 20:08</time>
      </address>
      <p>Els gols de Carles Pérez i Alejandro Marqués van donar la victòria al Barça al camp del Cartagena (0-2). El partit amistós, disputat a Múrcia, servia per recaptar fons per als damnificats per les riuades que van afectar aquesta regió a mitjans de setembre. Va ser un partit que van dominar els blaugranes, tot i que no va ser especialment atractiu, malgrat algunes actuacions individuals puntuals, com les de Riqui Puig.</p>
      <p>Va ser, això sí, un partit emotiu en un estadi Cartagonova ple de gom a gom. Però va ser un partit en què va faltar futbol, en part per una convocatòria de circumstàncies en què predominaven els jugadors del filial del Barça, però també perquè la gespa no estava en les millors condicions. A la mitja hora de joc Elady havia de demanar el canvi per lesió, cosa que va fer saltar les alarmes a la banqueta blaugrana. Ernesto Valverde, prudent, va decidir avançar dos dels canvis que tenia previstos al descans i retirar Gerard Piqué i Sergi Roberto a falta de deu minuts per a la mitja part.</p>
      <p>L’enfrontament recordava un partit de principi de temporada, aquells en què predominen els jugadors del filial i els del primer equip que no van convocats amb les seleccions respectives. Entre les convocatòries internacionals i les lesions, Valverde només disposava de set futbolistes del primer equip. I un d’ells, Umtiti, es va quedar a Barcelona per decisió tècnica. Neto, Piqué, Junior, Sergi Roberto, Aleñá i Dembélé van ser titulars d’inici, però només Neto i Aleñá, dos futbolistes que necessiten acumular minuts, van jugar tot el partit a Cartagena. Aquest últim fins i tot va disposar d’una bona ocasió de gol, però el xut, que anava a l’escaire, el va refusar el porter.</p>
      <p>Els locals es van prendre el partit seriosament i van apujar la intensitat al segon temps, com va quedar clar amb algunes entrades bastant agressives tenint en compte el context del partit. Una la va rebre Sarsanedas, i va obligar el capità del Barça B a deixar el terreny de joc.</p>
      <p>El pes del partit, però, el duia el Barça, gràcies al domini al mig del camp, on va destacar Riqui Puig, molt actiu en la fase de construcció. El migcampista, que combina el filial amb el primer equip, va fer dues bones assistències a Dembélé i Collado, va provar una rematada picada que va sortir fregant l’escaire i va iniciar la jugada que va culminar Carles Pérez per inaugurar el marcador amb una rematada creuada. Al final va ser substituït al minut 66.</p>
      <p>L’amistós també va permetre veure Ousmane Dembélé actuant de fals nou i exhibint mobilitat en l’eix de l’atac però poca entesa amb els companys. En el segon temps va destacar l’entrada de Hiroki Abe, que va debutar amb el primer equip i es va convertir en el primer japonès a vestir la primera samarreta del Barça. Ja en el tram final, Akieme va fer una jugada individual per l’esquerra i Marqués, des del punt de penal, va fer el segon i definitiu gol de la tarda.</p>
      <h3>Esportivitat al Cartagonova</h3>
      <p>El partit a Cartagena havia generat molta controvèrsia, sobretot en l’entorn blaugrana, perquè es posava en qüestió la idoneïtat de viatjar a Múrcia quan aquesta regió era una de les que, a través del seu Parlament, havia aprovat una moció per aplicar l’article 155 a Catalunya. Un debat que també s’havia fet de manera interna al Barça. Però el club va respondre ràpidament posant l’accent sobre el vessant solidari d’aquest amistós. Al final va ser una festa esportiva amb una ciutat i un club que van rebre amb els braços oberts l’ajuda de l’entitat blaugrana. Les paraules del president del Cartagena, Francisco Belmonte, que havia suplicat que “a ningú se li acudís xiular un equip que venia a donar un cop de mà”, van fer efecte. I fins i tot Gerard Piqué, un rostre sempre polèmic fora de Catalunya pel seu posicionament polític, va ser acomiadat del camp amb una sonora ovació.</p>
    </article>
  </body>
</html>