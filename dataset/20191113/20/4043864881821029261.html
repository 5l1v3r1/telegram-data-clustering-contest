<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231888/"/>
    <meta property="og:site_name" content="Українська правда"/>
    <meta property="article:published_time" content="2019-11-13T20:18:13+00:00"/>
    <meta property="og:title" content="Опалювальний сезон: Гончарук спробував запустити Новояворівську ТЕЦ на Львівщині"/>
    <meta property="og:description" content="Прем’єр-міністр Олексій Гончарук перебуває в робочій поїздці на Львівщині через затримку опалення у Новояворівську та Новому Роздолі."/>
  </head>
  <body>
    <article>
      <h1>Опалювальний сезон: Гончарук спробував запустити Новояворівську ТЕЦ на Львівщині</h1>
      <address>
        <time datetime="2019-11-13T20:18:13+00:00">13 Nov 2019, 20:18</time>
      </address>
      <p>Прем’єр-міністр Олексій Гончарук перебуває в робочій поїздці на Львівщині через затримку опалення у Новояворівську та Новому Роздолі.</p>
      <p><b>Джерело:</b> <a href="https://www.ukrinform.ua/rubric-regions/2817727-goncaruk-priihav-na-lvivsinu-cerez-zriv-opaluvalnogo-sezonu.html">Укрінформ</a>, <a href="https://www.kmu.gov.ua/news/premyer-ministr-novoyavorivsk-ta-novij-rozdil-budut-z-teplom">Урядовий портал</a></p>
      <p><b>Деталі:</b> У Новояворівській ТЕЦ працівники колективу вимагали вирішити проблему заборгованості по зарплаті.</p>
      <p>Гончарук попросив працівників повернутися на робочі місця і забезпечити обслуговування станцій. В обмін на це прем’єр пообіцяв, що "Нафтогаз тепло" виплатить заборгованість, і сказав, що призначить нового керівника ТЕЦ.</p>
      <p>Міністерка розвитку громад і територій Альона Бабак відзначила, що регіон отримає тепло з Новояворівської електростанції не пізніше 18 листопада.</p>
      <figure>
        <img src="https://img.pravda.com/images/doc/8/5/8506b35-gon.jpg"/>
        <figcaption>
          <cite>укрінформ</cite>
        </figcaption>
      </figure>
      <p>На Львівщині разом із Гончаруком перебуває голова НАК "Нафтогаз" Андрій Коболєв. Після Новояворівська вони відвідають Новий Роздол, де частково демонтоване обладнання.</p>
      <p><b>Пряма мова Гончарука:</b> "Чим займалась приватна компанія-управитель весь цей час — з цим мають розібратись відповідні правоохоронні органи...У кожної неспроможності в рішенні проблеми є ім’я та посада. Представники поліції вже цим займаються...</p>
      <p>...Задля цього (виплати заборгованості) ми ініціюємо передачу ТЕЦ в управління компанії групи НАК "Нафтогаз". Це відбуватиметься протягом двох-трьох днів".</p>
      <p>
        <b>Передісторія:</b>
      </p>
      <ul>
        <li>НАБУ затримало у Львові чотирьох посадових осіб ТОВ "Енергія-Новий Розділ", ТОВ "Енергія-Новояворівськ" та ТОВ "Енергія" за підозрою в заволодінні понад 300 млн куб м природного газу НАК "Нафтогаз України" на суму понад 1,4 млрд грн.</li>
        <li>Кінцевими бенефіціарами всіх трьох компаній є народні депутати від БПП брати Ярослав і Богдан Дубневичі.</li>
        <li>Підприємства-власники Новояворівської і Новороздільської ТЕЦ в 2013-2015 роках купували природний газ у НАК "Нафтогаз" для виробництва теплової енергії населенню. Для такої категорії споживачів "Нафтогаз" продає газ дешевше, ніж для комерційних споживачів.</li>
        <li>Однак підприємства купили понад 300 млн куб. м газу за пільговою ціною, не плануючи використовувати його для потреб населення, вважають слідчі.</li>
        <li>НКРЕКП підтвердила, що "Енергія-Новоярівськ" використала не за призначенням 28,6 млн куб м природного газу в 2014 році і 47,3 - в 2015 році. А "Енергія-Новий Розділ" - 52,3 млн куб м в 2014 році і 53,9 - у 2015 році.</li>
        <li>Через несплату компанією ПП "Гарант Енерго М" заборгованостей за газопостачання перед "Нафтогазом" у двох містах Львівської області - Новий Розділ та Новояворівськ – з’явилися <a href="https://www.epravda.com.ua/news/2019/07/4/649337/">проблеми з опаленням</a> у наступному опалювальному сезоні.</li>
        <li>"Гарант Енерго М" експлуатує майнові комплекси ТзОВ "Енергія-Новий Розділ" та ТзОВ "Енергія-Новояворівськ" на основі угод з Національним агентством з питань виявлення, розшуку та управління активами, одержаними від корупційних та інших злочинів (АРМА).</li>
      </ul>
      <related>
        <a href="https://www.pravda.com.ua/news/2019/11/13/7231829/"/>
        <a href="https://www.pravda.com.ua/news/2019/11/11/7231604/"/>
        <a href="https://www.pravda.com.ua/news/2019/11/8/7231353/"/>
      </related>
    </article>
  </body>
</html>