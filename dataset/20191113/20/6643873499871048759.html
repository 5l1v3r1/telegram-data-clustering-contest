<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/vQGBAw/minnestund-i-fana-kirke-han-doede-uten-at-noen-fikk-ta-farvel-med-ha"/>
    <meta property="og:site_name" content="Bergens Tidende"/>
    <meta property="article:published_time" content="2019-11-13T20:42:18+00:00"/>
    <meta property="og:title" content="Minnestund i Fana kirke: – Han døde uten at noen fikk ta farvel med ham"/>
    <meta property="og:description" content="Håvard Jonassen fra Fana mistet livet etter en badeulykke. Onsdag inviterte familien til minneseremoni."/>
  </head>
  <body>
    <article>
      <h1>Minnestund i Fana kirke: – Han døde uten at noen fikk ta farvel med ham</h1>
      <h2>Håvard Jonassen fra Fana mistet livet etter en badeulykke. Onsdag inviterte familien til minneseremoni.</h2>
      <address><time datetime="2019-11-13T20:42:18+00:00">13 Nov 2019, 20:42</time> by <a rel="author">Julianne Bråten Mossing</a></address>
      <p>Rundt 180 personer samlet seg i Fana kirke onsdag kveld.</p>
      <p>Familien inviterte til åpen minnestund for Håvard Jonassen (22), som ble <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel">erklært død tirsdag kveld</a>. Da hadde legene på sykehuset i Afula i Israel kjempet for livet hans i flere dager etter en badeulykke i Gan HaShlosha nasjonalpark forrige uke.</p>
      <p>Ulykken skjedde <a href="https://www.bt.no/nyheter/lokalt/i/AdBqex/elev-alvorlig-skadet-etter-bading-paa-skoletur">under en skoletur</a> til Israel arrangert av Bildøy bibelskole.</p>
      <h3>Musikalsk</h3>
      <p>Naboer, familievenner og bekjente samlet seg i kirken. Den nærmeste familien var fortsatt i Israel onsdag kveld.</p>
      <p>– Vi er sammen her i sorgen. Foreldrene og søsknene til Håvard vet at vi er her nå. Til tross for lang avstand, er vi sammen med dem i kveld. Familien ønsker å takke alle for støtten, sa Kristin Sævik Litlere, prest i Fana kirke.</p>
      <figure>
        <img src="https://images.sacdn.no/v2/images/df853b84-66f4-4223-a868-a7f7599c2334?fit=crop&amp;h=1269&amp;w=1900&amp;s=030b9a0768546e332dc5f9984b3ae28e3c05857a"/>
        <figcaption>MINNESTUND: Prest Kristin Sævik Litlere i Fana kirke ledet minneseremonien.<cite>Fred Ivar Utsi Klemetsen</cite></figcaption>
      </figure>
      <p>Under seremonien ble Jonasson beskrevet som en musikalsk og aktiv gutt, med mange nære venner. Kristendommen var en sentral del av livet hans.</p>
      <p>– «Hadde det bare, hadde de bare.» Jeg tenker det er setninger og ord som kan finne gjenklang i den situasjonen vi er i nå. Fortvilelsen og ønsket om at det ikke hadde skjedd, om alt hadde vært annerledes «hadde det bare.»</p>
      <p>– Men Håvard er død. Vi kan ikke gjøre om på det, sa Litlere.</p>
      <p>Flere salmer ble sunget under seremonien.</p>
      <h3>– Ingen fikk ta farvel</h3>
      <p>– Håvard døde jo veldig brått. Selv om det gikk noen dager, så døde han uten at noen fikk ta farvel med ham, sa Litlere.</p>
      <p>I kirken var det hentet inn et «minnetre.» På den kunne de fremmøtte henge opp lapper med en siste hilsen til Håvard Jonasson. Treet vil seinere bli overlevert til foreldrene.</p>
      <p>Tre prester var til stede under seremonien. Bildøy bibelskole har arrangert egen samling med kriseteam på skolen.</p>
      <figure>
        <img src="https://images.sacdn.no/v2/images/b23dcaea-065e-4090-8795-6d35f3578fa2?fit=crop&amp;h=1269&amp;w=1900&amp;s=3da277bcff970c9aacede53ea3165424216e975a"/>
        <figcaption>TENTE LYS: Håvard Jonassen (22) døde etter en badeulykke på skoletur til Israel.<cite>Fred Ivar Utsi Klemetsen</cite></figcaption>
      </figure>
      <related>
        <h4>Les også</h4>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/vQGBAw/minnestund-i-fana-kirke-han-doede-uten-at-noen-fikk-ta-farvel-med-ha"/>
        <a href="https://www.bt.no/nyheter/lokalt/i/MRXe6m/stroeing-til-langt-paa-natt-for-kjetil"/>
        <a href="https://www.bt.no/nyheter/lokalt/i/opxedV/ansatte-i-akasia-kaos-og-altfor-faa-folk"/>
        <a href="https://www.bt.no/btmeninger/debatt/i/xPdOjn/diabetes-er-en-jobb"/>
        <a href="https://www.bt.no/kultur/i/70oz5W/konsertarenaen-i-vaagsbunnen-kan-bli-stoppet"/>
        <a href="https://www.bt.no/nyheter/lokalt/i/70ooxK/alf-sto-i-doeren-paa-ugla-i-37-aar"/>
      </related>
      <ol>
        <li>
          <a href="https://www.bt.no/tag/Fana">Fana</a>
        </li>
        <li>
          <a href="https://www.bt.no/tag/Israel">Israel</a>
        </li>
        <li>
          <a href="https://www.bt.no/tag/Nasjonalpark">Nasjonalpark</a>
        </li>
        <li>
          <a href="https://www.bt.no/tag/Familie">Familie</a>
        </li>
        <li>
          <a href="https://www.bt.no/tag/Sorg">Sorg</a>
        </li>
      </ol>
    </article>
  </body>
</html>