<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/stolitsa/fandkova-zapochna-s-promenite-tazi-shche-zasegne-khilyadi_news709139.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-13T20:00:00+00:00"/>
    <meta property="og:title" content="Фандъкова започна с промените, тази ще засегне хиляди"/>
    <meta property="og:description" content="Край на жилищните сгради, маскирани като апартхотели"/>
  </head>
  <body>
    <article>
      <h1>Фандъкова започна с промените, тази ще засегне хиляди</h1>
      <h2>Край на жилищните сгради, маскирани като апартхотели</h2>
      <address>
        <time datetime="2019-11-13T20:00:00+00:00">13 Nov 2019, 20:00</time>
      </address>
      <p>https://blitz.bg/obshtestvo/stolitsa/fandkova-zapochna-s-promenite-tazi-shche-zasegne-khilyadi_news709139.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572812115-20191103214616-img-1404.jpg"/>
      </figure>
      <p><b>Да се премахне възможността жилищни сгради да се маскират като общежития, ателиета и апартхотели. Това е едно от предложенията в първия пакет мерки срещу презастрояването на София, пише <a href="https://www.monitor.bg/bg/a/view/kraj-na-jilishtnite-sgradi-maskirani-kato-aparthoteli-180758">"Монитор"</a>. </b><br/><br/>Те ще се прилагат с промени в Закона за устройство на територията, които кметът Йорданка Фандъкова и главният архитект Здравко Здравков внесоха в Министерството на регионалното развитие и благоустройството.</p>
      <p>„Целта е да затворим вратичките в закона, които позволяват скриване на жилищни сгради зад фиктивни нежилищни сгради, към които изискванията за строителство са по-ниски”, заяви Фандъкова.<br/><br/>Досегашната практика показвала, че жилищни сгради се представяли от инвеститорите като общежития, ателиета и апартхотели, тъй като при тях изискванията за отстояния са намалени и режимът на паркиране е по-либерален.<br/><br/>Когато стаите в общежитие или апартхотел се продават като жилищни имоти обаче, собствениците нямат право да се регистрират, ползват само промишлен тока данък сгради и такса смет се пресмятат като за нежилищни имоти.<br/><br/>Освен всичко останало те не могат да се запишат в съответния район с постоянен адрес и да кандидатстват за детска градина или училище.</p>
      <p>Да се създаде регистър на системите за паркиране, предлагат още кметът и главният архитект. Въпросните системи представляват метални съоръжения за многоетажни паркинги с рампи.<br/><br/>„Констатираме злоупотреби със системите за гариране и паркиране. С тях се осигурява нужният по норматив брой паркоместа, а след въвеждане на сградата в експлоатация се демонтират и продават на друг обект“, обясни арх. Здравков.<br/><br/>„Затова настояваме тези системи да бъдат регистрирани и да подлежат на ежегоден технически контрол. По този начин ще се повиши и безопасността при ползването на съоръженията“, каза Фандъкова.</p>
      <p>В МРРБ ще се сформира работна група, която ще изчисти текстовете и ще се внесат в парламента. Ако промените в ЗУТ бъдат приети, те ще важат не само за столицата, но и за цялата страна.</p>
      <p>Във втория пакет от промени в закона едно от предложенията е да се увеличат отстоянията при изграждането на сгради в жилищните комплекси, като по този начин ще се запазят зелените площи.<br/><br/>„Заедно с екип от Университета по архитектура, строителство и геодезия вече работим по анализ на плановете и наредбите“, уточни арх. Здравков.</p>
      <p>През 2018 г. по настояване на Фандъкова и арх. Здравков беше премахната възможността за строителство на сгради без ограничение на правилата в т.нар. ъглови имоти.<br/><br/>С промени в Закона за устройство и застрояване на Столичната община бяха въведени и горни граници за височините на сградите в различните зони на София. „Разчитам, че общинският съвет ще подкрепи предложението за промяна на Общия устройствен план на София.<br/><br/>С него ще въведем допълнителна защита на зелените площи, ред в строителството и развитието на териториите, които сега започват да се развиват“, каза още Фандъкова.</p>
    </article>
  </body>
</html>