<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/vanvittige-boter-for-chelsea-stjernene/71816656"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T20:22:19+00:00"/>
    <meta property="og:title" content="Vanvittige bøter for Chelsea-stjernene"/>
    <meta property="og:description" content="De største interne bøtene i Chelsea er høyere enn enkelte eliteserieklubber får inn fra hele spillergruppa i løpet av et helt år."/>
  </head>
  <body>
    <article>
      <h1>Vanvittige bøter for Chelsea-stjernene</h1>
      <h2>De største interne bøtene i Chelsea er høyere enn enkelte eliteserieklubber får inn fra hele spillergruppa i løpet av et helt år.</h2>
      <address><time datetime="2019-11-13T20:22:19+00:00">13 Nov 2019, 20:22</time> by <a rel="author">Daniel Nerli Gussiås</a></address>
      <p>En liste over bøter Chelsea-spillerne mottar for interne regelbrudd har nylig blitt lekket, melder britiske <a href="https://www.theguardian.com/football/2019/nov/12/chelsea-players-fined-twenty-thousand-pounds-late-training-frank-lampard-football">The Guardian</a> .</p>
      <p>
        <b>Avisa har fått tak i lista som er signert av manager Frank Lampard, datert 27. august i år.</b>
      </p>
      <p>Selv om spillerne i klubben tjener store summer på å spille fotball i Premier League, er det ingen tvil om at Frank Lampard har villet innføre disiplin med en jernhånd.</p>
      <p>
        <b>Derfor er beløpene også så store at det virkelig skal svi for mangemillionærene.</b>
      </p>
      <p>Bøtene varierer i alvorlighetsgrad, men den minste summen man kan slippe unna med er 1000 britiske pund, eller 12 495 kroner etter dagens valutakurser.</p>
      <p>Den bota får man om telefonen skulle ringe under et lagsmøte, eller om man møter opp i feil antrekk på kampdag.</p>
      <p>
        <b>Er man for sein til lagmøter er det over 5000 kroner i minuttet som venter fra lønnstrekket.</b>
      </p>
      <p>Litt høyere opp på stigen, finner vi ei bot for å være for sein til behandling hos eksempelvis en fysioterapeut. Da ligger lista på 2500 pund, eller 31 238 norske kroner.</p>
      <p>
        <b>Da begynner vi å nærme oss en gjennomsnittlig utbetalt månedslønn for en vanlig nordmann.</b>
      </p>
      <p>Den samme satsen gjelder om man er for sein til å rapportere seg inn til trening, noe som gjerne er minst en time før treningsstart.</p>
      <p>For hvert 15. minutt øker også denne med 2500 pund ekstra.</p>
      <h3>For sein til trening svir mest</h3>
      <p>Skulle man derimot være for sein til den faktiske treningsstarten, mottar man den høyeste bot-satsen i klubben.</p>
      <p>
        <b>Den er på svimlende 20 000 pund, eller 249 906 kroner om man vil(!).</b>
      </p>
      <p>Lite overraskende hevder avisa at klubben ikke skal ha slitt med at spillerne ikke møter opp i tide hittil denne sesongen.</p>
      <p>Halvparten av det største beløpet er også en sats. Spillerne må punge ut 10 000 pund, nesten 125 000 kroner om man har blitt syk, men ikke meldt fra innen en og en halv time før oppmøtetid før trening på Chelseas treningsanlegg.</p>
      <p>
        <b>I alt er det tolv punkter spillerne kan få bøter for.</b>
      </p>
      <p>I tillegg kommer det krav om at de må møte krav for hvordan kroppen skal være, uten at dette er spesifisert.</p>
      <p>Lampard har tydeligvis innført strenge tiltak på andre ting også.</p>
      <p>Ut ifra arket Daily Mail har postet bildet av, skal det være totalforbud mot agenter på treningsanlegget. Skal de besøke klubben eller spillere, må det henvises til et forhåndsavtalt møte, noe Lampard selv må godkjenne.</p>
      <figure>
        <iframe data-src="https://twitter.com/BBCSport/status/1194563700386123776?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Helt annen planet</h3>
      <p>Til sammenlikning med disse hinsides summene, har vi bøtene i de norske klubbene. Det skal mye til å få tak i den interne informasjonen om nøyaktige satser og beløp inntjent, men i denne ukas episode av <a href="https://shows.pippa.io/spillerradet/episodes/episode-28-helland-botsladder-og-episk-flamur-tale">«Spillerrådet»,</a> en podkast i regi av Eurosport og Mjøndalen-kaptein Christian Gauseth, fortalte Viking-spiller Kristoffer Løkberg og KBK-spiss Flamur Kastrati hvor mye de selv har pådratt seg i bøter denne sesongen.</p>
      <p>
        <b>- Jeg ligger vel midt på treet, for jeg er for skikkelig og ordentlig. Men jeg sørger for å late som jeg glemmer ting. Jeg ligger i alle fall på 10 000 hittil i år. Det er det omtrent alle ligger på hos oss, så jeg tror vi ligger på et par hundre tusen i potten, sa Gauseth.</b>
      </p>
      <p>Disse pengene går hovedsakelig til en bot-tur etter sesongen, hvor pengene som har blitt samlet inn brukes i en felles pott.</p>
      <p>Der Kastrati forteller at han aldri ville tatt på seg ansvaret med å være botssjef, da det bare innebærer krangling, snakker Gauseth om hvordan de gjør det når det kommer protester i Mjøndalen-garderoben.</p>
      <p>
        <b>- Da kjører vi en rettssak. Om det blir tap i rettssaken, koster jo selvfølgelig saksbehandling. I tillegg dobles bota. Det er risiko, og man skal være ganske trygg på egen sak, hvert fall når juryen plukkes ut av folk som har en direkte personlig gevinst av å dømme deg skyldig, forklarte Gauseth.</b>
      </p>
      <p>KBK-profilen Kastrati forteller at han på langt nær er den største bidragsyteren i Kristiansund-garderoben.</p>
      <p>- Sånn medium pluss bidrar jeg selv. Jeg tipper vi får inn mellom 160 og 170 000 kroner til sammen.</p>
      <h3>Turen ryker</h3>
      <figure>
        <img src="https://dbstatic.no/71816681.jpg?imageId=71816681&amp;width=512&amp;height=308"/>
        <figcaption><b>FUNNET SEG TIL RETTE:</b> Det gikk ikke helt etter planen for Kristoffer Løkberg i Brann. Etter en halv sesong hos bergenserne gikk han til Viking i sommer. Nå jakter han medalje og cupgull. Foto: NTB/Scanpix Vis mer</figcaption>
      </figure>
      <p>Løkberg deler at man i Viking får inn langt større summer. Den tidligere Ranheim-spilleren regner med at de kommer til å få inn rundt 300 000 denne sesongen. Spillerne hadde da sett for seg en heidundrende bot-tur.</p>
      <p>
        <b>Slik blir det derimot ikke.</b>
      </p>
      <p>- På grunn av cupfinalen blir det dessverre ingen bot-tur. Det er en nedtur, faktisk. Vi har bestemt oss for å tilbakebetale halvparten av det folk har skyldt inn, også gir vi 50 000 kroner til et veldedig formål. Resten spares til 2020, sa han i <a href="https://shows.pippa.io/spillerradet/episodes/episode-28-helland-botsladder-og-episk-flamur-tale">podkasten.</a></p>
    </article>
  </body>
</html>