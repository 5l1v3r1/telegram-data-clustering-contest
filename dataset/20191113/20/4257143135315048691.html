<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/13/uj-informaciok-donald-trump-ukrajnaval-kapcsolatos-nezeteirol"/>
    <meta property="og:site_name" content="infostart"/>
    <meta property="article:published_time" content="2019-11-13T20:11:00+00:00"/>
    <meta property="og:title" content="Új információk Donald Trump Ukrajnával kapcsolatos nézeteiről"/>
    <meta property="og:description" content="Megkezdődtek a Donald Trump amerikai elnök alkotmányos elmozdítását lehetővé tévő folyamatot megelőző nyilvános meghallgatások. Szóba került egy külön, szabálytalan diplomáciai csatorna is."/>
  </head>
  <body>
    <article>
      <h1>Új információk Donald Trump Ukrajnával kapcsolatos nézeteiről</h1>
      <address><time datetime="2019-11-13T20:11:00+00:00">13 Nov 2019, 20:11</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/06/az-amerikai-unios-nagykovet-elismerte-szerepvallalasat-az-ukranokkal-folytatott-egyeztetesekben"/>
        <a href="https://infostart.hu/kulfold/2019/10/23/fohet-trump-feje-a-legutobbi-vallomas-miatt"/>
      </related>
      <h3>Megkezdődtek a Donald Trump amerikai elnök alkotmányos elmozdítását lehetővé tévő folyamatot (impeachment) megelőző nyilvános meghallgatások szerdán az amerikai képviselőházban az Ukrajna körüli vitában.</h3>
      <p>A valamennyi nagy amerikai televíziós csatorna által élőben közvetített meghallgatást Adam Schiff, a meghallgatásokat együttesen vezető három bizottság - a hírszerzési, a külügyi és az ellenőrzési - egyik vezetője nyitotta meg.</p>
      <p>Nyilatkozatában Schiff felidézte a vizsgálatok alapjául szolgáló, július 25-én történt telefonbeszélgetés néhány részletét Donald Trump amerikai és Volodimir Zelenszkij ukrán elnökök között, és leszögezte, hogy az amerikai elnök kérése Joe Biden volt alelnök és jelenlegi demokrata párti elnökjelölt-aspiráns, valamint a fia, Hunter Biden ukrajnai üzleti ügyeinek kivizsgálására, továbbá annak feltárására, hogy Ukrajna beavatkozott-e a 2016-os elnökválasztási folyamatba, "nem szolgálta az Egyesült Államok nemzeti érdekeit".</p>
      <h4>Új információk</h4>
      <p>William Taylor, az Egyesült Államok ukrajnai nagykövetségének ügyvezető nagykövete szerda délelőtt kezdődött képviselőházi meghallgatásán új információkat tárt fel Donald Trump amerikai elnök Ukrajnával kapcsolatos nézeteiről.</p>
      <p>Miután a felolvasott nyilatkozatában a nagykövet részletesen felidézte információit Rudy Giuliani, Trump személyes ügyvédje ukrajnai tevékenységéről és Gordon Sondland, az Egyesült Államok Európai Unióhoz delegált nagykövete ukrán tisztségviselőkkel zajlott találkozóiról, közölte: a múlt héten új információk jutottak el hozzá.</p>
      <p>Elmondta, hogy munkatársainak egyike megkérdezte Sondland nagykövetet, mi az elnök véleménye Ukrajnáról, mire a nagykövet azt válaszolta, hogy Donald Trumpot jobban érdeklik a Giuliani által sürgetett, Bidenre vonatkozó vizsgálatok, mint Ukrajna helyzete". Taylor megerősítette, hogy Sondlanddel folytatott telefonbeszélgetésében nagykövet-kollégája neki is azt mondta, hogy "minden, beleértve a katonai segélyt is", attól függ, hogy Volodimir Zelenszkij ukrán elnök nyilvánosan bejelenti-e vizsgálatok megindítását Bidenék ukrajnai üzleti ügyeiben és a 2016-os amerikai elnökválasztásba történt ukrán beavatkozás ügyében.</p>
      <p>Taylor kifejtette, hogy</p>
      <blockquote>Giuliani egy külön, "szabálytalan" diplomáciai csatornát épített ki Ukrajnával olyan érdekek szolgálatában, amelyek - mint a nagykövet fogalmazott - "ellentétesek az amerikai politika hosszú távú érdekeivel".</blockquote>
      <p>Ez a diplomáciai csatorna a hivatalos nagykövetséggel és diplomáciai érintkezésekkel párhuzamosan működött - hangoztatta Taylor. Állítása szerint ezt a párhuzamos diplomáciát Kurt Volker, az amerikai külügyminisztérium korábbi ukrajnai különmegbízottja, Gordon Sondland nagykövet, Rick Perry amerikai energetikai miniszter, Mick Mulvaney, a Fehér Ház ügyvezető kabinetfőnöke és Rudy Giuliani irányította.</p>
      <p>A nagykövet megjegyezte azt is: tudomása szerint John Bolton korábbi nemzetbiztonsági tanácsadó ellenezte a Trump és Zelenszkij közti telefonbeszélgetést. Ez - Taylor szerint - "összezavarta" az ukránokat, akik nem tudták, ki irányítja az Ukrajnával kapcsolatos ügyeket.</p>
      <blockquote>A nagykövet meglátása szerint "két ukrán politika van".</blockquote>
      <p>Mint fogalmazott: "az egyik, amit ma itt megvitatunk, és amelyről az elmúlt hetekben hallottunk, a másik pedig a pozitív, a kétpárti együttműködésre épülő amerikai politika Ukrajnával kapcsolatosan". Szerinte ez a második történet az, amelyről beszélni kellene. Úgy vélekedett, hogy Ukrajna a múltjától megszabadulni igyekvő nemzet, amely abban reménykedik, hogy az új kormányzat végre megteremt egy új Ukrajnát, amely büszke a függetlenségére Oroszországtól és sietve csatlakozna a nyugati intézményrendszerhez.</p>
      <p>William Taylor előtt George Kent, a külügyminisztérium európai és eurázsiai ügyekért felelős helyettes államtitkára kapott szót. Ő elsősorban Giuliani "üzleti partnerei", Lev Parnas és Igor Fruman tevékenységét részletezte. Parnast és Frumant - akik az egykori Szovjetunióban születtek, a múlt hónapban tartóztatták le Floridában az amerikai kampányfinanszírozási törvények megsértésének gyanújával. A meghallgatások közben Stephanie Grisham, a Fehér Ház szóvivője közölte: Trump nem követi az eseményeket, mert "túl sok a dolga".</p>
      <p>
        <i>Nyitókép: Facebook/Wired</i>
      </p>
    </article>
  </body>
</html>