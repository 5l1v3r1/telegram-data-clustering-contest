<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/516884/wajah-arwah-berseri-seri"/>
    <meta property="og:site_name" content="HM Online"/>
    <meta property="article:published_time" content="2019-11-13T20:41:40+00:00"/>
    <meta property="og:title" content="'Wajah arwah berseri-seri'"/>
    <meta property="og:description" content="“SAYA sempat tengok wajah anak, Salwati berseri-seri ketika hendak dikafankan, malah nampak seolah-olah arwah sedang tidur."/>
  </head>
  <body>
    <article>
      <h1>'Wajah arwah berseri-seri'</h1>
      <address><time datetime="2019-11-13T20:41:40+00:00">13 Nov 2019, 20:41</time> by <a rel="author">Zuliaty Zulkiffli</a></address>
      <p>“SAYA sempat tengok wajah anak, Salwati berseri-seri ketika hendak dikafankan, malah nampak seolah-olah arwah sedang tidur.</p>
      <p>“Saya reda dengan pemergiannya walaupun baru empat hari arwah melangsungkan majlis perkahwinannya, Sabtu lalu,” kata Zaimah Hamin, 46.</p>
      <p>Zaimah adalah ibu kepada Salwati Yaakub, 28, pengantin baru yang meninggal dunia dalam kemalangan di Kilometer 317 Lebuhraya Utara Selatan berhampiran susur keluar Tapah, malam tadi.</p>
      <p>Menurutnya, dia hanya mengetahui kemalangan meragut nyawa anak sulungnya itu pada 12 tengah malam tadi selepas dihubungi menantunya, Azman Syah Gusti, 28.</p>
      <p>Katanya, Salwati kelihatan sangat gembira ketika majlis pernikahannya Sabtu lalu malah dia yang sibuk menguruskan persiapan untuk majlis itu.</p>
      <p>“Arwah kata dia nak balik sini sehari selepas majlis di sebelah pihak suaminya 24 November ini kerana mahu berbulan madu di Langkawi pada 25 November depan.</p>
      <p>“Saya tanya dia kenapa cepat sangat dia nak balik sini, dia kata mungkin ini kali terakhir dia nak jalan-jalan di sini,” katanya ketika ditemui di Tanah Perkuburan Islam Kampung Ulu, Kuala Kedah, Alor Setar, hari ini.</p>
      <p>Zaimah berkata, dia sempat berpesan pada arwah dan menantunya supaya berhati-hati ketika bertolak ke Kuala Lumpur pada 6 petang semalam.</p>
      <p>Katanya, ketika itu tak nampak banyak sangat petanda pada Salwati, cuma dia kelihatan gembira dan riang sepanjang pulang ke kampung kali ini.</p>
      <p>“Ayahnya, Yaakob Bahrin, 50, baru saja meninggal dunia dalam perahu ketika menangkap ikan di laut pada Mac lalu dan kini saya kehilangan arwah anak pula.</p>
      <p>“Segala khemah kenduri pada hari majlis perkahwinannya baru ditanggalkan, semalam tetapi dipasang semula hari ini untuk menyambut jenazahnya,” katanya.</p>
      <p>Zaimah berkata, arwah bertugas sebagai akauntan dan tinggal di Ampang, Selangor manakala menantunya bekerja sebagai juruteknik di ibu negara.</p>
      <p>Katanya, sebaik menerima berita kemalangan mengenai anaknya, dia bergegas ke Hospital Tapah untuk melihat keadaan jenazah anaknya.</p>
      <p>“Saya masih sibuk mengemas barang hantaran dan kenduri, tapi tak sangka pula ia akan berakhir dengan kesedihan,” katanya.</p>
      <p>Jenazah Salwati selamat dikebumikan di Tanah Perkuburan Islam Kampung Ulu, Kuala Kedah pada 6.30 petang hari ini.</p>
      <p>Sementara itu, bapa mentua Salwati, Gusti Tasir, 56, berkata, pihaknya sedang berbincang sama ada untuk meneruskan majlis perkahwinan itu atau sebaliknya.</p>
      <p>Katanya, arwah menantunya seorang yang sangat baik dan periang, malah sebelum kejadian Salwati banyak bersembang dengannya.</p>
      <p>“Ini menantu kedua saya...sebaik menerima berita arwah dah tak ada, saya dan isteri menangis kerana susah nak dapat menantu sebaik arwah.</p>
      <p>“Dia cakap pun lembut dan baik sebab tu saya tertarik dengan arwah,” katanya.</p>
      <p>Kemalangan tujuh kenderaan malam tadi membabitkan 13 mangsa termasuk dua daripadanya maut.</p>
      <p>
        <b>Berita berkaitan</b>
      </p>
      <p>• <a href="https://www.hmetro.com.my/utama/2019/11/516674/empat-maut-nahas-tujuh-kenderaan">Empat maut nahas tujuh kenderaan</a></p>
      <p>• <a href="https://www.hmetro.com.my/utama/2019/11/516693/update-identiti-mangsa-dikenal-pasti-metrotv">[UPDATE] Identiti mangsa dikenal pasti [METROTV]</a></p>
      <p>• <a href="https://www.hmetro.com.my/utama/2019/11/516744/update-mangsa-maut-rupanya-pengantin-baru">[UPDATE] Mangsa maut rupanya pengantin baru</a></p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/11/516744/update-mangsa-maut-rupanya-pengantin-baru"/>
        <a href="https://www.hmetro.com.my/utama/2017/08/257876/tak-berdaya-saya-melangkah"/>
        <a href="https://www.hmetro.com.my/mutakhir/2018/02/309684/20-minit-mengucap-doa-diselamatkan"/>
        <a href="https://www.hmetro.com.my/mutakhir/2018/12/405725/saya-ingat-adik-bergurau-beritahu-bapa-meninggal"/>
        <a href="https://www.hmetro.com.my/mutakhir/2018/04/331458/sip-perkeso-bantu-ringan-beban"/>
        <a href="https://www.hmetro.com.my/utama/2017/08/249705/emak-belum-bersedia-faiz"/>
        <a href="https://www.hmetro.com.my/mutakhir/2019/10/507967/masih-bincang-kebumi-di-turki-atau-malaysia"/>
        <a href="https://www.hmetro.com.my/utama/2018/07/358105/panggilan-video-terakhir-buat-ibu"/>
      </related>
    </article>
  </body>
</html>