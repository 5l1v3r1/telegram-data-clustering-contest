<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89534"/>
    <meta property="og:site_name" content="Denník politika"/>
    <meta property="article:published_time" content="2019-11-13T20:35:17+00:00"/>
    <meta property="og:title" content="Tomi „Kid“ Kovács po vyše roku opäť v ringu, chce si pripomenúť svoj životný úspech"/>
    <meta property="og:description" content="13.11.2019 (Webnoviny.sk) – Najúspešnejší slovenský profesionálny boxer Tomi „Kid“ Kovács sa vlani jednorázovo vrátil do ringu, nebolo to však posledné slovo medzi povrazmi."/>
  </head>
  <body>
    <article>
      <h1>Tomi „Kid“ Kovács po vyše roku opäť v ringu, chce si pripomenúť svoj životný úspech</h1>
      <address><time datetime="2019-11-13T20:35:17+00:00">13 Nov 2019, 20:35</time> by <a rel="author">Webnoviny</a></address>
      <p>13.11.2019 (Webnoviny.sk) – Najúspešnejší slovenský profesionálny boxer Tomi „Kid“ Kovács sa vlani jednorázovo vrátil do ringu, nebolo to však posledné slovo medzi povrazmi.</p>
      <h3>Novembrový triumf nad Sulákom</h3>
      <p>Štyridsaťdvaročný Galanťan v novembri 2018 triumfoval nad Maďarom Andrásom Sulákom na bratislavskom Zimnom štadióne Ondreja Nepelu v rámci galavečera zmiešaných bojových umení MMA pod záštitou organizácie XFN.</p>
      <p><b>Zobraziť fotogalériu k článku:</b><br/>Box: Tomi „Kid“ Kovács – András „Csubi“ Sulák</p>
      <p>Majster sveta z roku 2009 v poloťažkej váhe v organizácii WBF a európsky šampión 2011 v poloťažkej hmotnostnej kategórii v prestížnejšej verzii a jednej zo štyroch najprominentnejších organizácii WBO už vtedy nevylúčil, že ešte absolvuje zopár stretnutí.</p>
      <h3>Meno ďalšieho súpera nie je známe</h3>
      <p>Teraz sa po viac ako ročnej prestávke znovu postaví do ringu so zámerom pripomenúť si svoj životný úspech.</p>
      <p><i>„Pri desiatom výročí zisku titulu majstra sveta by som opäť mohol vstúpiť do ringu. Aby to nebolo len také symbolické, že doň vstúpim, tak si pôjdem aj zaboxovať. A keď už zaboxovať, tak aj poriadne. To znamená, že sa treba dôkladne pripraviť,“</i> prezradil Tomi „Kid“ Kovács v športovom spravodajstve RTVS Góly – body – sekundy.</p>
      <p>Jeho zápas je plánovaný na úvod roka 2020, mal by sa uskutočniť na Slovensku. Meno súpera galantského rodáka zatiaľ nie je verejne známe. <i>„Ja ho už viem. Bude to zahraničný protivník, nie je z okolia, ale pochádza zo vzdialenejšej krajiny. Zatiaľ však nechceme prezradiť jeho meno,“</i> dodal Kovács.</p>
      <p>Súčasný prezident Slovenskej boxerskej federácie (SBF) má podľa svojho oficiálneho webu z 29 súbojov na profesionálnej úrovni bilanciu 27 víťazstiev (z toho 16 k.o.) a 2 prehry.</p>
      <footer>Zdroj: Webnoviny.sk – <a href="https://www.webnoviny.sk/tomi-kid-kovacs-po-vyse-roku-opat-v-ringu-chce-si-pripomenut-svoj-zivotny-uspech/"><u>Tomi „Kid“ Kovács po vyše roku opäť v ringu, chce si pripomenúť svoj životný úspech</u></a> © SITA Všetky práva vyhradené.</footer>
    </article>
  </body>
</html>