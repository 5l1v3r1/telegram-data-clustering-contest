<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/novetats/Ferrari-Roma-imperi-contraataca_0_2343365874.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T20:16:03+00:00"/>
    <meta property="og:title" content="Ferrari Roma: l’imperi contraataca"/>
    <meta property="og:description" content="Ferrari presenta el seu nou esportiu cupè, una bellesa de 620 CV que vol evocar els anys de la 'dolce vita'"/>
  </head>
  <body>
    <article>
      <h1>Ferrari Roma: l’imperi contraataca</h1>
      <h2>Ferrari presenta el seu nou esportiu cupè, una bellesa de 620 CV que vol evocar els anys de la 'dolce vita'</h2>
      <address><time datetime="2019-11-13T20:16:03+00:00">13 Nov 2019, 20:16</time> by <a rel="author">Ferran Vital</a></address>
      <p>Un disseny espectacular, clàssic i elegant a parts iguals, un motor de vuit cilindres en V (o V8) a 90º i una potència de 620 CV. Així és el Ferrari Roma, l'última obra mestra de la marca transalpina, que recull així l’essència de la <i>dolce vita</i> dels anys 60 del segle passat a la ciutat eterna.</p>
      <figure>
        <img src="https://motor.ara.cat/2019/11/13/imatges/Ferrari-Roma_2343375941_67370462_532x315.jpg"/>
        <figcaption>Ferrari Roma ​ / Ferrari</figcaption>
      </figure>
      <p>El nou Ferrari Roma posa el motor en posició davantera longitudinal en comptes de la característica posició central (és adir, sota el capó i no pas a l'esquena del conductor), i és que aquest cupè vol ser un <b>cotxe elegant i de passeig</b> més que no pas un cotxe de carreres pensat per batre el rècord del nostre circuit favorit. Aquesta filosofia és la que evoca el nom del cotxe -Roma- i les moltes referències als anys de la <i>dolce vita</i> durant la presentació del nou cotxe.</p>
      <figure>
        <img src="https://motor.ara.cat/2019/11/13/imatges/Ferrari-Roma_2343375940_67370323_532x270.jpg"/>
        <figcaption>Ferrari Roma ​ / Ferrari</figcaption>
      </figure>
      <p>El propulsor de vuit cilindres heretat del Portofino ofereix<b> 620 CV i 760 Nm de parell</b> associat a un canvi automàtic DCT de vuit relacions i permet que aquest cotxe de 1.472 quilos acceleri de 0 a 100 en només 3,4 segons i de 0 a 200 en tan sols 9,3 segons.</p>
      <blockquote>El Ferrari Roma aprofita la plataforma desenvolupada pel Portofino i es posicionarà just per sota del flamant F8 Tributo</blockquote>
      <p>Tot i que Ferrari només ha presentat algunes fotos oficials, el Roma és un cupè de quatre places i dues portes en format 2+2, i vol convertir-se en el nou referent dels grans turismes de luxe i esportius del mercat, a banda de convertir-se en una nova porta d’entrada a la marca de Maranello.</p>
      <figure>
        <img src="https://motor.ara.cat/2019/11/13/imatges/Ferrari-Roma_2343375943_67370561_532x281.jpg"/>
        <figcaption>Ferrari Roma ​ / Ferrari</figcaption>
      </figure>
      <p>De fet, el nou Roma no és un cotxe del tot nou, ja que en realitat utilitza la mateixa base mecànica i tecnològica i els mateixos elements estructurals que el <a href="https://motor.ara.cat/novetats/Ferrari-Portofino-Cavallino-descapotable-2017-Frankfurt_0_1856214490.html">Portofino</a>, el seu cupè descapotable que s’ha convertit en un dels Ferrari més desitjats dels últims anys. D’aquesta manera, la marca pot estalviar una inversió important en costos de desenvolupament en cas d’haver de crear un nou cotxe de zero.</p>
      <p>+ informació</p>
      <h3>
        <a href="https://motor.ara.cat/novetats/Ferrari-Portofino-Cavallino-descapotable-2017-Frankfurt_0_1856214490.html">Ferrari Portofino, el nou Cavallino descapotable</a>
      </h3>
      <figure>
        <img src="https://motor.ara.cat/2017/08/23/imatges/Ferrari-Portofino-nou-Cavallino-descapotable_1856224532_46391574_210x118.jpg"/>
      </figure>
      <p>Per acabar, Ferrari encara no ha confirmat el preu definitiu del nou Roma, però podem suposar que serà un preu similar als<b> 212.000 euros</b> que la marca demana actualment per al Portofino, el model sobre el qual es basa el nou Roma.  </p>
    </article>
  </body>
</html>