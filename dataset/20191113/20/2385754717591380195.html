<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/597224/mogkerini-efkairia-na-symfonithoun-ta-epomena-vimata-i-25i-noemvriou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T20:40:00+00:00"/>
    <meta property="og:title" content="Μογκερίνι: Ευκαιρία να συμφωνηθούν τα επόμενα βήματα η 25η Νοεμβρίου"/>
    <meta property="og:description" content="Ευκαιρία για να συμφωνηθούν τα επόμενα βήματα για τις διαβουλεύσεις επίλυσης του Κυπριακού χαρακτήρισε η Υπάτη Εκπρόσωπος, Φεντερίκα Μογκερίνι, την..."/>
  </head>
  <body>
    <article>
      <h1>Μογκερίνι: Ευκαιρία να συμφωνηθούν τα επόμενα βήματα η 25η Νοεμβρίου</h1>
      <address><time datetime="2019-11-13T20:40:00+00:00">13 Nov 2019, 20:40</time> by <a rel="author">SigmaLive</a></address>
      <p><b>Ευκαιρία για να συμφωνηθούν τα επόμενα βήματα για τις διαβουλεύσεις επίλυσης του Κυπριακού χαρακτήρισε η Υπάτη Εκπρόσωπος, Φεντερίκα Μογκερίνι, την επικείμενη συνάντηση της 25ης Νοεμβρίου, απευθυνόμενη προς την ολομέλεια του Ευρωπαϊκού Κοινοβουλίου στις Βρυξέλλες.<br/></b> <br/>Η Φ.Μογκερίνι, που ενημέρωσε την ολομέλεια για τις αποφάσεις στο Επίπεδο του Συμβουλίου και την προετοιμασία από πλευράς Κομισιόν, ξεκαθάρισε ότι από την πρώτη στιγμή η θέση της ΕΕ εκφράστηκε με πλήρη αλληλεγγύη προς την Κυπριακή Δημοκρατία, στο ανώτατο πολιτικό επίπεδο. Υπενθύμισε ότι από τον Ιούνιο η ΕΕ ανέστειλε το διάλογο υψηλού πολιτικού επιπέδου με την Τουρκία, τις συνομιλίες για την αεροπορική συμφωνία και προχώρησε στον περιορισμό των προενταξιακών κονδυλίων, ενώ προχώρησε κατ’εντολή του Συμβουλίου στην προετοιμασία στοχευμένων μέτρων.<br/> <br/>Η Φεντερίκα Μογκερίνι τόνισε ότι η ΕΕ βρισκόταν πάντα σε επαφή με την Τουρκία και πάντα μέσα από πολλά κανάλια έστειλε το μήνυμα για την ανάγκη αποκλιμάκωσης. Όπως σημείωσε, η Τουρκία έκανε το αντίθετο και ως εκ τούτου η ΕΕ έλαβε την απόφαση για λήψη στοχευμένων μέτρων. Αφού εξήγησε την φύση των μέτρων στο πλαίσιο της απόφασης του Συμβουλίου των Υπουργών Εξωτερικών (ΣΕΥ), σημείωσε ότι η προσέγγιση της ΕΕ είναι πάντα κλιμακωτή υπό την έννοια ότι τα μέτρα μπορούν να ενταθούν ή να αποκλιμακωθούν. Στόχος δε των ίδιων των μέτρων, είπε, είναι η αποκλιμάκωση στην περιοχή.<br/> <br/>Τέλος, η Υπάτη Εκπρόσωπος εξήγησε ότι πρέπει ταυτόχρονα να ξεκινήσουν και πάλι οι συνομιλίες για επίλυση του Κυπριακού με στόχο μια Διζωνική Δικοινοτική Ομοσπονδία, στο πλαίσιο των Ηνωμένων Εθνών, “μια ενωμένη Κύπρο στην ΕΕ”, όπως σημείωσε.<br/> <br/>Εξέφρασε δε πλήρη υποστήριξη για το έργο των δύο ηγετών, ενόψει της συνάντησης της 25ης Νοεμβρίου στο Βερολίνο, την οποία χαρακτήρισε ως κρίσιμη ευκαιρία για να συμφωνηθούν τα επόμενα βήματα. Κατέληξε δε λέγοντας ότι η ΕΕ θα συνεχίσει να παρακολουθεί και να υποστηρίζει τα επόμενα βήματα.<br/> <br/>Υπενθυμίζεται ότι η απόφαση περί στοχευμένων μέτρων δεν εμπίπτει στην συναρμοδιότητα του Ευρωπαϊκού Κοινοβουλίου. Ως θέμα εξωτερικής πολιτικής, η απόφαση ελήφθη με ομοφωνία στο ΣΕΥ, κατ’ εφαρμογή των προβλέψεων της Συνθήκης.<br/> <br/>Πηγή: ΚΥΠΕ </p>
    </article>
  </body>
</html>