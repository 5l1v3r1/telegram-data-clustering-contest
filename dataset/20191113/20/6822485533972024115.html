<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822155.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T20:00:00+00:00"/>
    <meta property="og:title" content="حامیان گوآیدو وارد سفارت ونزوئلا در برزیل شدند"/>
    <meta property="og:description" content=" به گزارش ایسنا، به نقل از خبرگزاری آسوشیتدپرس، فردی مرگوت، کاردار سفارت و مسئول منصوب شده از سوی نیکولاس مادورو، رئیس جمهوری ونزوئلا در مصاحبه‌ای گفت، سفارت مورد هجوم قرار گرفت و از دولت برزیل خواست تا از آن دفاع کند."/>
  </head>
  <body>
    <article>
      <h1>حامیان گوآیدو وارد سفارت ونزوئلا در برزیل شدند</h1>
      <address>
        <time datetime="2019-11-13T20:00:00+00:00">13 Nov 2019, 20:00</time>
      </address>
      <p>حامیان رهبر اپوزیسیون ونزوئلا امروز (چهارشنبه) وارد سفارت این کشور در برزیل شدند؛ اقدامی که با ورود رهبران روسیه و چین برای شرکت در نشست بریکس هم‌زمانی دارد.</p>
      <p> به گزارش ایسنا، به نقل از خبرگزاری آسوشیتدپرس، فردی مرگوت، کاردار سفارت و مسئول منصوب شده از سوی نیکولاس مادورو، رئیس جمهوری ونزوئلا در مصاحبه‌ای گفت، سفارت مورد هجوم قرار گرفت و از دولت برزیل خواست تا از آن دفاع کند.</p>
      <p>وی ادامه داد: ما به دنبال کمک از قانون‌گذاران و اعضای سازمان‌های اجتماعی چپگرا هستیم.</p>
      <p>ماریا ترزا بلاندریا، نماینده خوآن گوآیدو، رهبر اپوزیسیون ونزوئلا در بیانیه‌ای اعلام کرد، گروهی از کارمندان سفارت از تبعیت از مادورو روی برگردانده و گوآیدو را به عنوان رئیس جمهوری به رسمیت شناخته و درهای سفارت را باز کردند. درگیری بین حامیان گوآیدو و حامیان مادورو در داخل سفارت گزارش شده است. دیپلمات‌های حامی مادورو ساکن در سفارت گفته‌اند جان خانواده‌هایشان در معرض خطر است.</p>
      <p>این تنش در حالی به وجود آمده که شی جینپینگ، رئیس جمهوری چین و ولادیمیر پوتین، رئیس جمهوری روسیه برای شرکت در نشست اقتصادی بریکس وارد پایتخت برزیل شده‌اند.</p>
      <p>در همین حال، معاون وزیر خارجه ونزوئلا گفت، دولت کاراکاس به برزیل گفته است تا امنیت سفارتش در این کشور را تضمین کند. وی ادامه داد: درخواست از دولت برزیل، تضمین امنیت سفارت بر اساس کنوانسیون وین است. امیدواریم این مساله تکرار نشود.</p>
      <p>گروهی از مردم هنوز در مقابل سفارت و در پی تلاش ناکام برای به دست گرفتن کنترل سفارت تجمع کرده‌اند.</p>
      <p>منابع مطلع نیز به وزارت خارجه برزیل گفته‌اند، یک دیپلمات برزیلی به سفارتخانه اعزام شده تا مناقشات بین کارمندان و حامیان گوآیدئو را برطرف کند. این منبع همچنین اعلام کرد، امنیت افرادی که در داخل سفارتخانه هستند، در اولویت قرار دارد.</p>
      <p>مشاوران امنیتی ژایر بولسونارو، رئیس جمهوری برزیل نیز گفتند، وی از از این حمله به سفارت ونزوئلا از سوی حامیان رهبری اپوزیسیون این کشور مطلع نبود و در بیانیه‌ای اعلام کردند: نیروهای امنیتی برزیل در حال تلاش برای یافتن راه‌حلی صلح‌آمیز برای وضعیت موجود در این سفارتخانه هستند.</p>
    </article>
  </body>
</html>