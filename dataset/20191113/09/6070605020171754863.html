<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Ciutadans-Govern-aclareixi-financat-CDR_0_2343365762.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T09:26:31+00:00"/>
    <meta property="og:title" content="Torra demana al pacte PSOE-Podem que faci una &quot;proposta per a Catalunya&quot; i que prevegi l'autodeterminació"/>
    <meta property="og:description" content="El president defensa que la legislatura a Catalunya &quot;té més sentit que mai&quot; i descarta eleccions"/>
  </head>
  <body>
    <article>
      <h1>Torra demana al pacte PSOE-Podem que faci una "proposta per a Catalunya" i que prevegi l'autodeterminació</h1>
      <h2>El president defensa que la legislatura a Catalunya "té més sentit que mai" i descarta eleccions</h2>
      <address>
        <time datetime="2019-11-13T09:26:31+00:00">13 Nov 2019, 09:26</time>
      </address>
      <p>L'endemà del<a href="https://www.ara.cat/politica/pedro-sanchez-pablo-iglesias-acord-govern-coalicio-psoe-unidas-podem-eleccions-generals-10-novembre-2019_0_2342765832.html"> preacord entre el PSOE i Podem</a> per fer el primer govern de coalició a Espanya des de la Transició, el president de la Generalitat, Quim Torra, ha emplaçat als signants a exposar quina és la seva proposta per resoldre el conflicte amb Catalunya. En resposta a preguntes dels comuns i del PSC, el cap de l'executiu ha lamentat que en el document fet públic ahir es parli d'un problema de "convivència" a Catalunya i ha afirmat que "no li agrada la música" perquè, ha dit, parla d'un "diàleg" intern i no un "diàleg" entre el Govern i l'Estat. En aquest sentit, ha instat Podem i també el PSOE a fer una "proposta per a Catalunya" per resoldre el conflicte i, alhora, que permetin en el marc d'una taula de diàleg que els independentistes defensin la seva, que és el dret a l'autodeterminació.</p>
      <p>ERC ha escenificat en el ple el que ja va transmetre ahir, i és que ara mateix està a favor del no a Sánchez, tal com aquest dimecres ha dit el vicepresident, Pere Aragonès, supeditant <a href="https://www.ara.cat/politica/Aragones-govern-Hem-tingut-sensacio_0_2343365757.html">un canvi de posicionament a una taula de negociació política</a>. El líder dels republicans a la cambra, Sergi Sabrià, ho ha verbalitzat així: "No al PSOE més agre i no al PSC que no es distingeix del PP". "Sense <i>sit and talk</i> la nostra resposta és un no", ha conclòs. Esquerra ha transmès que no té por d'unes noves eleccions espanyoles, perquè confia que, si això passés, l'independentisme continuaria creixent: "Els guanyarem fins a obligar-los a seure".</p>
      <p>Torra espera que el nou pacte entre socialistes i Podem inclogui la derogació de la <i>llei mordassa</i> i la reforma laboral, i que posi fi a la repressió. "Suposo que vostès [comuns] podran parlar de la llibertat dels presos polítics amb tota tranquil·litat al consell de ministres", ha dit Torra dirigint-se a Albiach, i ha recordat que durant la campanya electoral s'havien compromès a defensar el dret a decidir. El cap de l'executiu català també ha instat els partits estatals a fer una taula per combatre l'extrema dreta, <a href="https://www.ara.cat/internacional/extrema-consolida-segona-suport-Alemanya_0_2097990350.html">recordant que Vox ha duplicat resultats en aquestes eleccions.</a> "Qui té un problema de convivència no és Catalunya, sinó a Espanya amb el feixisme", ha conclòs. </p>
      <figure>
        <iframe data-src="https://twitter.com/QuimTorraiPla/status/1194586255545245699?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La cap de files dels comuns, Jèssica Albiach, ha instat JxCat i ERC a permetre la formació del nou govern i ha assenyalat que és millor aquest pacte que unes noves eleccions a Espanya o una gran coalició amb el PP. Albiach ha defugit especificar quin era el contingut del pacte sobre Catalunya, més enllà del que ja es va fer públic ahir. "Estem buscant una solució entre Catalunya i l'Estat, a Catalunya l'afecta tot el que passa a Madrid", ha dit la líder dels comuns, invitant el president a abandonar la "unilateralitat", una via "fracassada" segons el partit lila: "Moguin fitxa –ha demanat Albiach–, tinc claríssim que el millor per a Catalunya és el govern PSOE-Podem".</p>
      <p>El cap de files del PSC, Miquel Iceta, ha demanat al president de la Generalitat que no s'oposin a la formació de govern a Espanya i també ha instat Torra a desmarcar-se de les protestes a la Jonquera: "Han costat 15 milions d'euros al dia –ha dit Iceta–. Vostè hauria de treballar per a l'interès general i no per als sectors més radicals". Per al líder socialista, si Torra no es pot posar al costat de la "llibertat de circulació de persones i mercaderies" hauria de dimitir i convocar eleccions.</p>
      <figure>
        <a href="https://www.ara.cat/2019/11/13/politica/Torra-dirigent-se-Parlament-Jessica-Albiach_2343375829_67357093_1500x1000.jpg">
          <img src="https://www.ara.cat/2019/11/13/politica/Torra-dirigent-se-Parlament-Jessica-Albiach_2343375829_67357093_1500x1000.jpg"/>
        </a>
        <figcaption>El president Torra dirigent-se a la líder dels comuns al Parlament Jéssica Albiach. / GUILLEM ROSET / ACN</figcaption>
      </figure>
      <p>El president, per la seva banda, ha fet una esmena a la totalitat a la intervenció d'Iceta. Després d'insistir que el PSOE faci una proposta per a Catalunya, Torra ha dit que a Catalunya es respecta el dret de la circulació però també el "dret de la protesta", tal com es va fer –ha dit– amb la vaga de taxis o del personal de l'aeroport. A més, ha instat els socialistes a treballar en favor de "l'interès general" denunciant la falta d'inversió de l'Estat i el "dèficit fiscal".</p>
      <p>El president ha assegurat que no hi haurà eleccions catalanes a l'horitzó. Durant la sessió de control al Govern, ha assegurat que la legislatura a Catalunya té "més sentit que mai". El seu argument és que l'independentisme ha sortit reforçat de les eleccions generals i que, per tant, no té sentit anar a les urnes. Ho ha dit després que el líder del PP a Catalunya, Alejandro Fernández, li hagi demanat eleccions immediatament. "No allargui més l'agonia", li ha etzibat.</p>
      <h3>Judici per desobediència</h3>
      <p>La setmana que ve comença el judici per desobediència a Torra i avui el tema s'ha tractat al ple. El president de la Generalitat ha confiat que no serà condemnat i que el Tribunal Superior de Justícia de Catalunya "faci prevaldre la defensa dels drets i les llibertats per damunt de tot". "Jo defensaré fins a les darreres conseqüències els drets i les llibertats de tothom", ha dit. També ha enfocat la intervenció en l'àmbit judicial el líder de JxCat al Parlament, Albert Batet, que ha criticat la Fiscalia per les seves recents investigacions contra la presidenta de l'ANC, Elisenda Paluzie; el conseller d'Interior, Miquel Buch, i la mesa del Parlament. "Aquest és l'estat espanyol que tenim", ha resumit.</p>
      <p>Torra també ha mostrat la solidaritat amb la mesa per la investigació de la Fiscalia i no ha evitat de fer un retret al president del Parlament, Roger Torrent, <a href="https://www.ara.cat/politica/Govern-expressa-malestar-Torrent-autodeterminacio_0_2342765782.html">per haver canviat l'hora de ple d'ahir</a> i fer-lo coincidir amb la reunió del consell executiu.</p>
      <p>Al seu torn, la cap de files de Cs al Parlament, Lorena Roldán, també ha posat sobre la taula el judici que té el president dilluns, preguntant a Torra si treurà pit al jutjat que ha "desobeït" la Junta Electoral. "Vostè utilitza els edificis públics com a panel de proganda separatista", ha reblat Roldán sobre els llaços grocs que demanen la llibertat dels presos polítics. "El més greu és el dany que fa a Catalunya", ha acabat. </p>
      <h3>Torra es mofa dels resultats de Ciutadans el 10-N</h3>
      <p>Una de les qüestions que ha sorgit a la sessió de control ha estat<a href="https://www.ara.cat/politica/resultats-escrutini-eleccions-generals-2019-10-novembre-espanya-psoe-pp-ciutadans-podem-vox_0_2340366094.html"> la baixada de Ciutadans a les eleccions espanyoles fins a 10 diputats a tot Espanya</a>. Després que la cap de files del partit taronja, Lorena Roldán, hagi culpat Torra de “trencar” i “empobrir” Catalunya, el president de la Generalitat ha burzat en el resultat de Cs a les urnes. “Deixim felicitar-los, dos minuts de difamació aquí al Parlament els hi han costat 36.000 vots. Vostès vagin fent que treuran 5 o 6 diputats en les properes eleccions”, ha dit el president, mofant-se de la situació.</p>
      <p>També s’ha burlat de l’espot electoral que va fer el partit amb el gos ‘Lucas’: “En aquestes eleccions han perdut bous esquelles i en Lucas”. Finalment, el cap de l’executiu ha reconegut<a href="https://www.ara.cat/politica/Rivera-dimiteix-despres-debacle-Cs-desfeta-ciutadans-dimissio-albert_0_2342165867.html"> “decència” a Albert Rivera per haver dimitit després de la punxada</a> a les eleccions i ha demanat a Carlos Carrizosa, Inés Arrimadas i Lorena Roldán que facin el mateix, argumentant que han perdut 900.000 vots des de les eleccions del 21-D al Parlament.</p>
    </article>
  </body>
</html>