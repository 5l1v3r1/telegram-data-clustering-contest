<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/hong-kong-riot-police-entering-university-tear-gas-schools-suspend-classes"/>
    <meta property="og:site_name" content="euronews"/>
    <meta property="article:published_time" content="2019-11-13T09:25:49+00:00"/>
    <meta property="og:title" content="حمله پلیس به دانشگاه هنگ کنگ؛ شهر غرق دود و آتش شد"/>
    <meta property="og:description" content="بنا بر اعلام مسئولان بیمارستان هنگ کنگ، از دوشنبه تا کنون دست‌کم ۸۱ نفر زخمی شده‌اند که دو نفر از آنها در وضعیتی بحرانی به سر می‌برند. در میان زخمی‌های حوادث دو روز گذشته، یک کودک ۱۰ ماهه نیز دیده می‌شود."/>
  </head>
  <body>
    <article>
      <h1>حمله پلیس به دانشگاه هنگ کنگ؛ شهر غرق دود و آتش شد</h1>
      <address><time datetime="2019-11-13T09:25:49+00:00">13 Nov 2019, 09:25</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/29/68/24/773x435_cmsv2_4624e6ad-bba5-5ab2-b749-7d080ebb5008-4296824.jpg"/>
      </figure>
      <p>مسئولان آموزش هنگ کنگ روز چهارشنبه اعلام کردند که به دلایل امنیتی تمام مراکز آموزشی این شهر تا روز پنج‌شنبه تعطیل خواهند بود.</p>
      <p>این تصمیم پس از آن گرفته شد که خشونت‌ها در جریان اعتراضات ضددولتی هنگ کنگ بگونه‌ای بی‌سابقه افزایش یافت. بیانیۀ مقامات آموزش این شهر در حالی منتشر می‌شود که معترضان هنگ کنگی اعلام کردند خود را برای برگزاری اعتراضاتی گسترده‌تر در روز چهارشنبه آماده کرده‌اند.</p>
      <p>اعتراضات هنگ کنگ که از ماه مارس در مخالفت با لایحۀ استرداد متهمان به چین شروع شد، به تدریج گسترش یافت و در چهارچوب آن خواست‌های بنیادی‌تری از جمله انجام اصلاحات دموکراتیک مطرح شد. این اعتراضات فعالیت‌ها را در این شهر جزیره‌ای که یکی از مهمترین مراکز مالی آسیا محسوب می‌شود فلج کرده و باعث شده است که برای سومین روز متوالی در هفتۀ جاری، شبکۀ حمل و نقل شهری همچنین بسیاری از مراکز آموزشی و کسب و کارها تعطیل شوند.</p>
      <p>سه‌شنبه شب پس از آنکه یکی از مقامات ارشد پلیس هنگ کنگ اعلام کرد که چینی‌ها کنترل شهر را به دست گرفته‌اند، آشوب بار دیگر این شهر را فرا گرفت و حتی به دانشگاه چینیِ هنگ کنگ (CUHK) رسید.</p>
      <p>محوطۀ این دانشگاه در تمام طول شب صحنۀ درگیری معترضانِ عمدتا دانشجو با پلیس ضدشورش بود و دود و آتش همه جا را فرا گرفت. پلیس حتی در محوطه دانشگاه اقدام به استفاده از گاز اشک‌آور و شلیک گلوله‌های پلاستیکی کرد و معترضان نیز در مقابل، به سمت ماموران پاره‌های سنگ و بمب‌های آتش‌زا پرتاب کردند.</p>
      <p>با آغاز روز چهارشنبه، دود حاصل از آتش سوزی‌ها همچنین سنگربندی معترضان همچنان در نقاط مختلف شهر دیده می‌شود و بنا بر آخرین خبرها، دانشگاه هنگ کنگ نیز همچنان در محاصرۀ پلیس است.</p>
      <figure>
        <img src="https://static.euronews.com/articles/stories/04/29/68/24/606x394_cmsv2_8c26b5d3-f961-5d6e-8401-bd5947f6bd04-4296824.jpg"/>
        <figcaption>REUTERS/Shannon Stapleton</figcaption>
      </figure>
      <p>معترضان در خارج از دانشگاه نیز جاده‌ها را بسته و چندین خودرو را به آتش کشیدند، آنها به یک پمپ بنزین در نزدیکی یک ایستگاه پلیس و یکی از مراکز خرید مهم این شهر یوروش بردند.</p>
      <p>بنا بر اعلام مسئولان بیمارستان هنگ کنگ، از دوشنبه تا کنون دستکم ۸۱ نفر زخمی شده‌اند که دو نفر از آنها در وضعیتی بحرانی به سر می‌برند. در میان زخمی‌های حوادث دو روز گذشته، یک کودک ۱۰ ماهه نیز دیده می‌شود.</p>
      <figure>
        <img src="https://static.euronews.com/articles/stories/04/29/68/24/606x404_cmsv2_e46a9901-a01b-5ab2-90e3-64e05d811baf-4296824.jpg"/>
        <figcaption>REUTERS/Athit Perawongmetha</figcaption>
      </figure>
      <p>بسیاری از بانک‌ها و خرده فروشی‌ها در مناطق شلوغ و تجاری هنگ کنگ در روز چهارشنبه تعطیل هستند و رقابتهای سوارکاری «جوکی کلاب» در هنگ کنگ نیز برای عصر این روز لغو شدند. بسیاری از باشگاه‌های تفریحی هنگ کنگ اعلام کرده‌اند تا روز پنج‌شنبه فعالیتهایشان را متوقف خواهند کردند.</p>
      <p>معترضان اعلام کردند که قصد دارند در بنادر هنگ کنگ نیز تجمعاتی اعتراض‌آمیز برگزار کنند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/09/12/hong-kong-woman-miss-k-eye-injury-attended-court-bar-police-medical-records">معترضان هنگ کنگی خواستار ممنوعیت دسترسی پلیس به پرونده‌های پزشکی شدند</a>
        </li>
        <li>
          <a href="https://farsi.euronews.com/2019/09/18/us-congress-hong-kong-human-rights-and-democracy-bill-special-economic-status">عزم کنگره آمریکا برای قانونی کردن طرح «دموکراسی و حقوق بشر در هنگ کنگ»</a>
        </li>
        <li>
          <a href="https://farsi.euronews.com/2019/09/21/hong-kong-lennon-walls-pro-democracy-protest-white-shirted-men-stormed">هنگ کنگ، پاک‌سازی دیوارهای لنون و حملۀ سفیدپوشان طرفدار چین به معترضان</a>
        </li>
      </ul>
    </article>
  </body>
</html>