<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/kimberly-tuloy-na-naman-ang-pagpapalusot-ng-kontrabando"/>
    <meta property="og:site_name" content="Journal Online"/>
    <meta property="article:published_time" content="2019-11-13T09:34:22+00:00"/>
    <meta property="og:title" content="Kimberly tuloy na naman ang pagpapalusot ng kontrabando?"/>
    <meta property="og:description" content="Noong pre-martial law days ay nakita natin ang maraming welga, martsa, demonstrasyon at “work slowdown” dahil sa bangayan ng manggagawa at namumuhunan."/>
  </head>
  <body>
    <article>
      <h1>Kimberly tuloy na naman ang pagpapalusot ng kontrabando?</h1>
      <address><time datetime="2019-11-13T09:34:22+00:00">13 Nov 2019, 09:34</time> by <a rel="author" href="https://journal.com.ph/authors/vic-reyes" target="_blank">Vic Reyes</a></address>
      <h3>SA pribadong sektor, napakahalagang magtulungan kaysa magbangayan ang labor at management.</h3>
      <p>Ito’y importante para mapanatili ang tinatawag “na industrial peace” sa bansa.</p>
      <p>Noong pre-martial law days ay nakita natin ang maraming welga, martsa, demonstrasyon at “work slowdown” dahil sa bangayan ng manggagawa at namumuhunan.</p>
      <p>Marami ang nawalan ng trabaho dahil sa pagsasara ng mga kumpanya na may labor problem.</p>
      <p>Sa government sector ay kailangan rin ang “peace” sa mga opisina at ahensiya.</p>
      <p>Ito ay para magampanan nang husto ng mga lingkod bayan ang kani-kanilang puwesto.</p>
      <p>Kaya kung meron mang hindi pagkakaunawaan ang pamunuan ng Bureau of Customs  (BoC) at Bureau of Customs Employees Association (BOCEA) ay kailangang pag-usapan  ito sa pamamagitan ng negosasyon.  </p>
      <p>Huwag niyong kalimutan na nakamasid sa inyo hindi lang sina Pangulong Duterte at BoC chief Rey Leonardo Guerrero kundi ang taumbayan.</p>
      <p>Kapag hindi niyo naabot ang tax collection target sa taong ito ay pare-pareho kayong mumurahin ni Juan dela Cruz.</p>
      <p>Maliwanag pa ‘yan sa sikat ng araw.  </p>
      <p>Tama ba kami, Finance Sec. Carlos Dominguez?</p>
      <p>***</p>
      <p>Ibang klase talaga ang mga kawatan sa Bureau of Customs (BoC).</p>
      <p>Wala silang  katakot-takot kahit na nababanggit na sa mga balita ang mga pinaggagawang pandaraya sa Aduana.</p>
      <p>Kahit na alyas lang ang nababanggit, kagaya ni haring Michael Y. ay dapat tumigil na sila.  </p>
      <p>Kilala sila ng mga nagtatrabaho at nagnenegosyo sa Aduana.</p>
      <p>Ang isang ordinaryong kriminal ay nagpapakalayo-layo kapag  na-diyaryo o na-radyo na kahit alyas lang ang binanggit sa balita.  </p>
      <p>Pero iba ang mga mandurugas sa mga pantalan.</p>
      <p>Wala silang katakot-takot.  </p>
      <p>Dahil ba sa nakakapit sila sa mga taong kinatatakutan sa lipunan?</p>
      <p>Dahil ba mga untouchable at anak ni Satanas ang kanilang mga protektor?</p>
      <p>Kaya ba malaya na namang nakapaglalabas ng kontrabndo si “Kimberly” dahil siya ang tumatayong “marketing person” ng isang opisyal dyan sa BoC na hindi natin malaman kung saan kumukuha ng “suwerte?”</p>
      <p>Hintayin niyo lang dahil katulad nang mga nangyari sa pamumuno ni Nic Faeldon at Sid Lapeña, malalantad din kayo.  </p>
      <p>Hindi lang natin alam kung may basbas ni Commissioner Guerrero ang pinaggagagawa ng opisyal na ito?</p>
      <p>Sana hindi naman!</p>
      <p>***</p>
      <p>Ngayon  pa lang ay kailangang maging puspusan ang pagtatrabaho na mga taga-DTI, NFA, DILG at iba pang ahensiya ng gobyerno.</p>
      <p>Alamin kung saang bodega dinadala ang mga palay na binibili ng mga trader sa mga magsasaka.</p>
      <p>Naniniwala kasi ang mga magsasaka na kapag naibenta na nila ang kanilang mga palay ay biglang tataas ang presyo ng bigas sa lokal na merkado.</p>
      <p>Lalo na kung ubos na rin ang mga imported na bigas ng NFA.</p>
      <p>Sasabihin ng mga trader na tataas ang presyo dahil kulang ang bigas sa bansa.  </p>
      <p>Pero ang totoo itinatago nila ang mga binili nilang palay.</p>
      <p>Ang mabuti siguro’y i-require ng DILG ang mga barangay chairman na i-report ang mga bodegang naglalaman ng palay.</p>
      <p>Tanggalin o i-suspend ng isang taon ang mga chairman na hindi susunod sa utos.</p>
      <p>Kapag ginawa ito ay matitigil ang hoarding ng bigas.</p>
      <p>Panahon na para ikulong ang mga hoarder ng bigas.</p>
      <p>Sila’y pahirap sa taumbayan.</p>
      <p>(Para sa inyong komento at suhestiyon, tumawag o mag-text sa 0921-4765430/email:vicreyesjr08@yahoo.com. Ilagay lang ang buong pangalan at tirahan. )</p>
    </article>
  </body>
</html>