<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ot-VIS-2-iskali-Asen-Blatechki-za-bodigard-na-Georgi-Iliev-913410"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T09:26:00+00:00"/>
    <meta property="og:title" content="От &quot;ВИС 2&quot; искали Асен Блатечки за бодигард на Георги Илиев!"/>
    <meta property="og:description" content="Асен Блатечки за малко да стане част от групировката &quot;ВИС 2&quot;. Хората на Георги Илиев го канят за охр..."/>
  </head>
  <body>
    <article>
      <h1>От "ВИС 2" искали Асен Блатечки за бодигард на Георги Илиев!</h1>
      <address>
        <time datetime="2019-11-13T09:26:00+00:00">13 Nov 2019, 09:26</time>
      </address>
      <p>Асен Блатечки за малко да стане част от групировката "ВИС 2". Хората на Георги Илиев го канят за охрана на боса малко след смъртта на брат му Васил Илиев. "Офертата беше да започна охрана при най-добрите. Бях тренирал карате, бях доста бърз и вече имах колан. Имах и други умения, плюс това не бях страхлив, което при тях е важно. Но добре, че ме приеха във ВИТИЗ и всичко се разсъхна", споделя още Блатечки.</p>
      <p>И днес по всичко личи, че актьорската професия се оказва решаваща за живота му. Тя го откъсва от престъпните среди, в които навлизат много негови приятели.</p>
      <p>"Знам как се изкарват пари от ранна детска възраст. Бях на 12 години, когато започнах първата си работа - станах тапицер. Съчетавах това с ученето и каратето.</p>
      <p>Благодарение на свободомислещите ми родители винаги съм се справял сам и съм доволен от това. Мога да се справя почти във всяка ситуация", споделя още Блатечки, пише "<a href="https://www.bgdnes.bg/">България днес</a>".</p>
      <p>Родителите му също са доста буйни. Влюбват се още като тийнейджъри и дори напускат училище, за да живеят заедно. Завършват вечерно, а след това се ражда и Асен.</p>
      <p>Актьорът признава, че първите си години от живота е прекарал на улицата, защото родителите му работели и нямало кой да се занимава с него. Най-често бил оставян на грижите на баба си или на някоя съседка.</p>
      <p>Лудориите на българския артист обаче не спират до тук. Той признава, че като малък е бил изпечен крадец и редовно е крадял хранителни продукти от супермаркетите. "Не помня точно какво, но всичко, което се ядеше, можеше да се скрие някъде. Но тогава го гледах като голяма веселба. Вече не смятам така", откровен е Асен.</p>
      <p>С днешна дата актьорът продължава да се бори сам с живота, верен на мотото "И сам войнът е войн". "Щастието е в движението", казва философски той и споделя, че вече жъне и първите си успехи в режисурата.</p>
      <p>Освен успехите в киното, Блатечки играе и в различни постановки, заедно с колегите си. Една от големите му мечти била да изиграе дете аутист, но се разминал с ролята заради Стефан Данаилов.</p>
      <p>"С Ламбо сме имали много пререкания. Той ми се караше за какво ли не, дори помня, че на една репетиция ми изпляска 15 шамара, ама беше за добро.</p>
      <p>Сега разбирам, че е имал право - едно малко келешче като мен му се правеше на Ален Делон. А то не става така. С днешна дата обожавам Ламбо и разбира се му желая бързо оздравяване", казва още Блатечки.</p>
    </article>
  </body>
</html>