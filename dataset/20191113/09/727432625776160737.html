<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/elbiler-kan-bety-okt-risiko/71780892"/>
    <meta property="og:site_name" content="Dinside"/>
    <meta property="article:published_time" content="2019-11-13T09:13:59+00:00"/>
    <meta property="og:title" content="- Elbiler kan bety økt risiko"/>
    <meta property="og:description" content="En av fire har blitt utsatt for farlige situasjoner fordi de ikke hørte at det kom en «lydløs» elbil."/>
  </head>
  <body>
    <article>
      <h6 class="kicker">Elbiler og lyd</h6>
      <h1>- Elbiler kan bety økt risiko</h1>
      <h2>En av fire har blitt utsatt for farlige situasjoner fordi de ikke hørte at det kom en «lydløs» elbil.</h2>
      <address><time datetime="2019-11-13T09:13:59+00:00">13 Nov 2019, 09:13</time> by <a rel="author">Øystein B. Fossum</a></address>
      <p>Kjører du elbil bør du være ekstra bevisst på at du er vanskeligere å høre for syklister og fotgjengere. Det kommer tydelig fram i en undersøkelse Ipsos har gjort for forsikringsselskapet Gjensidige.</p>
      <p>
        <b>Mens én av fire nordmenn (26 %) har kommet i farlige situasjoner på grunn av lydløse elbiler - bare det siste året - er det blant de unge, under 30 år, hele 37 prosent som har blitt utsatt for farlige situasjoner i denne perioden, viser undersøkelsen.</b>
      </p>
      <h4>Har du det siste året kommet i farlige situasjoner pga. lydløse elbiler?</h4>
      <table bordered="">
        <tr>
          <td/>
          <td>Andel</td>
        </tr>
        <tr>
          <td>Ja</td>
          <td>26 %</td>
        </tr>
        <tr>
          <td>Nei</td>
          <td>70 %</td>
        </tr>
        <tr>
          <td>Vet/husker ikke</td>
          <td>5 %</td>
        </tr>
        <tr>
          <td>Én gang</td>
          <td>7 %</td>
        </tr>
        <tr>
          <td>Noen ganger</td>
          <td>14 %</td>
        </tr>
        <tr>
          <td>Mange ganger</td>
          <td>5 %</td>
        </tr>
      </table>
      <related>
        <a href="https://www.dinside.no/motor/for-fa-ladestasjoner-regjeringen-ma-ta-grep/71768261"/>
      </related>
      <h3>Frykter økt risiko</h3>
      <p>Hos Trygg Trafikk er de klare på at mindre støy i trafikken i utgangspunktet er positivt, men at konsekvensen av «lydløse» elbiler er at det tar lengre tid før vi legger merke til dem, sammenlignet med tradisjonelle biler.</p>
      <p>- I trafikken må vi bruke flere sanser, ikke bare syn, men også hørsel. Det kan bety at elbiler er en større risiko for trafikksikkerheten enn vanlige biler, sier kommunikasjonssjef Ingrid Trømborg til Dinside.</p>
      <p>
        <b>Hun mener elbiler spesielt vil være et problem for de blinde og svaksynte, som normalt sett bruker hørselen aktivt i trafikken.</b>
      </p>
      <p>- Når en bil ikke avgir lyd, er det krevende for personer som ser dårlig å navigere i trafikkbildet, utdyper hun.</p>
      <h3>Stor utfordring</h3>
      <p>Fra 1. juli i år trådte <a href="https://www.dinside.no/motor/na-ma-elbiler-lage-mer-stoy/71297528">nye EU-regler i kraft, om at elbiler må avgi en kontinuerlig «støyende» lyd</a>, når de har en hastighet på under 20 kilometer i timen og når de rygger. Denne lyden skal ha en styrke på minimum 56 desibel.</p>
      <related>
        <a href="https://www.dinside.no/motor/fartsgrense-pa-120-kmt-pa-horing/71772114"/>
      </related>
      <p>Selv om regelen foreløpig kun gjelder elbiler solgt etter 1. juli 2019, var bransjen forberedt på reglene. Dermed har stort sett alle elbiler vært utstyrt med dette i et par år allerede. Likevel er det mange elbiler på norske veier, uten den «kunstige» lyden. Denne lyden kan kjennes igjen som en slags elektrisk <i>summing</i>, som ikke er spesielt høy.</p>
      <p>- De nye EU-reglene vil gjøre at også elbiler vil gi fra seg lyd, når de kjører i under 20 km/t, som de normalt sett gjør i tettbygde strøk. Dette gjøres for at de skal bli like lette å oppdage som andre kjøretøy. Det mener vi i Trygg Trafikk er positivt, sier Ingrid Trømborg.</p>
      <h3>Stadig viktigere</h3>
      <p>Kommunikasjonssjef Bjarne Rysstad i Gjensidige mener temaet blir stadig viktigere med den betydelige økningen i andel elbiler i Norge, og at det forsterker betydningen av sjåførenes ansvar for å ha all oppmerksomhet på veien - og for eksempel ikke på mobiltelefonen eller bilens berøringsskjerm.</p>
      <p>Også denne problemstillingen har Dinside skrevet om flere ganger:</p>
      <p>
        <i>
          <b>Fra og med i år blir for eksempel <a href="https://www.dinside.no/motor/na-skal-mobiltasting-straffes-med-to-prikker-pa-forerkortet/70542587">mobilbruk bak rettet også straffet med to prikker på førerkortet</a>, da det viser seg at <a href="https://www.dinside.no/motor/norge-snille-med-mobilsynderne/70919206">Norge likevel er snille med mobilsynderne</a> og at hele <a href="https://www.dinside.no/motor/disse-sjaforene-fikler-oftest-med-mobilen-nar-de-kjorer/70217290">seks av ti bruker mobilen ulovlig i bilen</a>.</b>
        </i>
      </p>
      <related>
        <a href="https://www.dinside.no/motor/kan-fore-til-fartsbot/71796845"/>
      </related>
      <p>- Tallene for mobilbruk bak rattet alarmerende, sier Bjarne Rysstad.</p>
      <p>UP varsler av og til storkontroller av ulovlig mobilbruk, på samme måte som da de tidligere i år <a href="https://www.dinside.no/motor/i-dag-er-det-mange-farts-kontroller-i-hele-landet/70936087">varslet storkontroller på konkrete veistrekninger</a>.</p>
      <p>
        <b>Trygg Trafikk mener elbileierne bør bli klar over at folk ikke alltid hører dem og at de bør kjøre mer aktsomt og forsiktig.</b>
      </p>
      <p>- Andre trafikanter, som fotgjengere og syklister, har alltid et ansvar for å observere og følge med i trafikkbildet. Det gjelder å bruke både syn og hørsel så fremt man har begge sansene intakt. Kombinasjonen av stillegående kjøretøy og fotgjengere som har musikk i ørene og blikket festet på mobiltelefonen, kan være farlig, sier Ingrid Trømborg.</p>
      <h3>Fotgjengere, følg med!</h3>
      <p>Bjarne Rysstad i Gjensidige mener videre trafikkbildet er i mange byområder er veldig uoversiktlig, og at det gir mange problemer. Her trekker Rysstad fram i området rundt velkjente Barcode (Eufemias gate) i Oslo, nær Oslo S, som et «godt» eksempel.</p>
      <related>
        <a href="https://www.dinside.no/motor/her-er-overtredelsene-du-kan-havne-i-fengsel-for/69324463"/>
      </related>
      <p>- Reaksjonstiden for en fotgjenger, som møter en elbil, kan være lengre enn med en «bråkete» bil, og dette er det ekstra viktig for elbilister å være oppmerksom på, sier Rysstad.</p>
      <p>Samtidig minner også han om de myke trafikantenes eget ansvar.</p>
      <p>- Vær observant på hva som skjer rundt deg, og kryss aldri gata uten å ha sett deg godt for. Og kikker du i mobilen eller går med musikk på ørene, er det ekstra viktig å passe på å ikke glemme omgivelsene, sier han.</p>
      <related>
        <a href="https://www.dinside.no/motor/na-ma-forerkortet-fornyes/71709844"/>
      </related>
    </article>
  </body>
</html>