<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89464"/>
    <meta property="og:site_name" content="Denník politika"/>
    <meta property="article:published_time" content="2019-11-13T09:35:00+00:00"/>
    <meta property="og:title" content="Znečistenie ovzdušia v Kábule je zrejme smrteľnejšie ako vojna"/>
    <meta property="og:description" content="13.11.2019 (Webnoviny.sk) – Znečistenie ovzdušia v afganskom hlavnom meste Kábul môže byť smrteľnejšie, ako vojna, ktorá v krajine trvá už 18 rokov. Hoci neexistujú žiadne oficiálne štatistiky o úmrtiach Afgancov v dôsledku chorôb súvisiacich so znečistením, podľa výskumnej skupiny State of Global Air by sa len za rok 2017 dalo takýmto ochoreniam pripísať viac ako 26-tisíc obetí. Pre porovnanie, počas vojny v tom roku podľa dát Organizácie Spojených národov zabili 3 483 civilistov."/>
  </head>
  <body>
    <article>
      <h1>Znečistenie ovzdušia v Kábule je zrejme smrteľnejšie ako vojna</h1>
      <address><time datetime="2019-11-13T09:35:00+00:00">13 Nov 2019, 09:35</time> by <a rel="author">Webnoviny</a></address>
      <p>13.11.2019 (Webnoviny.sk) – Znečistenie ovzdušia v afganskom hlavnom meste Kábul môže byť smrteľnejšie, ako vojna, ktorá v krajine trvá už 18 rokov. Hoci neexistujú žiadne oficiálne štatistiky o úmrtiach Afgancov v dôsledku chorôb súvisiacich so znečistením, podľa výskumnej skupiny State of Global Air by sa len za rok 2017 dalo takýmto ochoreniam pripísať viac ako 26-tisíc obetí. Pre porovnanie, počas vojny v tom roku podľa dát Organizácie Spojených národov zabili 3 483 civilistov.</p>
      <h3>Rodiny spaľujú čokoľvek</h3>
      <p>Najviac obetí sa otrávi vzduchom vo vlastných domoch, keďže rodiny spaľujú čokoľvek, čo ich udrží počas chladných zím v teple. Najviac ohrozené sú deti a seniori. Najmenej 19 400 z úmrtí v roku 2017 by sa dalo pripísať znečisteniu v domácnosti. To tiež prispelo k strate dvoch rokov a dvoch mesiacov priemernej dĺžky života po narodení, uvádza prieskum State of Global Air.</p>
      <p>Kábul je jedným z najviac znečistených miest na svete a zaradil sa na zoznam k ďalším vážne znečisteným metropolám, ako sú indické Naí Dillí či Peking v Číne. Smog a dym pokrývajú mesto takmer každý deň.</p>
      <p>Vzduch znečisťujú staré autá, elektrické generátory využívajúce nekvalitné palivo, dym, ktorý pochádza zo spaľovania uhlia, odpadu a gumy v domácnostiach či verejných kúpeľoch, pekárňach a tehliarskych peciach. Mnoho bytových budov nemá dobrý odpadový systém a odpad sa povaľuje po cestách a chodníkoch. Rovnako je to aj v táboroch pre vysídlených ľudí, ktoré obklopujú skládky odpadu.</p>
      <h3>Nový program kontroly starých áut</h3>
      <p>Pre vládu vo vojnou postihnutej krajine nepatria otázky životného prostredia k hlavným prioritám. Úrady sa však už usilujú so znečistením bojovať.</p>
      <p>Kábulský úrad pre životné prostredie napríklad začal nový program kontroly starých áut. Vláda začala osvetovú kampaň o ochrane životného prostredia – reklamy v televízii, programy v školách a na univerzitách či kázania v mešitách.</p>
      <p>Afganské úrady varujú, že prichádzajúca zima bude chladnejšia ako obyčajne a obávajú sa, že by to mohlo posilniť používanie palív, ktoré síce udržia ľudí v teple, no vytvárajú znečistenie.</p>
      <p>Mestská správa Kábulu vyzvala obyvateľov, aby prestali spaľovať odpad a namiesto toho používali kurivo. To je však drahé a pre mnohých nedostupné, pripomína agentúra AP s tým, že aj elektrické ohrievače sú drahé a výpadky elektrickej energie časté.</p>
      <p>Viac k témam: <a href="https://www.webnoviny.sk/tag/kabul/"><u>Kábul</u></a>, <a href="https://www.webnoviny.sk/tag/znecistenie-vzduchu/"><u>znečistenie vzduchu</u></a><br/>Zdroj: Webnoviny.sk – <a href="https://www.webnoviny.sk/znecistenie-ovzdusia-v-kabule-je-zrejme-smrtelnejsie-ako-vojna/"><u>Znečistenie ovzdušia v Kábule je zrejme smrteľnejšie ako vojna</u></a> © SITA Všetky práva vyhradené.</p>
    </article>
  </body>
</html>