<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Junqueras-maniobrat-candidat-obsessionats-ERC_0_2343365767.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T09:50:29+00:00"/>
    <meta property="og:title" content="Junqueras: &quot;L'Estat ha maniobrat perquè no fos candidat el 10-N. Estan obsessionats amb derrotar ERC&quot;"/>
    <meta property="og:description" content="Creu que l'acord de govern a l'Estat ha sigut possible pel &quot;fracàs&quot; del PSOE i Unides Podem el 10 de novembre"/>
  </head>
  <body>
    <article>
      <h1>Junqueras: "L'Estat ha maniobrat perquè no fos candidat el 10-N. Estan obsessionats amb derrotar ERC"</h1>
      <h2>Creu que l'acord de govern a l'Estat ha sigut possible pel "fracàs" del PSOE i Unides Podem el 10 de novembre</h2>
      <address>
        <time datetime="2019-11-13T09:50:29+00:00">13 Nov 2019, 09:50</time>
      </address>
      <p>L'endemà que l'advocat general del Tribunal de Justícia de la Unió Europea considerés que Oriol Junqueras hauria d'haver sigut reconegut com a eurodiputat, el dirigent republicà denuncia que l'Estat "ha maniobrat" perquè no fos cap de cartell en les eleccions del 10 de novembre. "Estan obsessionats amb derrotar ERC", ha reflexionat Junqueras, que en una entrevista a RAC1 des de la presó de Lledoners ha considerat que l'objectiu d'impedir-li presentar-se com a cap de llista era "debilitar ERC i aconseguir una victòria del PSC". </p>
      <p>"L'única cosa que demanem a l'Estat és seure i parlar", ha explicat Junqueras, després que ahir el president espanyol en funcions, Pedro Sánchez, i el líder d'Unides Podem, anunciessin l'acord per a un govern de coalició progressista. "La primera cosa que ha de passar és que Sánchez vulgui parlar", ha advertit l'exvicepresident del Govern, en referència a l'eventual suport dels republicans a la investidura del líder del PSOE, <a href="https://www.ara.cat/politica/Aragones-govern-Hem-tingut-sensacio_0_2343365757.html">sobre el qual el coordinador nacional d'ERC, Pere Aragonès, ja ha expressat el no d'entrada</a>. En aquest sentit, Junqueras ha emplaçat Sánchez a "convocar el president de la Generalitat, Quim Torra, i el vicepresident del Govern, Pere Aragonès".</p>
      <figure>
        <img src="https://www.ara.cat/2019/11/13/imatges/vicepresident-Govern-Economia-Pere-Aragones234337580367354710651x366_2343375814_67355831_117x66.jpg"/>
      </figure>
      <p>
        <a href="https://www.ara.cat/politica/Aragones-govern-Hem-tingut-sensacio_0_2343365757.html">Aragonès, sobre l'acord de govern a l'Estat: "Hem tingut la sensació que se'ns ha pres el pèl durant molts mesos"</a>
      </p>
      <p>Si bé és cert que en quatre mesos Sánchez i Iglesias van ser incapaços d'arribar a un acord i ahir, <a href="https://www.ara.cat/politica/pedro-sanchez-pablo-iglesias-acord-govern-coalicio-psoe-unidas-podem-eleccions-generals-10-novembre-2019_0_2342765832.html">tan sols 48 hores després que es tanquessin els col·legis electorals, els dirigents van anunciar un preacord,</a> Junqueras ha dit que això ha sigut possible "pel fracàs a les urnes". "Sens dubte va ser un error convocar les eleccions per dibuixar un escenari en què el PSOE i Unides Podem perden pistonada i en surt enfortida l'extrema dreta", ha reflexionat el líder dels republicans, que ha advertit: "A la ultradreta se la combat a les urnes i no fent seguidisme del seu anticatalanisme". </p>
      <p>El president d'ERC, a més, ha carregat contra els socialistes i ha assegurat que el partit "fa temps que es deixa arrossegar pels plantejaments de la dreta". "Ha cedit tant que ha fet central el seu ferotge anticatalanisme", ha continuat. I encara sobre els escenaris que s'han obert arran de la repetició electoral, Junqueras ha etzibat: "A Albert Rivera li diria que sobretot, a la vida, s'ha de ser bona persona". </p>
      <figure>
        <img src="https://www.ara.cat/2019/11/13/imatges/Pedro-Sanchez-abraca-Pablo-iglesias234277595767338704651x366_2343375816_67355987_117x66.jpg"/>
      </figure>
      <p>
        <a href="https://www.ara.cat/politica/pedro-sanchez-pablo-iglesias-acord-govern-coalicio-psoe-unidas-podem-eleccions-generals-10-novembre-2019_0_2342765832.html">Sánchez abraça Iglesias per fer un govern de coalició sense vetos</a>
      </p>
      <h3>Immunitat europarlamentària</h3>
      <p><a href="https://www.ara.cat/politica/junqueras-TJUE-immunitat_0_2342165948.html">Sobre el posicionament de l'advocat general del TJUE</a>, que ahir va considerar que Junqueras hauria d'haver sigut reconegut com a eurodiputat (perquè la condició d'immunitat europarlamentària depèn només del vot dels ciutadans i no de jurar la Constitució espanyola), ha considerat que evidencia una "arbitrarietat més de l'Estat, una vulneració més de drets i llibertats". </p>
      <figure>
        <img src="https://www.ara.cat/2019/11/13/imatges/Junqueras-promet-acatar-Constitucio-Congres223778654462921997651x366_2343375813_67355753_117x66.jpg"/>
      </figure>
      <p>
        <a href="https://www.ara.cat/politica/junqueras-TJUE-immunitat_0_2342165948.html">L’advocat de la UE defensa que Junqueras tenia immunitat</a>
      </p>
      <p>"Marchena ens volia a la presó per damunt de tot i sabia, a consciència, que amb aquest ardit podria vulnerar els meus drets", ha dit Junqueras. "Si no ho van resoldre abans és perquè no és justícia, és escarment", ha reflexionat, i ha conclòs: "És per perjudicar l'independentisme i, en particular, ERC, l'adversari a batre pel PSOE i també pel PSC".</p>
    </article>
  </body>
</html>