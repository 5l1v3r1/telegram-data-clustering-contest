<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/cyprus/a-league/597088/apantise-gia-tin-afksisi-tou-kostous-tou-gipedou-tis-lemesou-o-mixailidis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T09:19:00+00:00"/>
    <meta property="og:title" content="Απάντησε για την αύξηση του κόστους του γηπέδου της Λεμεσού ο Μιχαηλίδης"/>
    <meta property="og:description" content="Οι εργασίες για το νέο γήπεδο της Λεμεσού ποτέ δεν σταμάτησαν, συνεχίζονται με εντατικούς ρυθμούς και τα προβλήματα ξεπεράστηκαν, δηλώνει στο ΚΥΠΕ ο..."/>
  </head>
  <body>
    <article>
      <h1>Απάντησε για την αύξηση του κόστους του γηπέδου της Λεμεσού ο Μιχαηλίδης</h1>
      <address><time datetime="2019-11-13T09:19:00+00:00">13 Nov 2019, 09:19</time> by <a rel="author">Sigmalive/sports</a></address>
      <p>Οι εργασίες για το νέο γήπεδο της Λεμεσού ποτέ δεν σταμάτησαν, συνεχίζονται με εντατικούς ρυθμούς και τα προβλήματα ξεπεράστηκαν, δηλώνει στο ΚΥΠΕ ο Πρόεδρος του ΚΟΑ, Ανδρέας Μιχαηλίδης, σημειώνοντας ότι το έργο αναμένεται να παραδοθεί αρχές του 2022.  <br/> <br/>Όπως ανέφερε ο κ. Μιχαηλίδης, μετά και την σχετική απόφαση του Υπουργικού Συμβουλίου «από τις 23 Σεπτεμβρίου έχει αναλάβει την επίβλεψη του έργου το Τμήμα Δημοσίων Έργων, το οποίο συνεργάζεται με την κοινοπραξία που το ανέλαβε, έχει αποχωρήσει ο ελλαδίτης μελετητής και τα έργα προχωρούν κανονικά».<br/> <br/>Νωρίτερα, συνέχισε, στις 14 Αυγούστου, πραγματοποιήθηκε κοινή σύσκεψη με τις τρεις ομάδες της Λεμεσού (Απόλλων, ΑΕΛ, Άρης) στο αθλητικό κέντρο «Σπύρος Κυπριανού», όπου υπογράφηκε συμφωνία μαζί με τον αρχικό μελετητή, «ο οποίος παρέδωσε όλες τις μελέτες που είχε και έτσι δεν χρειάστηκε να ανασταλούν οι εργασίες».<br/> <br/>Σε αντίθετη περίπτωση, υπέδειξε, θα μιλούσαμε για μια αναστολή 2 -3 μηνών, «η οποία ευτυχώς αποφεύχθηκε με τη λύση που δόθηκε και τις ενέργειες που έγιναν και ευχαριστώ όλους όσοι συνέβαλαν για να γίνει αυτό».  <br/> <br/>Την ίδια ώρα διαμήνυσε ότι ο Νότιος Αγωγός, που διέρχεται δίπλα από το υπό κατασκευή γήπεδο «ποτέ δεν ήταν πρόβλημα» και ότι «ήταν γνωστή η διέλευσή του και λήφθηκαν από νωρίς πρόνοιες».  <br/> <br/>Αυτό, ωστόσο, δεν ισχύει και για τα μπάζα που εντοπίστηκαν στην πορεία του έργου και για τα οποία, όπως είπε ο Ανδρέας Μιχαηλίδης, χρειάστηκε να γίνει μια νέα γεωτεχνική μελέτη για να διαφανεί το μέγεθος του προβλήματος «που αντιμετωπίστηκε με δημιουργία σταθμού επεξεργασίας στο εργοτάξιο, όπου ο εργολάβος τα έπαιρνε και τα επεξεργαζόταν εκεί, και αυτό βοήθησε στην εξοικονόμηση χρόνου και κόστους».  <br/> <br/>Ερωτηθείς σχετικά, είπε πως, αν και αρχικά υπολογιζόταν η παράδοση του έργου στα μέσα του 2021, λόγω των αλλαγών που έγιναν, το νέο γήπεδο της Λεμεσού αναμένεται να αποπερατωθεί περί τις αρχές του 2022. Ο κ.Μιχαηλίδης σημείωσε πως σύντομα θα υπάρξει «ξεκάθαρη τοποθέτηση» για το ακριβές χρονοδιάγραμμα.  <br/> <br/>Ο Πρόεδρος του ΚΟΑ παρουσιάστηκε καθησυχαστικός σε σχέση με την αύξηση που αναμένεται να υπάρχει στο κόστος του όλου έργου, το οποίο αρχικά έφτανε περί τα 31,5 εκατομμύρια ευρώ.  <br/> <br/>«Μια αύξηση κόστους θα υπάρχει, όμως τίποτα το δραματικό, να μην ανησυχεί ο κόσμος», είπε και πρόσθεσε ότι «είναι ελεγχόμενη η κατάσταση, διότι πήραμε μέτρα πολύ νωρίς, με τη βοήθεια της Κυβέρνησης, του ίδιου του Προέδρου που επέδειξε προσωπικό ενδιαφέρον και του Γενικού Ελεγκτή, το γραφείο του οποίου θέλω να ευχαριστήσω γιατί ενεπλάκη και μας βοήθησε πάρα πολύ», συμπλήρωσε.  <br/> <br/>Ευχαρίστησε επίσης την Υπουργό Μεταφορών, τη διεύθυνση και τους αρμόδιους των Δημοσίων Έργων και επανέλαβε ότι «βρισκόμαστε σε ένα πάρα πολύ καλό δρόμο».  <br/> <br/>Σε σχέση το θέμα της αναβάθμισης του Τσιρείου Σταδίου, το οποίο εκκρεμεί εδώ και χρόνια, ο Πρόεδρος του ΚΟΑ υπενθύμισε πως το σχετικό κονδύλι έχει εγκριθεί από την Κυβέρνηση και σύντομα «θα είμαστε σε θέση να πούμε περισσότερα για το χρονοδιάγραμμα».  <br/> <br/>Στόχος, πρόσθεσε, είναι να προχωρήσει το συντομότερο η διαδικασία των προσφορών και η αναβάθμιση του, ώστε να εξυπηρετεί καλύτερα τις ομάδες και τους φιλάθλους, μέχρι την ολοκλήρωση του νέου γηπέδου στο Κολόσσι.</p>
    </article>
  </body>
</html>