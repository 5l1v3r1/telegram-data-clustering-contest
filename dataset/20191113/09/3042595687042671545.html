<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/na-solberg-grilles-om-nav/71813620"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T09:05:35+00:00"/>
    <meta property="og:title" content="NÅ: Solberg grilles om Nav"/>
    <meta property="og:description" content="I motsetning til Trine Skei Grande, vil Erna Solberg ikke kalle Ap's elbil-forslag for misunnelse. Hun må svare Stortinget om både misunnelse og Nav-skandalen."/>
  </head>
  <body>
    <article>
      <h1>NÅ: Solberg grilles om Nav</h1>
      <h2>I motsetning til Trine Skei Grande, vil Erna Solberg ikke kalle Ap's elbil-forslag for misunnelse. Hun må svare Stortinget om både misunnelse og Nav-skandalen.</h2>
      <address><time datetime="2019-11-13T09:05:35+00:00">13 Nov 2019, 09:05</time> by <a rel="author">Steinar Solås Suvatne</a></address>
      <p>Erna Solberg må på ny svare for regjeringens håndtering av Nav-skandalen når hun møter til Stortingets spørretime i dag.</p>
      <p>- Makt er urettferdig fordelt i samfunnet vårt. Det er en vond eim av klasseurettferdighet i Nav-saken. Det er en katastrofe for enkeltmennesker og et krise for vårt system, åpner SV-leder Audun Lysbakken.</p>
      <p>- Departementet fikk klar beskjed i forkant at en skandale var en mulighet. Så da lurer vi på om statsministeren mener hennes regjering burde slått alarm før, fortsetter Lysbakken.</p>
      <p>
        <b>Både Ap og SV varslet i forkant av spørretimen at de fortsatt brenner inne med mange ubesvarte spørsmål. Det er særlig «<i>hvem visste hva når</i>» som er i ferd med å bli stridens kjerne.</b>
      </p>
      <p>
        <i>Følg spørretimen direkte i DBTV øverst i saken!</i>
      </p>
      <p>- Vi skal være åpen for konklusjoner om min regjering har håndtert saken godt nok fra begynnelsen av, derfor har vi satt ned en helt uavhengig granskning. Alle stener skal snus, det kan komme kritikk av regjeringen, det er jeg åpen for, svarer Solberg.</p>
      <p>Statsministeren vil altså avvente konklusjonen fra granskningsutvalget før hun vil innrømme at regjeringen slo alarm for seint.</p>
      <h3>Elbil-debatt</h3>
      <p>Arbeiderpartiet fortalte Dagbladet i forkant av spørretimen at de også ville spørre Solberg om avgiftsøkningen partiet foreslår på elbiler over 600 000 kroner.</p>
      <p>
        <b>Dette forslaget ble kalt misunnelse av <a href="https://www.dagbladet.no/nyheter/en-kopi-av-frps-retorikk/71805978">kulturminister Trine Skei Grande på mandag.</a></b>
      </p>
      <p>- Jeg hadde ikke ventet dette fra Trine Skei Grande. For meg sier det noe om hvor Venstre har havnet, hva slags selskap de faktisk er i nå til dags. Når tiltak som bidrar til en mer rettferdig elbil-satsing, og frigjør midler til ladestasjoner, blir sett på som misunnelse - da må Skei Grande gå i seg selv. Og dette kommer fra en regjering som har gitt enorme skattekutt til de med mest, som nå altså er urolig for mer rettferdig beskatning handler om misunnelse, sa Støre til Dagbladet.</p>
      <p>Trine Skei Grande har avvist Dagbladets forsøk om å kommentere saken.</p>
      <h3>Elbil-misunnelse</h3>
      <p>Støre ville i dag vite om Erna Solberg også mener at avgifter på dyre elbiler handler om misunnelse.</p>
      <p>
        <b>- Jeg tror ikke dette er misunnelse, det er rett og slett et spørsmål om å ha klima som hovedmål, svarer Solberg.</b>
      </p>
      <p>Hun mener avgiftsøkning på dyre elbiler er dårlig klimapolitikk.</p>
      <p>- Ja, statsministeren ville ikke brukt akkurat de ordene skjønner jeg, kontrer Støre.</p>
      <h3>Lakse-misunnelse</h3>
      <p>Også for to uker siden ble Arbeiderpartiet <a href="https://www.dagbladet.no/nyheter/beskyldte-ap-for-milliardaer-misunnelse---na-snur-han/71788205">beskyldt for misunnelse, den gang under debatt om innføring av såkalt lakseskatt</a>. Kommentaren kom fra Høyres Tom-Christer Nilssen.</p>
      <p>Også dette ville Støre vite om Solberg støttet, noe hun avviste.</p>
      <p>- Ja, jeg hører på ny at statsministeren ikke ville brukt de ordene, gjentok Støre.</p>
      <h3>Opphetet og varm Høyre-mann</h3>
      <p>Erna Solberg understreket overfor Stortinget at representant Nilssen hadde beklaget sitt utspill i <a href="https://www.dagbladet.no/nyheter/beskyldte-ap-for-milliardaer-misunnelse---na-snur-han/71788205">Dagbladet</a>.</p>
      <p>- Det må være lov og beklage sitt utspill og si at man ble litt opphetet og varm. Jeg kjenner Tom-Christer Nilssen som en solid fyr, sier Solberg.</p>
      <p>
        <b>Dét tok Støre på strak arm. Ap-lederen understreker at han ikke har det minste i mot at Høyre-representanten blir litt opphetet av og til.</b>
      </p>
      <p>- Jeg kjenner også Tom-Christer Nilssen som en solid fyr, og liker ham både litt opphetet og varm, sier Støre, til stor latter i salen.</p>
    </article>
  </body>
</html>