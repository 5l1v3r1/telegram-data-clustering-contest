<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/akpli-yonetici-hangi-hurriyet-yazarina-tekzip-gonderdi/926831"/>
    <meta property="og:site_name" content="medya faresi"/>
    <meta property="article:published_time" content="2019-11-13T09:21:00+00:00"/>
    <meta property="og:title" content="AKP'li yönetici hangi Hürriyet yazarına tekzip gönderdi?"/>
    <meta property="og:description" content="AKP Genel Başkan Yardımcısı Mahir Ünal, Hürriyet gazetesi yazarı Abdülkadir Selvi'yi ararken, bir diğer Hürriyet gazetesi yazarı Ertuğrul Özkök'e ise tekzip gönderdi."/>
  </head>
  <body>
    <article>
      <h1>AKP'li yönetici hangi Hürriyet yazarına tekzip gönderdi?</h1>
      <h2>AKP Genel Başkan Yardımcısı Mahir Ünal, Hürriyet gazetesi yazarı Abdülkadir Selvi'yi ararken, bir diğer Hürriyet gazetesi yazarı Ertuğrul Özkök'e ise tekzip gönderdi.</h2>
      <address>
        <time datetime="2019-11-13T09:21:00+00:00">13 Nov 2019, 09:21</time>
      </address>
      <p>Hürriyet gazetesi yazarı Abdülkadir Selvi, iki gün önce köşesinde, "Barış Pınarı’na rağmen siyaset hareketli" başlıklı bir yazı kaleme almıştı.</p>
      <p>Selvi, Barış Pınar Harekâtı'na dair AKP Genel Başkan Yardımcısı Mahir Ünal'a ait olduğu sözleri paylaşmıştı. Selvi, Ünal'ın, “Arkadaşlarımız bizi muhalefetin dili ile eleştiriyor. Bu doğru değil. Arkadaşlar, Barış Pınarı harekâtı ile iyi bir ivme yakaladık. Bunu sürdürmemiz lazım” dediğini yazarak, "Partilerin hedefleri var ama bir de siyasetin gerçekleri var. Barış Pınarı harekâtının oluşturduğu birlik ve beraberlik havası geçtiğinde ne olacak" diye sormuştu.</p>
      <p>Bir diğer Hürriyet gazetesi yazarı Ertuğrul Özkök ise, Selvi'den 1 gün sonra, yani dünkü köşesinde aynı konuyu ele alarak, Ünal'ın sözlerini Selvi'den okuduğunu belirtmişti.</p>
      <p>Özkök, Ünal'ın ifadeleri için, "Bugün, subaylarımız, çocuklarımız hâlâ orada savaşırken, bu harekâtı, içerideki seçimle ilişkilendirecek bir cümleyi telaffuz etmek iyi bir ifade midir? Yoksa talihsiz bir itiraf mı..." diye sormuştu. Özkök ayrıca, "Savaş ivmesi kalıcı bir ivme değildir..." diye de eklemişti.</p>
      <p>MAHİR ÜNAL ARADI...</p>
      <p>Abdülkadir Selvi ise, bugünkü köşesinde, Mahir Ünal'ın kendisini aradığını belirtti.</p>
      <p>Söz konusu cümle üzerine konuştuklarını aktaran Selvi'nin yazısının ilgili kısmı şu şekilde:</p>
      <p>"AK Parti Genel Başkan Yardımcısı Mahir Ünal aradı. 'Barış Pınarı’na rağmen siyaset hareketli' yazımda geçen 'Arkadaşlarımız bizi muhalefetin dili ile eleştiriyor. Bu doğru değil. Arkadaşlar, Barış Pınarı harekâtı ile iyi bir ivme yakaladık. Bunu sürdürmemiz lazım' cümlesi üzerine konuştuk.</p>
      <p>Mahir Ünal’ın '‘1992 yılında bir albayın sızdırdığı haritayı çöpe attık. Önceden şehirlerimizdeki terör olaylarını konuşuyorduk. Artık Tel Abyad’ı, Resulayn’ı konuşuyoruz. Terörü sınırlarımızın öte yanında boğuyoruz. Sizin karamsarlığa kapılmanıza gerek yok. Bu sizin başarınızdır’ dedim' sözlerini paylaşmak istedim.</p>
      <p>Cevap hakkına her zaman saygılı oldum. O nedenle Mahir Ünal’ın sözlerini paylaştım ama yazdıklarımın arkasındayım. Ayrıca sosyal medya hesabından attığı tweet’te yer alan 'Terörle mücadele savaş değildir. ‘Savaş ivmesi’' cümlesinin üzerinde durmayacağım. Çünkü benim aktardığım anekdotta öyle bir ifade yok."</p>
      <p>ÖZKÖK'E TEKZİP</p>
      <p>Ertuğrul Özkök ise, bugünkü köşesinde, "Büyük mutlulukla yayınladığım tekzip" ara başlııyla, Mahir Ünal'ın, Selvi'nin yazısından aktardığı sözlerine ilişkin kendisine bir tekzip gönderdiğini belirtti.</p>
      <p>Özkök, Ünal'ın tekzip göndermesine dair, "Bu sözleri Abdulkadir Selvi’nin köşesinde görünce hoşuna gitti de, benimkinde görünce mi sevmedi" diye sorarken, Ünal'ın o sözleri yalanladığını belirtti. Özkök, Ünal'ın kendisine söz konusu sözleri için, “Şahsımın söylediğine ilişkin ifadeler gerçekdışıdır” dediğini aktardı.</p>
      <p>Ertuğrul Özkök'ün yazısının ilgili kısmı şu şekilde:</p>
      <p>"AK Parti Genel Başkan Yardımcısı Mahir Ünal, dün Abdulkadir Selvi’nin yazısından aktardığım “Barış Pınarı ile iyi bir ivme yakaladık” sözleriyle ilgili tekzip göndermiş.</p>
      <p>Bu cümleler Abdulkadir Selvi’nin köşesinde pazartesi günü yayınlandı. Tekzip ertesi gün benim yazım yayınlandıktan sonra geldi.</p>
      <p>Acaba bu 24 saat gecikme neden kaynaklandı?</p>
      <p>Bu sözleri Abdulkadir Selvi’nin köşesinde görünce hoşuna gitti de, benimkinde görünce mi sevmedi?</p>
      <p>Yoksa, Abdulkadir’i hiç ciddiye almadı, beni de haddinden fazla mı ciddiye aldı...</p>
      <p>Hiç önemi yok... “Söylemedim” diyorsa bize de “ne söylediğini” yazmak kalır...</p>
      <p>AK Parti Genel Başkan Yardımcısı “Şahsımın söylediğine ilişkin ifadeler gerçekdışıdır” diyor...</p>
      <p>Ben de bunu büyük mutlulukla yayınlıyorum.</p>
      <p>Çünkü bütün Türk milletinin desteklediği haklı bir harekâtı bir “siyasi kazançla” ilişkilendirmek güzel bir hareket olmazdı."</p>
    </article>
  </body>
</html>