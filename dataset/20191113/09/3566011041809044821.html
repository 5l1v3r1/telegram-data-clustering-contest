<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546951.html/%D9%87%D9%86%DA%AF-%DA%A9%D9%86%DA%AF-%D8%A2%D9%85%D8%A7%D8%AF%D9%87-%DA%AF%D8%B3%D8%AA%D8%B1%D8%B4-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%88-%D9%87%D8%B1%D8%AC-%D9%88-%D9%85%D8%B1%D8%AC-%D8%A8%DB%8C%D8%B4%D8%AA%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T09:45:00+00:00"/>
    <meta property="og:title" content="هنگ‌کنگ آماده گسترش اعتراضات و هرج و مرج بیشتر"/>
    <meta property="og:description" content="در شرایطی که اعتراضات ضد دولتی بخش‌هایی از هنگ‌کنگ را برای سومین روز متوالی فلج کرده است، این قطب مالی آسیا امروز (چهارشنبه) برای درگیری‌های بیشتر آماده می‌شود. با تشدید خشونت‌ها، برخی از مسیرهای ارتباطی، مدارس و کسب و کارها بسته شدند."/>
  </head>
  <body>
    <article>
      <h1>هنگ‌کنگ آماده گسترش اعتراضات و هرج و مرج بیشتر</h1>
      <address>
        <time datetime="2019-11-13T09:45:00+00:00">13 Nov 2019, 09:45</time>
      </address>
      <p>در شرایطی که اعتراضات ضد دولتی بخش‌هایی از هنگ‌کنگ را برای سومین روز متوالی فلج کرده است، این قطب مالی آسیا امروز (چهارشنبه) برای درگیری‌های بیشتر آماده می‌شود. با تشدید خشونت‌ها، برخی از مسیرهای ارتباطی، مدارس و کسب و کارها بسته شدند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از خبرگزاری رویترز، درگیری معترضان و پلیس هنگ‌کنگ از شامگاه سه‌شنبه تا امروز در محوطه‌های دانشگاهی و دیگر نقاط ادامه یافته است و پیش از آن یک افسر ارشد پلیس گفت، این دولت‌شهر تحت حاکمیت چین "در آستانه سقوط کامل" قرار گرفته است.  </p>
      <p>  در جریان درگیری‌های شبانه، پلیس هنگ‌کنگ در چندین نقطه اقدام به شلیک گاز اشک‌آور کرد و فعالان هم جاده‌ها را مسدود کرده، چندین خودرو را به آتش کشیده، بمب‌های دست‌ساز به سوی یک پاسگاه پلیس و قطار مترو پرتاب کرده  و به بخش‌هایی از یک فروشگاه خسارت وارد کردند.     خشونت‌ها پس از آن بالا گرفت که پلیس هنگ‌کنگ دوشنبه به سمت یک معترض غیر مسلح شلیک کرد و یک مرد در پیاده‌رو به آتش کشیده شد تا بدترین خشونت‌ها از زمان آغاز اعتراضات در بیش از پنج ماه گذشته رقم بخورد.   امروز هم هزاران تن از شهروندان هنگ‌کنگ مقابل ایستگاه‌های مترو صف کشیدند و سرویس‌دهی در برخی از خطوط ریلی تعلیق شده و جاده‌ها بسته شده‌اند. پلیس ضد شورش در ایستگاه‌ها مستقر شدند و معترضان موانعی در جاده‌ها و تقاطع‌ها کار گذاشتند. معترضان قصد دارند در مناطقی از جمله منطقه تجاری مرکزی که برخی از فروشگاه‌های لوکس را در خود جای داده است، اعتراضاتی برگزار کنند.     یک معترض ۲۱ ساله گفت: «می‌خواهیم اقتصاد هنگ‌کنگ تحت تاثیر قرار بگیرد تا دولت متوجه شود ما درباره درخواست‌هایمان جدی هستیم. هر روز در همه جا، مردم صدمه می‌بینند.»   شامگاه سه‌شنبه "دانشگاه چین" صحنه اعتراضات خشونت‌بار شد و انفجارها، هاله‌ای از دود، فریادها و صدای تیراندازی و در نهایت چندین مجروح رویت شد. مقام‌های بیمارستانی هنگ‌کنگ اعلام کردند، ۸۱ تن از روز دوشنبه زخمی شده‌اند که حال دو تن از آنان وخیم است.     بسیاری از مدارس و دانشگاه‌ها امروز تعطیل هستند. بسیاری از شهروندان هنگ‌کنگ برای رسیدن به محل کارشان به مشکل برخورده‌اند. بیرون از محوطه دانشگاه بپتیست هم پیس موانعی گذاشته است. حین درگیری‌های آنجا دست‌کم دو تن بازداشت شدند.   کری لام، مدیر اجرایی هنگ‌کنگ از دانشگاه‌ها خواسته است تا از دانشجویان بخواهند در اعتراضات شرکت نکنند. براساس اعلام پلیس،‌ دوشنبه بیش از ۲۶۰ تن بازداشت شدند و از ماه ژوئن مجموع بازداشتی‌ها به بیش از ۳۰۰۰ تن رسید.   انتهای پیام </p>
    </article>
  </body>
</html>