<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/nba-tony-parker-uhonorowany-przez-san-antonio-spurs,984940.html"/>
    <meta property="og:site_name" content="TVN24"/>
    <meta property="article:published_time" content="2019-11-13T09:59:00+00:00"/>
    <meta property="og:title" content="Parker ponownie uhonorowany. Pamiątki wystawione na aukcję"/>
    <meta property="og:description" content="San Antonio Spurs postanowiło uhonorować Tony'ego Parkera, który w tym klubie spędził 17 sezonów. Ostrogi najpierw zastrzegły jego koszulkę z numerem 9, a teraz wystawiły na aukcję internetową pami..."/>
  </head>
  <body>
    <article>
      <h1>Parker ponownie uhonorowany. Pamiątki wystawione na aukcję</h1>
      <address>
        <time datetime="2019-11-13T09:59:00+00:00">13 Nov 2019, 09:59</time>
      </address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/5ff4803f-3b45-433a-8aa6-1f14bd0c89f9.jpg?type=1&amp;srcmode=0&amp;srcx=1/1&amp;srcy=37/100&amp;srcw=1/1&amp;srch=3/4&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/f0bbac6fa079f1e00b2c14c1d3c6ccf0/6b8ee38e-757f-4a1a-9d2e-1b375d695b31-480p.mp4"/>
          <figcaption>Pan play-off. Tony Parker zostanie rekordzistą</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/cb79f8fa58b91d3af6c9c991f63962d3/da3b052c-b3c0-4b98-b0f2-cb5c533ab7aa-480p.mp4"/>
          <figcaption>Denver Nuggets - San Antonio Spurs</figcaption>
        </figure>
        <figcaption>Tony Parker to legenda San Antonio Spurs Foto: Twitter/SBGB | Video: Flickr (CC BY-SA 2.0)</figcaption>
      </slideshow>
      <h3>San Antonio Spurs postanowiło uhonorować Tony'ego Parkera, który w tym klubie spędził 17 sezonów. Ostrogi najpierw zastrzegły jego koszulkę z numerem "9", a teraz wystawiły na aukcję internetową pamiątki po Francuzie.</h3>
      <p>Fundusze zgromadzone w ten sposób przeznaczone zostaną dla żołnierzy weteranów. W tym dniu przypadło w USA ich święto. Aukcja potrwa do końca tygodnia.</p>
      <h3>Dziesiąty wyróżniony</h3>
      <p>Wśród pamiątek są m.in.: jego koszulka z mistrzowskiego sezonu 2003 z autografem oraz strój reprezentacji Francji, także z jego podpisem, koszulka z meczu All Star 2014 i para butów modelu TP9-1.</p>
      <p>Parker, który celebrował historyczną chwilę wspólnie z żoną Axelle, synami Joshem i Liamem oraz byłymi kolegami z zespołu, m.in. Timem Duncanem czy Davidem Robinsonem, został dziesiątym zawodnikiem Ostróg, którego numer został zastrzeżony.</p>
      <p>Przed nim tego zaszczytu dostąpili: Bruce Bowen (numer 12), Tim Duncan (21), Sean Elliott (32), George Gervin (44), Manu Ginobili (20), Avery Johnson (6), Johnny Moore (00), David Robinson (50) i James Silas (13).</p>
      <p>Lider</p>
      <related>
        <a href="https://eurosport.tvn24.pl/koszykowka,117/legenda-powraca-duncan-asystentem-popovicha-pora-by-oddal-mi-przysluge,955099.html"/>
      </related>
      <p>37-letni francuski koszykarz w lidze za oceanem grał 18 sezonów (ostatnio bronił barw Charlotte Hornets), w tym 17 właśnie w klubie w Teksasie. W czerwcu ogłosił zakończenie kariery. Ze Spurs zdobył cztery mistrzowskie pierścienie.</p>
      <p>Do NBA trafił w 2001 roku, wybrany przez Spurs z 28. numerem w drafcie. Z Ostrogami mistrzostwo świętował w 2003, 2005, 2007 i 2014 roku. W 2007 został także uznany najbardziej wartościowym zawodnikiem (MVP) finałowej serii. Był pierwszym Europejczykiem, którego wyróżniono w ten sposób.</p>
      <p>W trakcie kariery wystąpił w 1254 meczach sezonu zasadniczego, w których uzyskiwał średnio 15,5 pkt i 5,6 asyst. Jest liderem Spurs w klasyfikacji wszech czasów w liczbie asyst (6829). Sześć razy wybierano go do Meczu Gwiazd. Z reprezentacją Francji w 2013 roku sięgnął po mistrzostwo Europy i był MVP turnieju. Od 2014 r. jest właścicielem i prezydentem ASVEL Villeurbanne Lyon, aktualnego mistrza Francji.</p>
      <p>Autor: lukl / Źródło: eurosport.pl, PAP</p>
    </article>
  </body>
</html>