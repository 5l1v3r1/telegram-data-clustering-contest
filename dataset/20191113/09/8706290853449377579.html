<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683917/proti-geotrisi-ston-krono-tou-temachiou-6-apo-total-eni"/>
    <meta property="og:site_name" content="enikos.gr"/>
    <meta property="article:published_time" content="2019-11-13T09:01:00+00:00"/>
    <meta property="og:title" content="Πρώτη γεώτρηση στον «Κρόνο» του τεμαχίου «6» από TOTAL - ENI"/>
    <meta property="og:description" content="Στον «Κρόνο», όπως ονόμασαν τον στόχο στο θαλασσοτεμάχιο «6» της κυπριακής ΑΟΖ..."/>
  </head>
  <body>
    <article>
      <h1>Πρώτη γεώτρηση στον «Κρόνο» του τεμαχίου «6» από TOTAL - ENI</h1>
      <address>
        <time datetime="2019-11-13T09:01:00+00:00">13 Nov 2019, 09:01</time>
      </address>
      <p>Στον «Κρόνο», όπως ονόμασαν τον στόχο στο θαλασσοτεμάχιο «6» της<a href="http://www.enikos.gr/international/683553/ta-metra-tis-ee-kata-tis-tourkias-gia-tis-paranomes-geotriseis-st"> κυπριακής ΑΟΖ </a>προχωρούν για γεώτρηση οι TOTAL και ENI. Ο στόχος τέθηκε ως προτεραιότητα τους λόγω των ελπιδοφόρων χαρακτηριστικών του, που αφενός δίνουν καλές πιθανότητες για υπολογίσιμο κοίτασμα και αφετέρου θα δώσει πολύ καλές γεωλογικές πληροφορίες για επόμενες γεωτρήσεις.</p>
      <p>Το γεωτρύπανο «Tungsten Explorer», είναι ήδη στην περιοχή και εντός του νέου έτους θα ξεκινήσει η σειρά μέχρι και έξι διαδοχικών γεωτρήσεων στην κυπριακή ΑΟΖ για λογαριασμό των TOTAL-ENI.</p>
      <p>Η κοινοπραξία (στο τεμάχιο 6 τη διαχείριση έχει η ΕΝΙ) έχει εντοπίσει τον εν λόγω στόχο εδώ και περισσότερο από ένα χρόνο μέσω των σεισμογραφικών αποτυπώσεων και έχει επεξεργαστεί περαιτέρω δεδομένα, κάτι που οδήγησε σε απόφαση ώστε να γίνει ερευνητική γεώτρηση.</p>
      <p>Η επιλογή της ονομασίας του στόχου ως «Κρόνος» (Cronos) από τους γεωλόγους και άλλους ειδικούς των ENI-TOTAL που επεξεργάζονται τα σεισμογραφικά των τεμαχίων που κατέχουν οι δύο εταιρείες, δεν είναι άσχετη και με την φήμη του μυθικού Κρόνου, ως ο ηγέτης και ο νεότερος της πρώτης γενεάς των τιτάνων, θεοτήτων απόγονων της Γαίας και του Ουρανού.</p>
      <p>Δεδομένης της τουρκικής επιθετικότητας και των προσπαθειών παρεμπόδισης των εξελίξεων στο ερευνητικό πρόγραμμα της Κύπρου, έχει συμφωνηθεί και τηρείται από όλες τις κρατικές υπηρεσίες, τις εμπλεκόμενες εταιρείες και τους υπεργολάβους, αυστηρή εμπιστευτικότητα ως προς τα τεχνικά δεδομένα των γεωτρήσεων, που συνοδεύονται και από ποινικές ρήτρες.</p>
      <p>«Ο κύριος στόχος της φάσης γεωτρήσεων είναι να επιβεβαιωθεί η περιεκτικότητα σε υδρογονάνθρακες της γεωλογικής δομής που προσδιορίστηκε με τη σεισμική έρευνα και να προσδιοριστεί κατά πόσον η ποσότητα των υδρογονανθράκων είναι αρκετή για να χρησιμοποιηθεί εμπορικά», αναφέρει χαρακτηριστικά στο προοίμιο της μελέτης και των στοιχείων που παραθέτει η κοινοπραξία ΕΝΙ – TOTAL.</p>
      <p>Το γεωτρύπανο θα πάει απευθείας στον στόχο «Κρόνος» χωρίς πιθανότατα να περάσει από το λιμάνι Λεμεσού. Όπως έγραψε ο «Φ», θα προηγηθεί γεώτρηση στο τεμάχιο 4 της ΑΟΖ του Λιβάνου στα μέσα Δεκεμβρίου και αμέσως μετά το γεωτρύπανο «Tungsten Explorer» θα κατευθυνθεί στην κυπριακή ΑΟΖ για να ξεκινήσει δουλειά.</p>
      <p>Πηγή: philenews.com</p>
      <related>
        <h4>σχετικά άρθρα</h4>
        <a href="http://www.enikos.gr/international/683658/ikanopoiisi-anastasiadi-gia-ta-metra-tis-ee-kata-tis-tourkias%0A%20%20%20%20%0A"/>
        <a href="http://www.enikos.gr/international/683365/nees-apokalypseis-gia-ton-malaisiano-katazitoumeno-me-to-kypriako%0A%20%20%20%20%0A"/>
        <a href="http://www.enikos.gr/international/683178/spiegel-kyroseis-se-varos-tis-tourkias-schediazei-i-ee%0A%20%20%20%20%0A"/>
        <a href="http://www.enikos.gr/international/682676/sok-gia-48chroni-dechthike-epithesi-me-kafstiki-ousia-drastis-fer%0A%20%20%20%20%0A"/>
        <a href="http://www.enikos.gr/international/682645/tourkos-ypourgos-energeias-o-porthitis-tha-xekinisei-nea-geotrisi%0A%20%20%20%20%0A"/>
        <a href="http://www.enikos.gr/international/682558/prokalei-o-tourkos-antiproedros-ischyri-tourkia-simainei-ischyri-%0A%20%20%20%20%0A"/>
        <a href="http://www.enikos.gr/international/682371/yperpolyteli-vila-stin-kypro-agorasan-sakira-kai-pike%0A%20%20%20%20%0A"/>
        <a href="http://www.enikos.gr/international/682532/gerousiastis-menentez-i-tourkia-ypo-ton-proedro-erntogan-den-bore%0A%20%20%20%20%0A"/>
        <a href="http://www.enikos.gr/international/682351/thyella-gia-ton-katazitoumeno-malaisiano-me-to-kypriako-diavatiri%0A%20%20%20%20%0A"/>
      </related>
    </article>
  </body>
</html>