<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822033.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T09:36:00+00:00"/>
    <meta property="og:title" content="پیش‌بینی وضعیت هوا در کشور/ تهران جمعه بارانی می‌شود"/>
    <meta property="og:description" content="کبری رفیعی در گفت و گو با ایرنا افزود: امروز و فردا در بیشتر مناطق کشور جوی آرام و پایدار حاکم خواهد بود که در شهرهای صنعتی و پرجمعیت سبب افزایش غلظت آلاینده‌های جوی و کاهش کیفیت هوا می‌شود."/>
  </head>
  <body>
    <article>
      <h1>پیش‌بینی وضعیت هوا در کشور/ تهران جمعه بارانی می‌شود</h1>
      <address>
        <time datetime="2019-11-13T09:36:00+00:00">13 Nov 2019, 09:36</time>
      </address>
      <p>کارشناس سازمان هواشناسی گفت: از بعدازظهر فردا ( پنجشنبه ۲۳ آبان ماه ) تا اواخر روز شنبه مناطقی مانند سواحل خزر و استان‌های اردبیل و خراسان شمالی بارش متناوب باران دارند و از بعدارظهر جمعه با وررود سامانه بارشی جدید به جنوب غرب کشور استان‌های خوزستان، چهارمحال و بختیاری و کهگیلویه و بویراحمد بارانی خواهند شد.</p>
      <p>کبری رفیعی در گفت و گو با ایرنا افزود: امروز و فردا در بیشتر مناطق کشور جوی آرام و پایدار حاکم خواهد بود که در شهرهای صنعتی و پرجمعیت سبب افزایش غلظت آلاینده‌های جوی و کاهش کیفیت هوا می‌شود.</p>
      <p>وی اظهارداشت: از بعدازظهر فردا تا اواخر روز شنبه مناطقی مانند سواحل خزر و استان‌های اردبیل و خراسان شمالی بارش متناوب باران دارند که کاهش تدریجی دما هم برای این مناطق پیش بینی شده است و شدت بارش در این مناطق روز جمعه خواهد بود. بعدازظهر جمعه سامانه بارشی جدیدی وارد جنوب غرب کشور می‌شود که استان‌های خوزستان، چهارمحال و بختیاری و کهگیلویه و بویراحمد تحت تاثیر این سامانه قرار می‌گیرند و در دامنه‌های جنوبی البرز مرکزی نیز بارش‌ها آغاز می‌شود.</p>
      <p>کارشناس سازمان هواشناسی ادامه داد: از روز شنبه بارش ها در جنوب غرب تقویت می‌شود و علاوه بر این مناطق غرب و غرب استان های بوشهر، فارس و شمال خلیج فارس رگبار و رعد و برق گاهی وزش باد شدید موقتی خواهند داشت. روز شنبه مناطقی از شمال غرب و همچین دامنه های جنوبی البرز در استان‌های قزوین، البرز  و تهران بارش پراکنده خواهند داشت و روزهای یکشنبه و دوشنبه ضمن اینکه بارش ها در نیمه غربی کشور تقویت می‌شود، گستره بارش‌ها به بخش‌هایی از مرکز کشور و دامنه های جنوبی البرز می‌رسد. </p>
      <p>رفیعی اظهارداشت: شدت بارش‌ها روز جمعه در استان‌های گیلان و مازندران و شنبه در جنوب خوزستان، شمال غرب استان‌های فارس، بوشهر و کهگیلویه و بویراحمد خواهد بود که احتمال آبگرفتگی معابر در این مناطق وجود دارد.</p>
      <p>وی گفت: افت محسوس دما را ۶ تا ۸ درجه طی روزهای جمعه و شنبه در نیمه شمالی کشور و روزهای شنبه و یکشنبه در غرب و جنوب غرب کشور خواهیم داشت که این شرایط باعث می‌شود بارش‌ها در ارتفاعات به شکل برف باشد.</p>
      <p>
        <b>ماندگاری هوای سرد در مناطق زلزله زده</b>
      </p>
      <p>کارشناس سازمان هواشناسی افزود: مناطق زلزله زده شمال غرب کشور نیز طی این هفته همچنان ماندگاری هوای سرد را دارند، امروز و فردا آسمان آن مناطق صاف و قسمتی ابری خواهد بود اما از بعدازظهر جمعه تا روز دوشنبه این مناطق بارش پراکنده باران و برف همراه با کاهش دما خواهند داشت. دمای حداقل در منطقه میانه بین ۳ تا ۷ درجه زیر صفر و سراب حدود ۸ تا ۱۱ درجه زیر صفر پیش بینی شده است.</p>
      <p>
        <b>تهران جمعه بارانی می‌شود </b>
      </p>
      <p>رفیعی گفت: امروز آسمان تهران صاف و غبارآلود است اما جمعه بعدازظهر بارانی خواهد شد، از این رو تا حدودی از آلودگی هوا در پایتخت کاسته می‌شود. کمینه دمای امروز تهران ۷ درجه بالای صفر بود و بیشینه دمای امروز پایتخت ۱۹ درجه بالای صفر می شود.</p>
      <p>کارشناس سازمان هواشناسی افزود: بجنورد با دمای ۶ درجه زیر صفر، شهرکرد ۱۰ درجه زیر صفر، کرمان و بیرجند ۷ درجه زیر صفر، بجنورد ۶ درجه زیر صفر، همدان ۵ درجه و اهواز ۳۱ درجه بالای صفر و بندرعباس ۳۰ درجه بالای صفر به ترتیب سردترین و گرمترین نقاط کشور در ۲۴ ساعت گذشته بودند.</p>
    </article>
  </body>
</html>