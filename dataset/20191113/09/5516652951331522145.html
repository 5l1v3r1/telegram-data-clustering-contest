<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425717/sterno-antio-shmera-ston-giwrgo-orfano"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T09:35:02+00:00"/>
    <meta property="og:title" content="Στερνό αντίο σήμερα στον Γιώργο Ορφανό"/>
    <meta property="og:description" content="Σήμερα στις 11 το πρωί θα τελεστεί στον Ιερό Ναό των Αγίων Αποστόλων, η εξόδιος ακολουθία για τον 41χρονο Ροδίτη αξιωματικό της ΕΛ.ΑΣ. ο οποίος έχασε τη μάχη για τη ζωή, χτυπημένος από την επάρατη νόσο."/>
  </head>
  <body>
    <article>
      <h1>Στερνό αντίο σήμερα στον Γιώργο Ορφανό</h1>
      <h2>Συντετριμμένοι οι φίλοι, συγγενείς, συνάδελφοι και η οικογένειά του</h2>
      <address>
        <time datetime="2019-11-13T09:35:02+00:00">13 Nov 2019, 09:35</time>
      </address>
      <p>
        <b>Σήμερα στις 11 το πρωί θα τελεστεί στον Ιερό Ναό των Αγίων Αποστόλων, η εξόδιος ακολουθία για τον 41χρονο Ροδίτη αξιωματικό της ΕΛ.ΑΣ. ο οποίος έχασε τη μάχη για τη ζωή, χτυπημένος από την επάρατη νόσο.</b>
      </p>
      <p>Η είδηση του χαμού του Γιώργου Ορφανού, ενός ικανότατου αξιωματικού και αγαπητού ανθρώπου και οικογενειάρχη βύθισε στο πένθος και στη θλίψη την οικογένεια, τους συγγενείς, συναδέλφους και φίλους του, οι οποίοι σήμερα θα τον συνοδεύσουν στην τελευταία του κατοικία, αποδίδοντάς του όλες τις τιμές που του αρμόζουν.<br/>Η εξόδιος ακολουθία θα γίνει στον Ιερό Ναό των Αγίων Αποστόλων στις 11 το πρωί και στη συνέχεια η ταφή του στο Κοιμητήριο του Αγίου Δημητρίου (παλαιό νεκροταφείο) στην πόλη της Ρόδου. Αντί στεφάνων, η οικογένεια επιθυμεί τα χρήματα να κατατεθούν είτε στο "Χαμόγελο του Παιδιού" είτε στην "Κιβωτό του Κόσμου".</p>
      <p>Συλλυπητήρια ανακοίνωση για το χαμό του Αστυνόμου Α΄Γεωργίου Ορφανού εξέδωσαν από κοινού η Ένωση Αξιωματικών Ελληνικής Αστυνομίας Περιφέρειας Νοτίου Αιγαίου και η Ένωση Αστυνομικών Υπαλλήλων Νότιας Δωδεκανήσου.</p>
      <p>Η ανακοίνωση έχει ως εξής:</p>
      <p>«Τα Διοικητικά Συμβούλια των Ενώσεων Αξιωματικών Ελληνικής Αστυνομίας Περιφέρειας Νοτίου Αιγαίου και Αστυνομικών Υπαλλήλων Νότιας Δωδεκανήσου στο άγγελμα της απώλειας του Αστυνόμου Α’ Γεωργίου ΟΡΦΑΝΟΥ, συνήλθαν εκτάκτως σε συνεδρίαση και αποφάσισαν τα εξής:</p>
      <p>1. Να εκφράσουν τα ειλικρινή συλλυπητήρια και την αμέριστη συμπαράσταση προς την οικογένεια του εκλιπόντος.</p>
      <p>2. Να παραστούν με αντιπροσωπείες στην εξόδιο ακολουθία.</p>
      <p>3. Να καταθέσουν αντί στεφάνου, χρηματικό ποσό για κοινωφελείς σκοπούς.</p>
      <p>4. Να δημοσιεύσουν τα ψηφίσματα στα μέσα μαζικής ενημέρωσης.</p>
      <p>Ο Γιώργος ΟΡΦΑΝΟΣ υπήρξε εξαίρετος Αξιωματικός της Ελληνικής Αστυνομίας, άριστος επαγγελματίας, υπεύθυνος, συστηματικός, ψύχραιμος, δίκαιος, ειλικρινής, έμπιστος συνεργάτης, συνάδελφος με γνώσεις και προσφορά, φίλος και αξιοπρεπής οικογενειάρχης.</p>
      <p>Η απουσία του μας πλημμυρίζει με οδύνη, ωστόσο η ανάμνησή του μας δίνει τη δύναμη να συνεχίσουμε.</p>
      <p>Καλό ταξίδι.</p>
      <p><b>Για το Δ.Σ. της ΕΑΕΑΠΝΑ</b><br/>Ο ΠΡΟΕΔΡΟΣ Αναστάσιος ΖΗΦΟΣ, Αστυνομικός Υποδ/ντής</p>
      <p>Ο ΓΕΝ. ΓΡΑΜΜΑΤΕΑΣ Πέτρος ΒΑΣΙΛΑΚΗΣ Αστυνόμος Α’</p>
      <p><b>Για το Δ.Σ. της ΕΑΥΝΔ</b><br/>Ο ΠΡΟΕΔΡΟΣ Εμμανουήλ ΑΝΔΡΟΥΛΑΚΗΣ, Ανθυπαστυνόμος</p>
      <p>Ο ΓΕΝ. ΓΡΑΜΜΑΤΕΑΣ Γεώργιος ΒΟΥΡΛΟΥΜΗΣ, Ανθυπαστυνόμος».</p>
    </article>
  </body>
</html>