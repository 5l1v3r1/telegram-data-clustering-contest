<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546823.html/%D9%85%D9%87%D9%85%D8%AA%D8%B1%DB%8C%D9%86-%D8%A8%D8%B1%D9%86%D8%A7%D9%85%D9%87-%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C-%D8%AD%D9%85%D8%A7%DB%8C%D8%AA-%D8%A7%D8%B2-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%D8%A7%D9%86-%D8%A7%D8%B3%D8%AA--%D8%AA%D9%84%D8%A7%D8%B4-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%B3%D8%A7%D9%84%D9%85-%D9%88-%D8%AD%D8%AF%D8%A7%DA%A9%D8%AB%D8%B1%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T09:38:00+00:00"/>
    <meta property="og:title" content="مهمترین برنامه استانداری حمایت از سرمایه‌گذاران است/ تلاش برای برگزاری انتخاباتی سالم و حداکثری"/>
    <meta property="og:description" content="معتمدیان گفت: حمایت از سرمایه‌گذاران از مهمترین برنامه‌های استانداری در استان است که در این راستا به خوبی انجام وظیفه خواهد کرد."/>
  </head>
  <body>
    <article>
      <h1>مهمترین برنامه استانداری حمایت از سرمایه‌گذاران است/ تلاش برای برگزاری انتخاباتی سالم و حداکثری</h1>
      <h2>استاندار خراسان جنوبی:</h2>
      <address>
        <time datetime="2019-11-13T09:38:00+00:00">13 Nov 2019, 09:38</time>
      </address>
      <p>معتمدیان گفت: حمایت از سرمایه‌گذاران از مهمترین برنامه‌های استانداری در استان است که در این راستا به خوبی انجام وظیفه خواهد کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛به نقل از <b><a href="http://www.khavarestan.ir/">خاورستان</a></b> محمدصادق معتمدیان استاندار خراسان‌جنوبی دیروز در شورای اداری استان خراسان‌جنوبی که با حضور حجت الاسلام سید احمد مرتضوی‌مقدم رئیس دیوان عالی کشور برگزار شد اظهار کرد: تعامل و همکاری بین مدیران دستگاه های اجرایی یکی از ویژگی‌های استان خراسان‌جنوبی است.</p>
      <p>  وی افزود: علی‌رغم داشتن مرز مشترک با کشور افغانستان و وجود ناامنی در این کشور اما خراسان‌جنوبی یکی از امن‌ترین استان‌های کشور است.   استاندار خراسان‌جنوبی بیان کرد: بحث امنیت در استان بسیار مهم است و شرایط توسعه استان و جذب سرمایه‌گذار را نیز فراهم می‌کند.   معتمدیان با اشاره به ظرفیت و دارایی‌ها استان، عنوان کرد: شناسایی بیش از ۴۰ نوع ماده معدنی در استان، وجود ۷۵ درصد ذخایر ذغال‌سنگ کشور در خراسان‌جنوبی، وجود جاذبه‌های گردشگری ،تاریخی و طبیعی، ثبت بیش از یک‌هزار اثر تاریخی و طبیعی در استان، ثبت آثار طبیعی در یونسکو و بسیاری موارد دیگر از دارایی‌های خراسان‌جنوبی است.   وی اظهار کرد: تلاش ما برای فراهم کردن شرایط جهت جذب سرمایه‌گذاران و بخش خصوصی در بحث مواد معدنی است.   استاندار خراسان‌جنوبی بیان کرد: در بخش محصولات کشاورزی نیز استان خراسان جنوبی دارای محصولات راهبردی از جمله زرشک، زعفران و عناب است اما به واسطه عدم فرآوری دراستان و خام فروشی سود واقعی این محصولات عاید کشاورز نشده و به جیب دلالان می‌رود که در این راستا نیز تلاش می‌شود در بخش فرآوری محصولات در در داخل استان و رساندن سود واقعی به دست کشاورز اقدام شود.   معتمدیان با بیان اینکه توانمند سازی روستاها در اولویت برنامه کاری استانداری است، افزود: در این راستا تلاش شده با افزایش سهمیه سود سوخت مرزنشینان برای روستاهای مرزی که در ماه بیش از 400 هزار تومان برای خانواده‌های مرز نشین است، احداث یک‌هزار هکتار گلخانه، ایجاد هاب منطقه‌ای شتر با همکاری ستاد اجرایی فرمان امام خمینی (ره) و احداث 10 هزار مسکن محرمان به مردم استان کمک کرده و شرایط ماندگاری مردم در روستاها به ویژه نقاط مرزی را فراهم کنیم.   وی خاطرنشان کرد: اجرای پروژه‌های آبخیز و آبخوان‌داری، احیای قنوات و اجرای پروژه راه آهن و ... از جمله پروژه‌های در حال اجرا در استان است.   معتمدیان با بیان اینکه حدود 500 روستا در خراسان جنوبی آبرسانی سیار می‌شود، گفت: در این خصوص تدابیری اندیشیده شد و ۵۰۰ میلیارد تومان اعتبار برای تجهیز و تکمیل مجتمع‌های آبرسانی روستایی اختصاص داده شد. همچنین در استان در بحث اشتغال کارهای خوبی شده به گونه‌ای که پیش‌بینی می‌شود تا پایان دولت یک‌هزار شغل در استان ایجاد شود.   استاندار خراسان‌جنوبی در خصوص آبرسانی از دریای عمان، اظهار کرد: این کار نیز به مراحل خوبی رسیده و به زودی شاهد انتقال آب از دریای عمان به استان‌های شرق کشور خواهیم بود.   وی در خصوص انتخابات پایان سال جاری، گفت: استانداری خراسان‌جنوبی به عنوان مجری انتخابات تلاش خواهد کرد با نظارت دقیق انتخاباتی خوب، با حضور حداکثری و سالم را در استان خراسان‌جنوبی برگزار کند.   معتمدیان تصریح کرد: تمام تلاش خود را برای برگزاری انتخاباتی در چهارچوب و رعایت قانون در استان انجام خواهیم داد.   استاندار خراسان‌جنوبی در خصوص هفته بسیج، اظهار کرد: با توجه به نزدیک شدن به هفته بسیج به دستگاه‌های اجرایی تاکید می‌شود نهایت همکاری را در این هفته داشته و برنامه‌های خود را اعلام و به خوبی برگزار کنند.   وی خاطرنشان کرد: حمایت از سرمایه‌گذاران از مهمترین برنامه‌های استانداری در استان است که در این راستا به خوبی انجام وظیفه خواهد کرد.   انتهای پیام/</p>
    </article>
  </body>
</html>