<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/13/tre-famiglie-tornano-nella-palazzina-di-via-marconi/1324301/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-13T09:32:53+00:00"/>
    <meta property="og:title" content="Tre famiglie tornano nella palazzina di via Marconi"/>
    <meta property="og:description" content="PIEVE TORINA - Completato il recupero di un edificio comunale, proseguono gli interventi e i lavori per la nuova autorimessa"/>
  </head>
  <body>
    <article>
      <h1>Tre famiglie tornano nella palazzina di via Marconi</h1>
      <h2>PIEVE TORINA - Completato il recupero di un edificio comunale, proseguono gli interventi e i lavori per la nuova autorimessa</h2>
      <address><time datetime="2019-11-13T09:32:53+00:00">13 Nov 2019, 09:32</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F13%2Ftre-famiglie-tornano-nella-palazzina-di-via-marconi%2F1324301%2F">Condividi4</a><a href="https://twitter.com/intent/tweet?text=Tre+famiglie+tornano++nella+palazzina+di+via+Marconi&amp;url=https%3A%2F%2Fwww.cronachemaceratesi.it%2F2019%2F11%2F13%2Ftre-famiglie-tornano-nella-palazzina-di-via-marconi%2F1324301%2F">Tweet</a>Email4 Condivisioni</p>
      <p> </p>
      <p> </p>
      <p><b>Si concluderanno entro il mese di novembre a Pieve Torina i lavori per il recupero strutturale mediante miglioramento sismico di una palazzina sita in via Marconi, a ridosso della Sp 209. </b>«Si tratta di un altro passo sulla via della ricostruzione – sottolinea il sindaco Alessandro Gentilucci – e la questione fondamentale è che tre famiglie torneranno finalmente alla normalità, abbandonando definitivamente le Sae. Sono proprio loro il simbolo di quello che mai abbiamo smesso di ribadire: restiamo a Pieve Torina, nei luoghi dove siamo nati e cresciuti e qui non solo ricostruiamo, ma nel ricostruire l’obiettivo è migliorare la qualità della nostra vita». Con queste parole il primo cittadino del comune maceratese annuncia l’imminente conclusione dei lavori effettuati sull’edificio in questione, di proprietà comunale, che ha una superficie di 340mq distribuita su due piani. <b>Oltre a questo, un nuovo spazio aggiuntivo, originariamente occupato dall’autorimessa comunale, sarà destinato a diventare un nuovo appartamento perché l’autorimessa troverà una collocazione alternativa in zona Pip 2, sempre lungo la Sp 209.</b> Anche qui i lavori sono stati avviati e presto nell’area industriale sorgerà un nuovo e funzionale spazio ad uso della macchina operativa del Comune. Proseguono poi gli interventi mirati alla realizzazione del nuovo asilo nido, della palestra della scuola e della pista ciclabile «sempre nell’ottica di creare una situazione di miglior vivibilità del nostro contesto cittadino che – conclude Gentilucci – deve tornare a qualificarsi come luogo di aggregazione della comunità e di interesse anche per chi voglia tornare a viverci o, semplicemente, visitarlo».</p>
    </article>
  </body>
</html>