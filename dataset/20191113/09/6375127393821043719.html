<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/pulitikong-mahilig-sa-libre-isinusuka-ng-mga-club-owner"/>
    <meta property="og:site_name" content="Journal Online"/>
    <meta property="article:published_time" content="2019-11-13T09:51:55+00:00"/>
    <meta property="og:title" content="Pulitikong mahilig sa libre, isinusuka ng mga club owner"/>
    <meta property="og:description" content="MUKHANG feel na feel na ngayon ng isang bagitong pulitiko sa Metro Manila ang pagkakaroon ng kapangyarihan makaraang mahalal na muli sa ikalawang termino dahil nagagamit na niya ang posisyon batay sa kanyang kagustuhan."/>
  </head>
  <body>
    <article>
      <h1>Pulitikong mahilig sa libre, isinusuka ng mga club owner</h1>
      <address><time datetime="2019-11-13T09:51:55+00:00">13 Nov 2019, 09:51</time> by <a rel="author" href="https://journal.com.ph/authors/edd-reyes" target="_blank">Edd Reyes</a></address>
      <h3>MUKHANG feel na feel na ngayon ng isang bagitong pulitiko sa Metro Manila ang pagkakaroon ng kapangyarihan makaraang mahalal na muli sa ikalawang termino dahil nagagamit na niya ang posisyon batay sa kanyang kagustuhan.</h3>
      <p>Kaya lang, hindi pala prayoridad ang paglilingkod at pagbibigay ng wastong serbisyo sa kanyang mga constituent ang kagustuhan nitong bagitong pulitiko kundi ang  magpakasarap at magpakaligaya sa piling ng mga chikababe.</p>
      <p>Suki na raw kasi ng mga kilala at malalaking night club at bantog sa spa sa kanyang pinaglilingkurang lungsod itong si Mr. Pulitiko kaya hindi maikakaila ang mga tsismis tungkol sa kanyang kabalbalan.</p>
      <p>Eh bakit nga hindi mabubulgar ang mga pagliliwaliw ni Mr. Pulitiko kung ang mismong mga may-ari ng club at ang mga tine-take-out niyang chikababe ang nagbubulgar sa kanyang ginagawa.</p>
      <p>Kasi ba naman, sa dinalas-dalas na pagtungo raw nitong pulitiko sa suki niyang mga club at spa, aba’y kahit singkong-duling ay hindi raw nagbabayad pero wala namang isinumbong ang mga club owner na humihingi pa siya ng sukli.</p>
      <p>Pati pala ang mga inilalabas niyang chikababe ay wala raw napapala dahil bukod sa hindi na nga binabayaran, hindi pa nagbibigay ng tip. Ibig sabihin, sobrang kuripot at mahilig sa libre ang pulitiko.</p>
      <p>Kung sabagay, kahit naman sa panahon ng halalan ay hindi rin daw nagbitiw ng sariling pera ang pulitiko at kaya daw nanalo ay dahil sa suportang ipinagkaloob sa kanya ng isa ring pulitiko na bukod sa antigo na sa larangan ng pulitika ay may malaking bilang din ng mga botante.</p>
      <p>Kaya lang, ngayong nalaman na raw ng kanyang benefactor ang kabalbalan ni Mr. Pulitiko dahil nagsumbong ang isang club owner na madalas niyang puntahan, tiyak na gagastos na siya o hahanap na muli ng sponsor sa susunod na halalan,<br/>No take policy</p>
      <p>NANG pangunahan ni National Capital Region Police Office (NCRPO) Acting Director Brig. Gen. Debold Sinas ang turn-over ceremony noong nakaraang linggo para sa bagong upong acting director ng Northern Police District (NPD) na si Brig. Gen. Ronaldo Ylagan, muli niyang pinaalalahanan ang kapulisan sa ipinaiiral niyang “no-take policy”</p>
      <p>Mariin ang tagubilin ni Gen. Sinas sa mga dumalong opisyal at kapulisan mula sa Caloocan, Malabon, Navotas at Valenzuela (CAMANAVA) area na huwag ubusin ang oras sa paglalaro ng golf at iwasang tumanggap sa anumang uri ng iligal na aktibidad lalo na sa iligal na droga o maging financier ng iligal na sugal at alinmang online gambling.</p>
      <p>Sa kabila ng mahigpit na tagubilin ng NCRPO chief, hindi kaila sa marami na talamak pa rin naman ang iligal na droga sa CAMANAVA area pati na ang iba’t-ibang uri ng sugal  kahit pa nga puspusan ang ginagawang operasyon ng kapulisan laban sa iligal na aktibidad.</p>
      <p>Sa katunayan umatras na sa operasyon ng video karera (VK) ang isang operator sa Malabon City dahil nasaktan na ng tuluyan sa ginagawang panghuhuli at pagkumpiska ng kapulisan sa kanyang mga nakalatag na makina.</p>
      <p>Kaya lang, ano itong impormasyon na kaya raw pinagkukumpiska ang mga VK sa lungsod ay may ibang “player” na may malakas na kapit sa Camp Bicutan, Taguig City na gustong makontrol o ma-monopolya ang iligal na sugal sa Malabon?</p>
      <p>Kung totoo man ang impormasyon, tiyak namang hindi ito palulusutin nina Brig. Gen. Ylagan at Malabon police chief P/Col. Jessie Tamayao lalo na’t tatlong malalaking barangay na pala sa lungsod ang hindi pumayag na malatagan ng VK ang kanilang lugar.<br/>Napikon si Yorme</p>
      <p>Napikon na talaga si Yorme Isko Moreno sa kakapalan ng mukha ng ilang tiwaling pulis at kasabuwat na organizer ng mga vendor kaya nagbantang ipapahiya at ibubulgar ang kanilang pangalan kapag hindi tumigil sa pangongotong.</p>
      <p>Eh kasi ba naman, ipinamalitang papayag na raw si Yorme Kois na makapaglatag ng paninda ang mga vendor sa Divisoria ngayong Kapaskuhan para mahingan ng “goodwill money” ang mga vendor na umaasang makakapuwesto sa lansangan gayung wala namang ganitong utos ang alkalde.</p>
      <p>Pati tuloy ang mga vendor sa Binondo side ng Ylaya sa Divisoria ay nasilip ng alkalde dahil sa kawalan ng disiplina sa pagtatapon ng kanilang basura sa kalsada. Pinapayagan na nga silang makapuwesto sa itinakdang oras basta’t huwag lang mag-iiwan ng basura pero mukhang walang disiplina kaya ayun, hindi na muna sila pinapuwesto.</p>
      <p>Sa totoo lang, marami kasing mga pasaway na vendor ang hindi na yata matututo ng wastong disiplina kaya hindi masisisi si Yorme na gumawa ng marahas na hakbang para turuan sila ng leksiyon.</p>
      <p>Pero dahil sadyang nasa katauhan na ni Yorme Kois ang kabutihan ng puso, pupusta ako, sa mga darating na araw, papayagan niyang muli ang mga vendor sa Ylaya, Binondo side na makapagtinda sa takdang oras basta mangako lang silang hindi na sasalaulain ang bangketa at kalsada.</p>
      <p>Sa puna at reaksiyon, mag-email sa eddreyes2006@yahoo.com o mag-text sa 09233478363</p>
    </article>
  </body>
</html>