<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/djokovic-thiem-wynik-meczu-atp-finals-w-londynie,984953.html"/>
    <meta property="og:site_name" content="TVN24"/>
    <meta property="article:published_time" content="2019-11-13T09:20:00+00:00"/>
    <meta property="og:title" content="Djoković pokonany przez Thiema. &quot;Chyba nigdy czegoś takiego nie doświadczyłem&quot;"/>
    <meta property="og:description" content="Niesamowity spektakl zaserwowali kibicom w londyńskiej O2 Arenie Novak Djoković i Dominic Thiem. Było mnóstwo wyśmienitych wymian i zwrotów sytuacji, a na koniec tie-break i radość połączona ze wzr..."/>
  </head>
  <body>
    <article>
      <h1>Djoković pokonany przez Thiema. "Chyba nigdy czegoś takiego nie doświadczyłem"</h1>
      <address>
        <time datetime="2019-11-13T09:20:00+00:00">13 Nov 2019, 09:20</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/8583dec3-58b7-43ae-9b10-118687095575.jpg?type=1&amp;srcmode=0&amp;srcx=1/1&amp;srcy=43/50&amp;srcw=1/1&amp;srch=89/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/18767641-32d1-4ee8-a178-38d4619f3056-480p.mp4" autoplay="" loop=""/>
          <figcaption>Skrót meczu Dominic Thiem - Novak Djokovic</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d788bf27-67a0-476c-a0c9-dfd3f0f37778-480p.mp4" autoplay="" loop=""/>
          <figcaption>Skrót meczu Federer - Thiem w ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/419f65fd-c967-456b-baf4-5d79e820cf7e-480p.mp4" autoplay="" loop=""/>
          <figcaption>Kapitalna wymiana w meczu Federer - Thiem w ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/c5ec863e-17e4-4a85-84eb-86fd75a2b246-480p.mp4" autoplay="" loop=""/>
          <figcaption>Djoković pokonał Berrettiniego w ATP Finals</figcaption>
        </figure>
        <figcaption>Thiem jest już w półfinale ATP Finals w Londynie Foto: PAP/EPA | Video: Eurosport</figcaption>
      </slideshow>
      <h3>Niesamowity spektakl zaserwowali kibicom w londyńskiej O2 Arenie Novak Djoković i Dominic Thiem. Było mnóstwo wyśmienitych wymian i zwrotów sytuacji, a na koniec tie-break i radość połączona ze wzruszeniem tego drugiego. - To był jeden z tych meczów, dla których się trenuje cały czas - ogłosił po wszystkim Austriak, który jako pierwszy awansował do półfinału kończącego sezon turnieju ATP Finals.</h3>
      <p>Thiem w Londynie pędzi od niespodzianki do niespodzianki. Na początek, w niedzielę, pokazał moc ze Szwajcarem Rogerem Federerem. We wtorek wieczorem uporał się z Djokoviciem. Potrzebował raptem dwóch dni, by mieć na rozkładzie dwóch z trzech największych tenisistów XXI wieku - zdobywców w sumie 36 tytułów wielkoszlemowych. <br/><br/>Serba pokonał 6:7 (5), 6:3, 7:6 (5), a dwie wygrane zapewniły mu zwycięstwo w grupie Bjoerna Borga.</p>
      <h3>Wykaraskał się</h3>
      <p>Spotkanie w hali O2 Arena trwało do godz. 23 czasu miejscowego, ale rozczarowanych nie było. Zaczęło się planowo, od zwycięstwa, acz wymęczonego, niedawnego lidera światowych list w pierwszym secie po tie-breaku. <br/><br/>Thiem się rozkręcał. Zrewanżował się w kolejnym, a w trzecim zaimponował żelaznymi nerwami. Prowadził w nim już 2:0 i 3:1, by za chwilę znaleźć się w tarapatach. Djoković się pozbierał, odrobił straty, wydawało się, że nic mu nie grozi. W końcu doprowadził do stanu 5:4 dla siebie, ale wtedy odrodził się 26-letni Austriak. W 11. gemie przełamał aspirującego do szóstego tytułu najlepszego z najlepszych w Finałach tenisistę z Bałkanów, ale nie utrzymał swojego podania i o wszystkim musiał zadecydować tie-break.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/43db4555-805c-4921-a6a8-9f2f76871b0e.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Djoković miał problem z piłkami posyłanymi przez Thiema<cite>Źródło: PAP/EPA</cite></figcaption>
      </figure>
      <p>W jego reżyserowaniu musiał maczać palce któryś z uczniów mistrza Hitchcoka. Znów wydawało się, że Djoković jest blisko, prowadził 3:0, ale "Dominator" kolejny raz zaatakował. Od stanu 4:1 dla Serba wygrał pięć piłek z rzędu. Później o milimetry przestrzelił swój serwis, ale nie podłamał się. Gdy utytułowany rywal popełnił błąd, przeszczęśliwy Austriak padł na niebieską nawierzchnię z rękami w górze. <br/><br/>- To chyba najlepszy mecz, w jakim grałem. Prawdopodobnie Novak jest najlepszym obecnie tenisistą, stąd musiałem zrobić coś niesamowitego, coś niezwykłego - mówił na koniec niespodziewany zwycięzca.</p>
      <h3>Bomby od Thiema</h3>
      <p>On postawił na siłę. Co rusz zasypywał Serba potężnymi forhendami, po których Djoković często był bezradny, nie miał szans na dobiegnięcie do piłki. Przez cały mecz Thiem posłał 51 winnerów. <br/><br/>- Grał po prostu niewiarygodnie. Uderzał piłki tak mocno jak tylko mógł i mu wchodziły. Chyba nigdy nie przeżyłem czego takiego - oddał Austriakowi mistrz z Bałkanów.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/8583dec3-58b7-43ae-9b10-118687095575.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Thiem i wielka radość na koniec<cite>Źródło: PAP/EPA</cite></figcaption>
      </figure>
      <p>- Jestem bardzo, ale to bardzo dumny, że pierwszy raz dostałem się do półfinału Mastersa. Oczywiście, na tym nie zamierzam kończyć - zapowiedział Thiem. <br/><br/>Teraz w spokoju czeka na półfinał, najpierw jednak zagra z Włochem Matteo Berrettinim. Tymczasem Djoković i Federer w czwartek stoczą bitwę o być albo nie być. Kto wygra, przejdzie dalej. <br/><br/><b>Wyniki wtorkowych meczów gry pojedynczej:<br/></b>Federer (Szwajcaria, 3) - Berrettini (Włochy, 8) 7:6 (7-2), 6:3<br/>Thiem (Austria, 5) - Djokovic (Serbia, 2) 6:7 (5-7), 6:3, 7:6 (7-5)<br/>Autor: twis / Źródło: eurosport.pl</p>
    </article>
  </body>
</html>