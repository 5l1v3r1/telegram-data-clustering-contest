<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741453"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T09:16:00+00:00"/>
    <meta property="og:title" content="กฟภ.รับสายไฟเก่าสาเหตุช็อต เหยื่อเรียกเยียวยา12.5ล."/>
    <meta property="og:description" content="ผอ.กฟภ.เขต1นครราชสีมา เยี่ยมเหยื่อไฟช็อตพร้อมมอบเช็ค 1 ล้าน ยันรับผิดชอบทุกอย่าง ส่วนล่าช้าเกิดจากสื่อสารผิดพลาด ส่วนสาเหตุเกิดจากสายไฟเก่านานกว่า 20 ปี ขณะที่ผู้เสียหายเรียกเงินเยียวยาเสียโอกาสรวม 12.5 ล้าน ขอนำเสนอผู้บริหารพิจารณาอีกครั้ง"/>
  </head>
  <body>
    <article>
      <h1>กฟภ.รับสายไฟเก่าสาเหตุช็อต เหยื่อเรียกเยียวยา12.5ล.</h1>
      <address>
        <time datetime="2019-11-13T09:16:00+00:00">13 Nov 2019, 09:16</time>
      </address>
      <p>
        <b>ผอ.กฟภ.เขต1นครราชสีมา เยี่ยมเหยื่อไฟช็อตพร้อมมอบเช็ค 1 ล้าน ยันรับผิดชอบทุกอย่าง ส่วนล่าช้าเกิดจากสื่อสารผิดพลาด ส่วนสาเหตุเกิดจากสายไฟเก่านานกว่า 20 ปี ขณะที่ผู้เสียหายเรียกเงินเยียวยาเสียโอกาสรวม 12.5 ล้าน ขอนำเสนอผู้บริหารพิจารณาอีกครั้ง</b>
      </p>
      <p>เมื่อเวลา 14.20 น. วันที่ 13 พ.ย. 62 จากกรณีเกิดสายไฟฟ้าแรงสูง 22,000 โวลล์ ระเบิดจนขาดกระเด็นจนเกิดประกายไฟช็อต นางมาลิณี วีระสุชาติ อายุ 38 ปี เจ้าของร้านอาหารสด บาดเจ็บถูกไฟช็อตขาทั้ง 2 ข้างเป็นแผลฉกรรจ์ เหตุเกิดบริเวณตลาดสด อ.สีคิ้ว จ.นครราชสีมา ช่วงเช้าวันที่ 3 ก.ย. 62 ที่ผ่านมา โดยนางมาลิณี รักษาอาการบาดเจ็บที่ รพ.เอกชน นานกว่า 2 เดือนหมดค่ารักษาพยาบาล 974,000 บาท ล่าสุดแพทย์อนุญาตให้กลับมาพักฟื้นที่บ้านนานกว่า2 สัปดาห์แล้ว แต่บาดแผลยังไม่หายดีต้องพันผ้าปิดปากแผลตลอดเวลา การเคลื่อนที่ยังต้องพยุงไม้เท้าการใช้ชีวิตประจำวันเป็นไปด้วยความยากลำบากและแพทย์ต้องนัดทำศัลยกรรมบาดแผลทุกสัปดาห์<br/><br/>ต่อมา นายสุริยา วีระสุชาติ สามีของนางมาลิณี ได้ออกมาเรียกร้องให้การไฟฟ้าส่วนภูมิภาคช่วยเหลือรับผิดชอบค่ารักษาพยาบาล 1 ล้านบาท และยังต้องรักษาอาการต่อเนื่องไปอีก 5-6 เดือน เป็นเงินกว่า 2 ล้านบาท รวมถึงเรียกร้องค่าเยียวยาอื่นๆ ทั้งค่าเสียโอกาสในการทำงาน ค่าดอกเบี้ยธนาคารและค่าชดเชยอื่นๆ รวมเบ็ดเสร็จเป็นยอดเงิน 12.5 ล้านบาท<br/><br/>ล่าสุด นายณัฐวรรธน์ อัครรุ่งเรืองกุล ผู้อำนวยการไฟฟ้าเขต การไฟฟ้าส่วนภูมิภาค เขต 1 (ภาคตะวันออกเฉียงเหนือ) จ.นครราชสีมา เดินทางเข้าเยี่ยมอาการบาดเจ็บพร้อมกับมอบเช็คเงินสด 1 ล้านบาท ให้กับผู้เสียหายพร้อมยืนยันการไฟฟ้าฯ พร้อมความรับผิดชอบความสูญเสียทุกอย่าง ส่วนกรณีเกิดความล่าช้านั้น อาจเกิดจากการสื่อสารที่ผิดพลาด</p>
      <figure>
        <img src="https://www.dailynews.co.th/admin/upload/20191113/news_oukouHVYSi155746_533.jpg?v=20191113178?v=1135"/>
      </figure>
      <p>นายณัฐวรรธน์ กล่าวว่า เหตุการณ์ที่เกิดขึ้น ไม่ได้นิ่งนอนใจ พร้อมรับผิดชอบทุกอย่าง ทั้งค่ารักษาพยาบาลรวมทั้งค่าเสียหายค่าเยียวยาอื่นๆ ตามความเป็นจริง ยอมรับว่าสาเหตุที่เกิดสายไฟฟ้าขาดจนเกิดประกายไฟช็อตนางมาลิณี บาดเจ็บสาหัส เกิดจากสภาพสายไฟฟ้าเก่าใช้งานมานานกว่า 20 ปี เป็นจุดรอยต่อของสายไฟฟ้าแรงสูง และมีนกพิราบมาเกาะทำให้เกิดไฟฟ้าลัดวงจร โชคดีมีพลเมืองดีช่วยเหลือทัน จึงไม่อันตรายถึงชีวิต ส่วนแนวทางการเยียวยาผู้บาดเจ็บการไฟฟ้าพร้อมรับผิดชอบทุกอย่าง ทั้งการรักษาพยาบาลที่ต้องรักษาต่อเนื่องจนหายปกติและค่าเยียวยาชดเชยอื่นๆ ซึ่งผู้เสียหายเรียกร้องเป็นเงินกว่า 12.5 ล้านบาทจะต้องส่งคณะทำงานเจรจาเพื่อรวบรวมข้อมูลเอกสารที่เกี่ยวข้องอย่างละเอียด ก่อนนำเสนอผู้บริหารระดับสูงพิจารณาต่อไป คาดว่าจะต้องใช้เวลาอีก 2 สัปดาห์ น่าจะได้ข้อสรุปทั้งหมด.</p>
    </article>
  </body>
</html>