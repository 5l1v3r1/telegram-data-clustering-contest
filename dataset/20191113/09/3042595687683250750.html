<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/forhandler-med-hbo/71813329"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T09:37:16+00:00"/>
    <meta property="og:title" content="- Forhandler med HBO"/>
    <meta property="og:description" content="«Friends»-skuespillerne er i forhandlinger om en mulig gjenforening, ifølge flere amerikanske nettsteder."/>
  </head>
  <body>
    <article>
      <h1>- Forhandler med HBO</h1>
      <h2>«Friends»-skuespillerne er i forhandlinger om en mulig gjenforening, ifølge flere amerikanske nettsteder.</h2>
      <address><time datetime="2019-11-13T09:37:16+00:00">13 Nov 2019, 09:37</time> by <a rel="author">Johannes Fjeld</a></address>
      <p>Da Jennifer Aniston (50) gjestet «The Ellen DeGeneres Show» i oktober, hadde hun <a href="https://www.dagbladet.no/video/plutselig-skjer-dette-uventet/AjxBGXIt">flere overraskelser på lur</a>.</p>
      <p>Etter å ha avvist muligheten for en ny «Friends»-sesong for n-te gang, sa Aniston til DeGeneres:</p>
      <p>- Vi vil gjerne få til noe, men vi vet ikke hva dette «noe» er. Så vi bare prøver. Vi jobber med noe.</p>
      <p>
        <b>Nå hevder kilder overfor <a href="https://www.hollywoodreporter.com/live-feed/friends-reunion-special-works-at-hbo-max-1254331#:~:targetText='Friends'%20Reunion%20Special%20in%20the,Works%20at%20HBO%20Max%20(Exclusive)&amp;targetText=As%20mega%2Dhit%20Friends%20continues,to%20reunite%20on%20HBO%20Max.">The Hollywood Reporter</a> at de seks «Friends»-skuespillerne, samt skaperne av den opprinnelige NBC-sitcomen, er i forhandlinger om en gjenforening på HBO Max. Dette skriver nettstedet tirsdag ettermiddag.</b>
      </p>
      <p>Kildene understreker at avtalen på ingen måte er ferdigspikret, og at det vil innebære mye krevende logistikk dersom den går gjennom. Det er også en mulighet for at det hele faller i fisk.</p>
      <p>Det er eventuelt snakk om en «gjenforeningsepisode uten manus», ifølge nettstedet. Den vil altså ikke markerer begynnelsen på noen ny sesong av den vanvittig populære serien.</p>
      <p>HBO Max og WBTV ønsket ikke å kommentere overfor The Hollywood Reporter.</p>
      <p>Bransjenettstedet <a href="https://variety.com/2019/tv/news/friends-reunion-special-hbo-max-1203402917/">Variety</a> skriver også at de har fått ryktene bekreftet av kilder.</p>
      <p>
        <b>2019 markerer 25-årsjubileet for «Friends». Serien gikk på NBC fra 1994 til 2004, med Courteney Cox (55), Matthew Perry (50), Lisa Kudrow (56), Matt LeBlanc (52), David Schwimmer (52) og Aniston i hovedrollene.</b>
      </p>
      <p>Nyhetene kommer i kjølvannet av at «Friends» forlater strømmegiganten Netflix, hvor den har. Serien vil bli tilgjengelig på den nye strømmetjenesten HBO Max.</p>
      <figure>
        <img src="https://dbstatic.no/71813935.jpg?imageId=71813935&amp;width=1024&amp;height=615"/>
        <figcaption><b>SITCOM:</b> Courteney Cox (55), Matthew Perry (50), Lisa Kudrow (56), Matt LeBlanc (52), David Schwimmer (52) og Aniston i «Friends». Foto: NTB Vis mer</figcaption>
      </figure>
      <h3>«Knekte» Instagram</h3>
      <p>Jennifer Aniston er for mange uløselig knyttet til karakteren Rachel Green fra den vanvittig populære situasjonskomedien «Friends».</p>
      <p>Aniston <a href="https://www.dagbladet.no/kjendis/knekte-instagram/71711980">gjorde seg bemerket</a> i oktober da hun publiserte et innlegg på Instagram etter å ha holdt seg unna sosiale medier i flere år.</p>
      <p>Anistons første innlegg var en selfie med resten av «Friends»-gjengen. Bildet har i skrivende stund nesten 14,7 millioner «likes», og pågangen på stjernas profil var så omfattende at det førte til tekniske problemer for bildedelingstjenesten.</p>
      <p>
        <b>Ifølge <a href="https://people.com/tv/jennifer-aniston-friends-stars-working-on-something/">People</a> markerer innlegget første gang alle seks blir avbildet sammen siden seriefinalen i 2004.</b>
      </p>
      <p>- Vi gjorde det fordi vi savnet hverandre, og vi var tilfeldigvis i samme del av verden, uttalte Aniston om bildet, ifølge <a href="https://www.independent.co.uk/arts-entertainment/tv/news/jennifer-aniston-friends-reunion-ellen-rachel-courteney-cox-a9175211.html">The Independent</a>.</p>
      <h3>Avviser gang på gang</h3>
      <p>Det nærmeste serien kommer en gjenforening hittil, var under en hyllestsending for TV-regissør James Burrows i 2016. Bare Matthew Perry glimret med sitt fravær, og deltok via en forhåndsinnspilt hilsen.</p>
      <p>Samme år hamret medskaper Marta Kauffman inn budskapet hun har gjentatt i intervjuer år etter år: Det blir ingen gjenforening.</p>
      <p>
        <b>Likevel renner det samme spørsmålet inn med jevne mellomrom.</b>
      </p>
      <p>- Svaret mitt er alltid at «Friends» var et program om den tida i livet ditt når vennene dine er familien din. Dette er på en måte det samme. Når du får din egen familie, forandrer det seg, og programmet var over, sa hun blant annet til <a href="https://www.vanityfair.com/hollywood/2016/06/friends-reunion-still-not-happening">Vanity Fair</a> i 2016.</p>
    </article>
  </body>
</html>