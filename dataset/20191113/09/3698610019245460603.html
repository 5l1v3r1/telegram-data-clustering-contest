<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/rada-sogodni-rozglyane-odinadcyat-zakonoproyekiv-pro-rinok-zemli-329455_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T09:58:00+00:00"/>
    <meta property="og:title" content="Рада сьогодні розгляне одинадцять законопроєків про ринок землі"/>
    <meta property="og:description" content="Законопроєкт спричинив широкий резонанс у суспільстві та політикумі."/>
  </head>
  <body>
    <article>
      <h1>Рада сьогодні розгляне одинадцять законопроєків про ринок землі</h1>
      <h2>Законопроєкт спричинив широкий резонанс у суспільстві та політикумі.</h2>
      <address>
        <time datetime="2019-11-13T09:58:00+00:00">13 Nov 2019, 09:58</time>
      </address>
      <p>Верховна Рада у середу, 13 листопада, розгляне законопроекти про ринок землі. Згідно з порядком денним парламенту саме з нього та з 10 альтернативних документів народні обранці розпочнуть свій робочий день.</p>
      <p>Президентський законопроєкт, який передбачає відкриття земельного ринку наступного року, представлятиме міністр розвитку економіки, торгівлі і сільського господарства Тимофій Милованов. Попри запевнення президента Зеленського, що для іноземців ринок землі відкриють лише за результатми загальнонаціонального референдуму, в запропонованому до першого читання законопроєкті закладається перехідний період до 1 січня 2024 року – дата, до якої юрособи з бенефіціарами-іноземцями купувати землю не зможуть.</p>
      <p>Також парламент сьогодні голосуватиме у першому читанні за законопроект про внесення змін до Земельного кодексу та інших законодавчих актів щодо удосконалення системи управління та дерегуляції у сфері земельних відносин, а також у другому читанні за законопроект про внесення зміни до закону "Про використання земель оборони" щодо підвищення ефективності використання виділених земельних ділянок.</p>
      <p>У порядку денному на сьогодні у першому читання внесення змін до закону "Про захист інформації в інформаційно-телекомунікаційних системах" щодо підтвердження відповідності інформаційної системи вимогам із захисту інформації, та зміни до законодавства щодо оптимізації кримінальної відповідальності суддів за постановлення завідомо неправосудного судового рішення.</p>
      <p>В сесійній залі депутати працюватимуть до обіду, а дарі перейдуть до роботи в профільних комітетах.</p>
      <figure>
        <iframe src="https://www.youtube.com/embed/C1VK0jJHQS8" width="640" height="360" data-service="Youtube" scrolling="no"/>
      </figure>
      <p>Нагадаємо, що напередодні президент Володимир Зеленський запевнив, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>