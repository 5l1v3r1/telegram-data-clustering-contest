<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741477"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T09:57:00+00:00"/>
    <meta property="og:title" content="ภท.ข้องใจปล่อยเอกชนผลิตไฟฟ้าเพิ่ม ทำสัดส่วนกฟผ.ลดกว่า50% "/>
    <meta property="og:description" content="เด็กภท.ข้องใจรัฐปล่อยเอกชนผลิตไฟฟ้าเพิ่มขึ้น ทำสัดส่วนกฟผ.ลดลงเหลือต่ำกว่า 50%  ด้าน“สนธิรัตน์”แจง มีกลไกบังคับให้ขายผ่านกฟผ.เท่านั้น ชี้อำนาจสั่งการให้ผลิต-หยุดผลิตยังอยู่ที่กฟผ."/>
  </head>
  <body>
    <article>
      <h1>ภท.ข้องใจปล่อยเอกชนผลิตไฟฟ้าเพิ่ม ทำสัดส่วนกฟผ.ลดกว่า50% </h1>
      <address>
        <time datetime="2019-11-13T09:57:00+00:00">13 Nov 2019, 09:57</time>
      </address>
      <p>
        <b>เด็กภท.ข้องใจรัฐปล่อยเอกชนผลิตไฟฟ้าเพิ่มขึ้น ทำสัดส่วนกฟผ.ลดลงเหลือต่ำกว่า 50%  ด้าน“สนธิรัตน์”แจง มีกลไกบังคับให้ขายผ่านกฟผ.เท่านั้น ชี้อำนาจสั่งการให้ผลิต-หยุดผลิตยังอยู่ที่กฟผ.</b>
      </p>
      <p>เมื่อวันที่ 13 พ.ย. ที่รัฐสภา เกียกกาย มีการประชุมสภาผู้แทนราษฎร โดยมีนายชวน หลีกภัย ประธานสภาฯ ทำหน้าที่ประธานในการประชุม ทั้งนี้ ในการพิจารณาวาระกระทู้ถามนั้น นายบุญลือ ประเสริฐโสภา ส.ส.ราชบุรี พรรคภูมิใจไทย ตั้งกระทู้ถามนายสนธิรัตน์ สนธิจิรวงศ์ รัฐมนตรีว่าการกระทรวงพลังงาน เรื่องขอให้ทบทวนแผนยุทธศาสตร์กระทรวงพลังงาน โดยนายบุญลือกล่าวว่า รัฐธรรมนูญกำหนดว่า โครงสร้างสาธารณูปโภคพื้นฐานนั้น รัฐจะดำเนินการกิจการใดรัฐจะต้องเป็นเจ้าของไม่น้อยกว่าร้อยละ 51 แต่วันนี้รัฐกลับให้เอกชนเข้าไปดำเนินกิจการพลังงานอย่างมากมาย ส่งเสริมให้บริษัทเอกชนรายหนึ่งมีสัดส่วนในการผลิตไฟฟ้าจนทำให้การไฟฟ้าฝ่ายผลิตเหลือกำลังการผลิตเพียงร้อยละ 37 จึงอยากถามว่ารัฐบาลจะมีการกำหนดและดูแลตรงนี้อย่างไร นอกจากนี้ โรงไฟฟ้าที่จะหมดสัญญาในปี 63 นั้น รัฐบาลจะมีมาตรการดำเนินการอย่างไร และโรงไฟฟ้าราชบุรีนั้น อาจจะกระทำผิดพระราชบัญญัติประกอบกิจการพลังงานด้วยหรือไม่ เพราะไม่มีการดำเนินการเรื่องของกองทุนทดแทนใดๆ</p>
      <figure>
        <img src="https://www.dailynews.co.th/admin/upload/20191113/news_cjcCSGLveI170949_533.jpg?v=20191113177?v=3247"/>
      </figure>
      <p>ด้านนายสนธิรัตน์ ชี้แจงว่า เรื่องไฟฟ้านั้นเป็นการวางแผนในระยะยาวเพื่อให้เพียงพอกับความต้องการของประชาชน ซึ่งขณะนี้เป็นยุคเปลี่ยนผ่านของวงการพลังงานที่ไม่แตกต่างไปกับวงการอื่นๆ ที่สำคัญคือ ทำอย่างไรให้ต้นทุนนั้นถูกลงและไม่เป็นภาระให้กับประชาชน ทั้งนี้ แม้สัดส่วนการผลิตของเอกชนเพิ่มขึ้น และมองว่าการผลิตของกฟผ.ต่ำกว่า 50 เปอร์เซ็นต์ แต่ในข้อเท็จจริงนั้น การผลิตเราจะมีกลไกบังคับให้ขายผ่านกฟผ.เท่านั้น และการแข่งขันจะเปิดให้แข่งขันอย่างโปร่งใส เพื่อเอาต้นทุนที่ถูกลง ดังนั้น อำนาจสั่งการให้ผลิตและหยุดผลิตจึงยังอยู่ที่กฟผ. ซึ่งเท่ากับว่าอำนาจในการควบคุมสั่งการยังอยู่ที่กฟผ. ขณะที่กรณีของโรงไฟฟ้าราชบุรีนั้น ได้มีการเทียบเคียงกับกรณีที่จะมีการเปิดให้มีการประมูลใหม่แล้วพบว่า มีความคุ้มค่ากว่าการเปิดให้มีการประมูลใหม่ ทั้งในเรื่องของระบบต้นทุนการส่งไฟฟ้าต่างๆ ซึ่งมีระบบโครงสร้างพื้นฐานอยู่แล้ว.</p>
      <figure>
        <img src="https://www.dailynews.co.th/admin/upload/20191113/news_fUMjazwpEH171007_533.jpg?v=20191113177?v=7278"/>
      </figure>
    </article>
  </body>
</html>