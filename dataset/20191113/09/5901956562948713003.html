<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/za-krepak-organizem-247951"/>
    <meta property="og:site_name" content="Slovenske novice"/>
    <meta property="article:published_time" content="2019-11-13T09:53:00+00:00"/>
    <meta property="og:title" content="Za krepak organizem"/>
    <meta property="og:description" content="Stopili smo v obdobje nizkih temperatur in tudi vremenskih neprilik, da bi se ubranili zbolevanja, si pomagajmo s hrano. Vsi vemo, kako pomemben je C-vitamin za odpornost telesa, zato poskrbimo, da ga..."/>
  </head>
  <body>
    <article>
      <h1>Za krepak organizem</h1>
      <h2>V hladnih jesensko-zimskih dnevih zavladajo viroze in prehladi, zato je pomembno, da poskrbimo za močan imunski sistem.</h2>
      <address><time datetime="2019-11-13T09:53:00+00:00">13 Nov 2019, 09:53</time> by <a rel="author">N. Z.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/11/1625304.jpg"/>
          <figcaption>GETTY IMAGES/ISTOCKPHOTOČe zbolite, ostanite doma. FOTOGRAFIJE: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1625310.jpg"/>
          <figcaption>GETTY IMAGES/ISTOCKPHOTOPoskrbite za zadosten vnos C-vitamina in tekočine.</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1625313.jpg"/>
          <figcaption>GETTY IMAGES/ISTOCKPHOTOZa dobre bakterije v črevesju</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1625318.jpg"/>
          <figcaption>GETTY IMAGES/ISTOCKPHOTOVirusi lahko na trdih površinah preživijo več ur.</figcaption>
        </figure>
      </slideshow>
      <p>Stopili smo v obdobje nizkih temperatur in tudi vremenskih neprilik, da bi se ubranili zbolevanja, si pomagajmo s hrano. Vsi vemo, kako pomemben je C-vitamin za odpornost telesa, zato poskrbimo, da ga bomo dovolj zaužili vsak dan. Mandarine, pomaranče, limone, kivi, mango, brstični ohrovt, brokoli, rdeča paprika naj bodo pogosto na jedilniku.<br/><br/>Eden od najboljših načinov preprečevanja zbolevanja za prehladi in gripo je dober imunski sistem. Pri tem ima pomembno vlogo naše črevesje, dobre bakterije v njem. Da bi ohranili dobro črevesno floro, uživajmo živila, ki vsebujejo dobre bakterije, denimo kombučo (fermentirani čaj) pa kefir in fermentirane mlečne izdelke ter seveda kislo zelje.</p>
      <figure>
        <img src="https://www.slovenskenovice.si/images/slike/2019/11/11/1625310.jpg"/>
        <figcaption>Poskrbite za zadosten vnos C-vitamina in tekočine.<cite>GETTY IMAGES/ISTOCKPHOTO</cite></figcaption>
      </figure>
      <p>Tudi zelišča in začimbe, denimo origano, so znani po zdravilnem delovanju, zato jih le uporabite pri kuhanju, ne pozabite na kurkumo in čili, ki bosta pomagala okrepiti organizem, na zdravje pozitivno vplivajo tudi gobe in seveda stari dobri česen. Po raziskavi, ki jo je opravila floridska univerza, lahko uživanje šitak precej okrepi organizem. Podobno vlogo ima česen: neka raziskava je pokazala, da je pri tistih, ki ga redno uživajo, precej manjše tveganje, da se bodo prehladili, če pa že zbolijo, je trajanje bolezni precej krajše kot pri onih, ki ga ne uživajo.<br/><br/>Kako pomembna je higiena rok, zdaj menda vemo že vsi, zlasti pa je njihovo redno umivanje nujno v času prehladnih obolenj, torej zdaj. In ne pozabite na redno čiščenje površin, denimo mize v službi pa telefona, tipkovnice in stikal za luči, kljuk in pip na straniščih. Vse našteto redno čistimo tudi doma. Če se je česar koli od naštetega dotaknil oboleli z gripo, obstaja veliko možnosti, da boste zboleli tudi vi: virus gripe lahko na trdih površinah preživi več ur, tudi ves dan, zato vse, česar se je oboleli dotaknil, razkužite. In ne pozabite na redno zračenje prostorov.</p>
      <blockquote>Redno moramo čistiti nabiralce virusov: kljuke, stikala, pipe.</blockquote>
      <p>Ste pod stresom, neprespani? Poskrbite za sproščanje in dovolj spanca, v nasprotnem vam lahko pade imunski sistem, saj je zaradi neprespanosti manjša proizvodnja T-celic, ki igrajo pomembno vlogo v celični imunosti. Omenjene celice sodelujejo v boju proti patogenom, če je njihova proizvodnja manjša, je tveganje za okužbo višje. </p>
    </article>
  </body>
</html>