<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/nejhorsi-zaplavy-od-roku-1966-italske-benatky-ohrozuje-velka-voda-20191113.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T09:27:00+00:00"/>
    <meta property="og:title" content="Nejhorší záplavy od roku 1966. V Benátkách jsou pod vodou ulice i památky"/>
    <meta property="og:description" content="/FOTOGALERIE/ Italské Benátky postihly nejhorší záplavy za půlstoletí, na náměstí svatého Marka dosahovala voda v úterý do výšky až jednoho metru a dostala se i do nejslavnější památky města, baziliky svatého Marka. Informovala o tom agentura Reuters. Starosta města Luigi Brugnaro vyhlásil stav nouze a požádal o pomoc italskou vládu."/>
  </head>
  <body>
    <article>
      <h1>Nejhorší záplavy od roku 1966. V Benátkách jsou pod vodou ulice i památky</h1>
      <address><time datetime="2019-11-13T09:27:00+00:00">13 Nov 2019, 09:27</time> by <a rel="author">ČTK</a></address>
      <p>"Situace je dramatická," napsal Brugnaro na twitteru. "Požádali jsme vládu o pomoc, náklady budou vysoké," varoval starosta a nynější záplavy označil za výsledek klimatických změn. Bazilika svatého Marka byla podle agentury Reuters nyní zaplavena teprve pošesté za více než tisíc let, z toho čtyřikrát za posledních dvacet let.</p>
      <figure>
        <img src="https://g.denik.cz/1/8c/ctk-policie-v-nemecku-zatkla-tri-muze-podezrele-z-planovani-utoku_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/nemecka-policie-zhatila-plany-islamistum-zadrzela-podezrele-z-planovani-utoku-20191112.html">Německá policie zhatila plány islamistům. Zadržela podezřelé z plánování útoku Přečíst článek ›</a>
      </aside>
      <p>Záplavy v Benátkách jsou nejhorší od roku 1966, tehdy voda dosáhla 194 centimetrů. V úterý asi hodinu před půlnocí SEČ vystoupala na 187 centimetrů. Velká voda v Benátkách způsobila i problémy v dopravě, na fotografii agentury ANSA je vidět vyplavený na chodníku jeden z takzvaných waterbusů, které ve městě zajišťují hromadnou dopravu.</p>
      <p>Na dnešek meteorologové hlásí další příliv vody, který by mohl dosáhnout až 160 centimetrů, uvedla agentura AP. Z bezpečnostních důvodů zůstaly dnes zavřené školy a školky v Benátkách, školky byly zavřené už v úterý.</p>
      <h3>Smrt dvou lidí </h3>
      <p>Agentura ANSA dnes napsala, že v úterý zemřeli v oblasti benátské laguny dva lidé. Osmasedmdesátiletý muž zemřel po zásahu elektrickým proudem, když se snažil nastartovat vodní čerpadlo v zaplaveném domě. Příčina smrti druhého člověka není jasná, ale mohlo jít o přirozené úmrtí, uvedla ANSA.</p>
      <figure>
        <iframe src="https://www.youtube.com/embed/fYkrTPEZUfA" width="630" height="354" data-service="Youtube" scrolling="no"/>
      </figure>
      <p>Starosta Benátek rovněž vyzval k urychlenému spuštění dlouho budovaného projektu Mojžíš, systému podvodních bariér, které mají město chránit před záplavami během přílivu. Proti projektu protestovali v minulosti ekologové, podle nichž poničí ekosystém benátské laguny.</p>
      <figure>
        <img src="https://g.denik.cz/1/63/ctk-vsichni-cesti-a-moravsti-biskupove-ministr-zahranici-petricek-senatori-dve-stovky-muzikantu-a_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/biskupove-ministr-i-muzikanti-narodni-pout-v-rime-pripomina-anezku-ceskou-20191112.html">Biskupové, ministr i muzikanti. Národní pouť v Římě připomíná Anežku Českou Přečíst článek ›</a>
      </aside>
      <p>Televize SkyTG24 dnes citovala guvernéra regionu Luku Zaiu, podle něhož je systém Mojžíš téměř hotov. Zaia ale také uvedl, že není jisté, zda by takovým záplavám, jaké postihly Benátky tento týden, dokázal zabránit.</p>
    </article>
  </body>
</html>