<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/netfliks-zaformi-politicheski-skandal-s-nova-poredica-za-holokosta.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T09:29:00+00:00"/>
    <meta property="og:title" content="„Нетфликс“ заформи политически скандал с нова поредица за Холокоста"/>
    <meta property="og:description" content="Документалната поредица проследява делата срещу американеца от украински произход Джон Демянюк, за който се твърди, че е бил оператор на газовата камера в „Треблинка“"/>
  </head>
  <body>
    <article>
      <h1>„Нетфликс“ заформи политически скандал с нова поредица за Холокоста</h1>
      <h2>Документалната поредица проследява делата срещу американеца от украински произход Джон Демянюк, за който се твърди, че е бил оператор на газовата камера в „Треблинка“</h2>
      <address><time datetime="2019-11-13T09:29:00+00:00">13 Nov 2019, 09:29</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Стрийминг компанията „Нетфликс“ се забърка в политически скандал, след като пуснаха нова документална поредица за Холокоста. „Дяволът от съседната врата“ проследява делото срещу Джон Демянюк – американец от украински произход, за който се твърди, че е бил оператор на газовата камера в лагера на смъртта „Треблинка“ с прякора Иван Грозни.</p>
      <p>По време на документалната поредица е показана карта на Европа, на която са отбелязани местата на лагерите на смъртта на нацистите. На нея те се намират в границите на днешна Полша, като никъде не е обозначено, че в този период от историята това е било част от нацистка Германия.</p>
      <figure>
        <iframe src="https://www.youtube.com/embed/J8h16g1cVak" width="640" height="360" data-service="Youtube" scrolling="no"/>
      </figure>
      <p>Премиерът на Полша Матеуш Моравиецки е изпратил официално протестно писмо до шефа на „Нетфликс“, в която посочва, че по този начин се намеква, че именно Полша е отговорна за избиването на милиони евреи.</p>
      <p>От полското МВнР пуснаха две карти в „Туитър“ профила си, на които ясно се виждат разликите. „По време на събитията, описвани в „Дяволът от съседната врата“, полската територия е била окупирана и нацистка Германия е била отговорна за лагерите. Картата, показана в документалната поредица, не отразява действителните граници по това време“, пишат от външното министерство.</p>
      <figure>
        <iframe data-src="https://twitter.com/PolandMFA/status/1193591732795052033?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Моравиецки призова компанията да „отдаде почит на загиналите и да запази истината за Втората световна война и Холокоста“, като обвини „Нетфликс“ в „пренаписване на исторически факти“.</p>
      <p>„Смятам, че тази ужасна грешка е била направена случайно“, допълва Моравиецки.</p>
      <p>Миналата година в Полша бяха приети специални закони, които криминализират изказвания, намекващи, че страната е била отговорна за зверствата, извършени от нацистка Германия през войната.</p>
      <p>От „Нетфликс“ коментираха пред Ройтерс, че са наясно с проблемите около документалната поредица, но не поясниха дали ще бъде поправена.</p>
    </article>
  </body>
</html>