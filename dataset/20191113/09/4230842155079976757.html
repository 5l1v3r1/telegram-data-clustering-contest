<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191113-yak-projshov-kyyivskyj-mizhnarodnyj-ekonomichnyj-forum-2019/"/>
    <meta property="og:site_name" content="ФАКТИ"/>
    <meta property="article:published_time" content="2019-11-13T09:57:27+00:00"/>
    <meta property="og:title" content="Як пройшов Київський міжнародний економічний форум 2019"/>
    <meta property="og:description" content="У КВЦ Парковий 8-9 листопада відбувся Київський міжнародний економічний форум, головною темою якою цьогоріч було майбутнє у мінливому світі."/>
  </head>
  <body>
    <article>
      <h1>Як пройшов Київський міжнародний економічний форум 2019</h1>
      <address>
        <time datetime="2019-11-13T09:57:27+00:00">13 Nov 2019, 09:57</time>
      </address>
      <p>У КВЦ Парковий 8-9 листопада відбувся Київський міжнародний економічний форум, головною темою якою цьогоріч було майбутнє у мінливому світі.</p>
      <p>КМЕФ є майданчиком для формування стратегії економічного розвитку України. Він орієнтований на організацію діалогу експертів, бізнесу і влади, запозичення кращого світового досвіду, створення дорожньої карти розвитку і сприяння конвертації ідей в реальні дії.</p>
      <p>Цьогоріч в межах форуму відбулися 22 панельні дискусії, його відвідали близько 2 тис. учасників і 110 спікерів з 30 країн. Ініціатором форуму виступила холдингова компанія UFuture, яку очолює підприємець Василь Хмельницький.</p>
      <p>Форум відкривав президент України Володимир Зеленський. Він закликав зарубіжних інвесторів вкладати кошти в українську економіку.</p>
      <p>Спеціальним гостем на КМЕФ став китайський підприємець Джек Ма – засновник Alibaba Group. Це був його перший візит в Україну.</p>
      <p>На думку китайського підприємця, основним завданням для України сьогодні є розвиток приватного сектора економіки і підтримка підприємництва.</p>
      <p>Крім того, Джек Ма розповів про причини успіху Alibaba Group, де і в чому знаходить мотивацію, а також дав низку практичних порад.</p>
      <p>А прем’єр-міністр Україи Олексій Гончарук основними пріоритетами Кабміну назвав захист інвесторів, збільшення обсягу зовнішніх інвестицій і протидію рейдерству.</p>
      <figure>
        <img src="https://fakty.com.ua/wp-content/uploads/2019/11/13/goncharuk-kmef.jpg?1573638153"/>
      </figure>
      <p>
        <b>Читайте: </b>
        <a href="https://fakty.com.ua/ua/ukraine/20191108-lyudy-najbilshyj-kapital-zelenskyj-zaklykav-inozemtsiv-investuvaty-v-ukrayinu/">Люди – найбільший капітал: Зеленський закликав іноземців інвестувати в Україну</a>
      </p>
      <p>Під час форуму також обговорювали питання світових торгових воєн і їх впливу на економіку України.</p>
      <p>Одна з панелей була присвячена кліматичним змінам, які стають все більш значущим чинником моделювання бізнес-процесів. Спікери акцентували увагу на тому, що кліматичні зміни підштовхнули держави і бізнес-корпорації до впровадження зелених технологій, які з плином часу стають одним із драйверів зростання глобальної економіки.</p>
      <p>Крім того, обговорили питання енергетичної безпеки України.</p>
      <p>Не оминули також питання іміджу і репутації України на міжнародній арені. Їхнє підвищення – одна з ключових цілей, яку ставлять перед собою організатори та партнери КМЕФ.</p>
      <figure>
        <img src="https://fakty.com.ua/wp-content/uploads/2019/11/13/kmef.jpg?1573638227"/>
      </figure>
      <p>До слова, КМЕФ-2019, який з 2014 року вже традиційно проходить в столиці України, став найбільшим за період свого існування. Організатори прогнозують, що наступного року форум буде ще масштабнішим і розширить географію учасників.</p>
      <p>Раніше Факти ICTV публікували <a href="https://fakty.com.ua/ua/ukraine/ekonomika/20191107-kyyivskyj-mizhnarodnyj-ekonomichnyj-forum-2019-top-10-faktiv/">топ-10 фактів про Київський міжнародний економічний форум 2019</a>.</p>
    </article>
  </body>
</html>