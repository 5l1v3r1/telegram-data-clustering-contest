<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/kabmin-dumaye-yak-sistemu-upravlinnya-naukovoyu-sferoyu-zrobiti-maksimalno-efektivnoyu-oglyadachka-329346_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T09:40:00+00:00"/>
    <meta property="og:title" content="Кабмін думає, як систему управління науковою сферою зробити максимально ефективною — оглядачка"/>
    <meta property="og:description" content="Для цього треба змінити систему фінансування таким чином, щоб більше отримували ті, у кого краще досягнення."/>
  </head>
  <body>
    <article>
      <h1>Кабмін думає, як систему управління науковою сферою зробити максимально ефективною — оглядачка</h1>
      <h2>Для цього треба змінити систему фінансування таким чином, щоб більше отримували ті, у кого краще досягнення.</h2>
      <address>
        <time datetime="2019-11-13T09:40:00+00:00">13 Nov 2019, 09:40</time>
      </address>
      <p>На засіданні Національної ради України з питань розвитку науки і технологій (далі — НСРНТ) було поставлено ключове питання — про формування принципів державної політики у сфері наукової і науково-технічної діяльності. Як зробити систему управління науковою сферою максимально ефективною, щоб вона була орієнтована на результат?</p>
      <p>Про це у своїй статті для <a href="https://dt.ua/">DT.UA</a> пише Лідія Суржик. На її думку, для цього треба змінити систему фінансування таким чином, щоб більше отримували ті, у кого краще досягнення.</p>
      <p>"Ми розуміємо, що держава недостатньо фінансує науку", — сказав прем'єр-міністр Олексій Гончарук. І для того щоб ефективно використовувати наявні ресурси, треба визначити пріоритети. Глава Кабміну поставив завдання: "Протягом двох місяців ми повинні сформувати політику реформування наукової сфери".</p>
      <p>Голова Наукового комітету НРРНТ доктор-фізико-математичних наук Олексій Колежук зазначив, що стан науки в Україні критичний і не відповідає курсу України на інтеграцію до Європейського Союзу. Причини такого становища усім давно відомі і полягають не тільки в недофінансуванні, а значною мірою в тому, як розподіляються кошти на науку. Про недосконалість нинішньої системи бюджетного фінансування наукової та науково-технічної діяльності свідчать висновки, які Науковий комітет підготував за результатами звітів головних розпорядників бюджетних коштів (ГРБК) про використання фінансових ресурсів на наукову та науково-технічну діяльність.</p>
      <p>Не всі знають, що є 27 ГРБК, які займаються науковою діяльністю. Широкому загалу відомі хіба що великі наукові організації, такі як НАН, галузеві академії, МОН. Та є чимало відомств і організацій, які в своєму підпорядкуванні мають наукові підрозділи, що фінансуються з держбюджету. У висновках Наукового комітету є багато цікавого про те, як вони розпоряджаються бюджетними грошима.</p>
      <p>На нараді наголошувалося, що реформа наукової сфери не може відбуватися окремо від загальної реформи економіки, що має стимулювати попит на наукові дослідження і розробки. Про це, зокрема, сказав у своєму виступі відомий учений-фізик, перший голова Комітету з науково-технічного прогресу Кабінету Міністрів України, згодом — голова Державного комітету України з питань науки і технологій Сергій Рябченко. "Лише реформа академій наук не вирішить проблеми занепаду науки, — переконаний він. — Має бути розроблена стратегія підтримки всієї наукової сфери України, нова науково-технічна політика. Непоправною втратою стало те, що в процесі приватизації промислових підприємств була знищена галузева наука, інноваційна сфера. А тому згідно з рекомендаціями "Заключного звіту незалежного європейського аудиту національної системи досліджень та інновацій України" маємо розробити так звану крос-урядову стратегію. Без цього ми нікуди не поїдемо…" </p>
      <p>Детальніше про реформування науки читайте у статті Лідії Суржик "<a href="https://dt.ua/SCIENCE/yak-nam-oblashtuvati-naukovu-sferu-328970_.html"><b>Як нам облаштувати наукову сферу</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>