<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597091/xongk-kongk-mia-akomi-tetameni-nykta-epeisodion-kleinoun-sxoleia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T09:35:00+00:00"/>
    <meta property="og:title" content="Χονγκ Κονγκ: Μία ακόμη τεταμένη νύκτα επεισοδίων – Κλείνουν σχολεία"/>
    <meta property="og:description" content="Οι αντικυβερνητικοί διαδηλωτές έχουν παραλύσει για τρίτη συνεχόμενη ημέρα το Χονγκ Κονγκ, έπειτα από μία ακόμη νύκτα βίαιων συγκρούσεων σε πανεπιστήμιο της..."/>
  </head>
  <body>
    <article>
      <h1>Χονγκ Κονγκ: Μία ακόμη τεταμένη νύκτα επεισοδίων – Κλείνουν σχολεία</h1>
      <address><time datetime="2019-11-13T09:35:00+00:00">13 Nov 2019, 09:35</time> by <a rel="author">SigmaLive</a></address>
      <p>Οι αντικυβερνητικοί διαδηλωτές έχουν παραλύσει για τρίτη συνεχόμενη ημέρα το Χονγκ Κονγκ, έπειτα από μία ακόμη νύκτα βίαιων συγκρούσεων σε πανεπιστήμιο της πρώην βρετανικής αποικίας, με τις συγκοινωνίες να διακόπτονται, σχολεία και επιχειρήσεις να παραμένουν κλειστά.</p>
      <p>Οι εργαζόμενοι ήρθαν αντιμέτωποι το πρωί με το κλείσιμο πολλών σταθμών του μετρό και μίας σιδηροδρομικής γραμμής, αλλά και την αναστολή της κυκλοφορίας πολλών λεωφορείων έπειτα από δύο ημέρες, στις οποίες σημειώθηκαν τα πιο βίαια επεισόδια που έχουν ξεσπάσει από τότε που ξεκίνησαν οι κινητοποιήσεις.</p>
      <p>«Το Χονγκ Κονγκ έχει εξωθηθεί στα πρόθυρα κατάρρευσης», κατήγγειλε χθες, Τρίτη, ο εκπρόσωπος της αστυνομίας Κονγκ Ουίνγκ- Τσέουνγκ.</p>
      <p>Περίπου 1.000 διαδηλωτές έκλεισαν σήμερα τους δρόμους στην κεντρική συνοικία Σέντραλ την ώρα του διαλείμματος για το μεσημεριανό γεύμα. Φορώντας μάσκες πραγματοποίησαν πορεία και πέταξαν τούβλα στους δρόμους όπου βρίσκονται μερικά από τα πιο πολυτελή καταστήματα και γραφεία διεθνών εταιρειών.</p>
      <p>Αστυνομικές δυνάμεις προσπάθησαν να διαλύσουν το πλήθος, ακινητοποιώντας κάποιους ανθρώπους στο έδαφος και χτυπώντας άλλους με γκλομπ κοντά στο Χρηματιστήριο του Χονγκ Κονγκ.</p>
      <p>Εξάλλου χθες το βράδυ στο κινεζικό πανεπιστήμιο της πρώην βρετανικής αποικίας οι δυνάμεις ασφαλείας έκαναν εκτεταμένη χρήση δακρυγόνων και πλαστικών σφαιρών προσπαθώντας να απομακρύνουν εκατοντάδες διαδηλωτές που είχαν εγείρει οδοφράγματα. Οι διαδηλωτές απάντησαν με βόμβες μολότοφ.</p>
      <p>Μόλις έπεσε η νύκτα, η περιοχή μετατράπηκε σε πραγματικό πεδίο μάχης, με φλόγες να υψώνονται στον ουρανό. Οι αστυνομικοί έκαναν επίσης χρήση αντλίας νερού προτού απομακρυνθούν, αφήνοντας το πανεπιστήμιο στα χέρια των διαδηλωτών.</p>
      <p>Η Υπηρεσία αρμόδια για την Παιδεία στο Χονγκ Κονγκ ανακοίνωσε σήμερα ότι όλα τα μαθήματα αναστέλλονται αύριο, Πέμπτη, εξαιτίας ανησυχιών για την ασφάλεια και των προβλημάτων στις δημόσιες μεταφορές.</p>
      <p>Η Υπηρεσία στην ανακοίνωσή της κάλεσε επίσης τους διαδηλωτές να σταματήσουν όλες τις βίαιες ενέργειες.</p>
      <p>Στο μεταξύ, η Υπηρεσία Νοσοκομείων του Χονγκ Κονγκ ανακοίνωσε ότι 81 άνθρωποι έχουν τραυματιστεί από τη Δευτέρα, με δύο να βρίσκονται σε κρίσιμη κατάσταση. Ο πιο μικρός τραυματίας είναι 10 μηνών, όμως δεν είναι γνωστά τα αίτια του τραυματισμού του βρέφους.</p>
    </article>
  </body>
</html>