<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/columns/2019/11/13/653627/"/>
    <meta property="og:site_name" content="Экономическая правда"/>
    <meta property="article:published_time" content="2019-11-13T09:27:00+00:00"/>
    <meta property="og:title" content="Припарковать автомобиль во Львове: миссия (не) возможна"/>
    <meta property="og:description" content="Сфера парковки во Львове требует комплексных изменений. На что обратить внимание? (укр)"/>
  </head>
  <body>
    <article>
      <h1>Припарковать автомобиль во Львове: миссия (не) возможна</h1>
      <h2>Сфера парковки во Львове требует комплексных изменений. На что обратить внимание? (укр)</h2>
      <address><time datetime="2019-11-13T09:27:00+00:00">13 Nov 2019, 09:27</time> by <a rel="author" href="https://www.epravda.com.ua/rus/authors/5be43b16e3ac0/" target="_blank">Тарас Хавунка</a></address>
      <p>Львів. Типовий початок робочого дня. Ви рухаєтеся за кермом з пункту А в пункт Б, звично помірно поспішаєте.</p>
      <p>Вже падає дощ, чи тільки хмариться небо, з’явилися на дорозі неочікувані перешкоди, або ні, єдине залишається незмінним – ви ще довго будете "крутитися" вуличками в пошуках вільного і легального місця для паркування.</p>
      <p>Ви вже спізнюєтеся на зустріч і готові заплатити підвищену ціну на спеціалізованому паркінгу, але навіть там немає де зупинитися.</p>
      <p>Напевне, в кожного виникло б логічне запитання: чому в місті з таким інтенсивним рухом автомобілів (за статистикою ~ 250 авто на 1000 мешканців) досі не врегульована система паркування?</p>
      <p>Львів - місто дуже компактне і через свою специфічну інфраструктуру вимагає скурпульозних та виважених рішень.</p>
      <p>Історична частина з вузькими вуличками практично постійно перенасичена автомобілями. Хаотичне паркування транспортних засобів, неналагоджений механізм збору коштів за паркомісця та притягнення порушників до відповідальності, – все це створювало дискомфорт для мешканців багато років. </p>
      <p>Відтак у місті гостро постала проблема неефективності чинного регулювання системи паркування, яке негативно впливає на водіїв, пішоходів, зачіпає інтереси бізнесу і громадськості загалом.</p>
      <p>Недосконале впровадження змін у цій сфері помічаємо не тільки у великих містах, таких як Львів чи Київ, а загалом по всій країні.</p>
      <p>У 2017 році в Україні відбулася довгоочікувана реформа паркування, яка дала змогу налагодити механізми наповнення місцевих бюджетів коштами, зібраними за послуги паркування.</p>
      <p>У процесі підготовки законопроекту щодо реформування сфери паркування аналітично-адвокаційний центр "Львівський регуляторний хаб" долучався до роботи опрацьовуючи місцеву проблематику та готуючи пропозиції до змін, частина з яких була врахована у згаданому документі.</p>
      <p>Першочергові результати дії реформи можна вважати позитивними. Якщо у 2016 році кількість надходжень до бюджету міста в рік становила 4,5 млн грн, то вже у 2018 році сума складала 9,7 млн гривень, а станом на жовтень 2019 року львівський міський бюджет поповнився на 9,5 млн гривень.</p>
      <p>Loading... Також вже рік у Львові активно працює служба інспекторів з паркування, які за час своєї діяльності виписали понад 30 тисяч штрафів на суму близько 12 млн грн.</p>
      <p>Оскільки закон передбачає надання водіям 50% знижки у сплаті штрафів в 10-ти денний термін, з цієї суми до місцевої казни надійшло 6 млн грн. Погодьтеся, це вже непоганий результат.</p>
      <p>Інспектори тепер здійснюють нагляд, це дисциплінує водіїв і підвищує рівень культури паркування (як мінімум культури сплати в 10-ти денний термін - практично 100%).</p>
      <p>Проте основні питання відсутності достатньої кількості муніципальних паркомісць та побудови нових паркінгів не вирішено досі.</p>
      <p>Не зважаючи на точкові позитивні зрушення, сфера паркування у Львові потребує комплексних змін. Аналізуючи загальну ситуацію, можна виокремити такі 4 ключові проблеми:</p>
      <p><b>1. Неякісна інвентаризація місць. </b>Це впливає на постійну завантаженість центральної частини Львова, де попит на паркування значно перевищує пропозицію.</p>
      <p>Йдеться як про відсутність паркомісць там, де їх цілком реально облаштувати, так і про неякісну розмітку існуючих місць.</p>
      <p>Прикладом одного з поширених порушень є суттєве перевищення кількості запаркованих транспортних засобів, які може вмістити майданчик для паркування.</p>
      <p>На деяких паркінгах в центрі Львова в години найбільшого завантаження транспортом, перебувають на 15-30 автомобілів більше, ніж для цього передбачено місця.</p>
      <p>Крім цього, у Львові, наприклад, на кількох майданчиках в центральній частині міста на місцях для паркування, позначених синьою смугою, стоять смітники.</p>
      <p><b>2. Відсутність "гнучкого" тарифу </b>та неможливість вільного ціноутворення. Головним показником проблеми є, перш за все, відсутність різниці у вартості години паркування на різних майданчиках, відповідно до їх розташування, часу доби, пори року тощо.</p>
      <p>Законами "Про дорожній рух" (ст.58-2) та "Про благоустрій населених пунктів" (ч.3 ст. 28-1) передбачено, що відповідний тариф встановлюється органом місцевого самоврядування відповідно до порядку формування, затвердженого Кабінетом Міністрів України 2 березня 2010 року постановою № 258.</p>
      <p>Проте існуючий порядок жорстко та складно регламентує вказані відносини, таким чином на практиці позбавляючи органи місцевого самоврядування можливості реально впливати на тарифоутворення у сфері паркування.</p>
      <p>3. Надмірна жорсткість та невиконання ПДР (правил дорожнього руху), ДБН (державних будівельних норм) та ДСТУ (державних стандартів України). Мова йде про застарілі норми, які водії апріорі не виконують.</p>
      <p>До прикладу, згідно з правилами відстань між майданчиком та пішохідним переходом має становити не менше 10 м.</p>
      <p>Цього, звісно, в центральній частині міста ніхто не дотримується, бо специфіка вулиць унеможливлює виконання цих правил.</p>
      <p>Цікаво, що за кордоном правила дорожнього руху є, здебільшого, лояльнішими ніж в Україні. В Данії залишити свій автомобіль можна не менше ніж за 5 м. від пішохідного переходу, а у Німеччині не менше ніж за 5 м. від перехрестя, що з однієї сторони дозволяє більш раціонально використовувати простір у маленьких містах, а з іншої сторони - не спонукає до порушення правил.</p>
      <p>Така сама ситуація в нас і з зупинками громадського транспорту. Зараз припаркувати автомобіль можна не менше ніж за 30 м. до і після знаку зупинки, в той час як в Європі відстань повинна становити від 7 м. (Іспанія) до 15 м. (Бельгія).</p>
      <p><b>4. Відсутність регулювання гостьових майданчиків. </b>Йдеться про так звані "кишеньки" - місця для паркування працівників та відвідувачів ресторанів, магазинів, готелів тощо.</p>
      <p>Біля цих закладів немає спеціалізованих майданчиків, тож власники часто самовільно позначають стоянки для автомобілів "фішками", хоч це і заборонено.</p>
      <p>Спеціальних місць, призначених для тимчасового розвантаження товарів, теж не передбачено.</p>
      <p>Це спричиняє постійні корки, оскільки службові автомобілі зупиняються серед дороги, створюючи перешкоди для руху транспорту.</p>
      <p>Ви запитаєте, що з цим всім робити?</p>
      <p>
        <b>Досягти компромісу усіх зацікавлених сторін та покращити існуючу систему паркування можливо застосовуючи збалансований підхід.</b>
      </p>
      <p>Почати слід з якісної інвентаризації: провести чітке маркування паркомісць, платних і безкоштовних з встановленням знаків, що відповідають правилам дорожнього руху та стандартам ДСТУ.</p>
      <p>Це допоможе виявити скільки насправді коштів втрачає місто щодня та створити нові місця для паркування.</p>
      <p>Наступний крок – зміна логіки тарифоутворення. Новий механізм сприятиме наповненню місцевих бюджетів й створенню якісної альтернативи у вигляді нових паркінгів, стимулюватиме підвищення інвестиційної привабливості сфери та поліпшення якості послуг на паркування.</p>
      <p>Тариф має бути "гнучким", а ціна - залежати від розташування, сезонності, часу доби тощо. Наразі, в центральній частині Львова облаштовано 7200 паркомісць.</p>
      <p>Водії щодня витрачають в середньому 20 хвилин на пошук вільного місця для автомобіля.</p>
      <p>У Києві, наприклад, за годину на відкритому майданчику в центрі ви заплатите 10 гривень, а у Львові - 15, а то і 25 на приватному паркінгу.</p>
      <p>Як формується таке ціноутворення і чи доцільне воно? Відповідь повинен дати "ринок".</p>
      <p>Ще один спосіб вплинути на ситуацію з паркуванням  - переглянути і суттєво пом’якшити ПДР, ДБН та ДСТУ.</p>
      <p>Наразі від жорстких норм програють всі. ЛКП "Львівавтодор" фіксує ~ 80  порушень в місяць, пішоходи скаржаться на запарковані автівками тротуари та вулиці, водії залишають автомобілі будь-де через відсутність місць, а бюджет міста в результаті втрачає потенційні надходження.</p>
      <p>Пом’якшення вимог у пункті 15.9 "Зупинка забороняється" ПДР спричинить збільшення кількості місць для паркування як платних, так і безкоштовних, та зменшить чисельність порушень, оскільки водій зможе залишити свій транспортний засіб на відведеному місці для паркування дотримуючись правил.</p>
      <p>Як вирішити ситуацію з гостьовими майданчиками? Встановити часові межі на паркування автомобіля в цих зонах.</p>
      <p>Як варіант: дозвіл на користування гостьовим майданчиком не більше 2-х годин. Цього буде достатньо для автомобілів, які привозять товари до закладів і, одночасно, таке регулювання унеможливить зупинку звичайних авто на весь день.</p>
      <p>Втім для цього необхідно внести зміни до правил дорожнього руху, адже знаку, який вказує на обмеження часу стоянки, поки що не передбачено.</p>
      <p>Важливо усвідомлювати: зміни до системи паркування будуть ефективними лише тоді, коли почнемо вирішувати цю проблему комплексно, враховуючи інтереси всіх сторін.</p>
      <p>Позитивного результату досягти можливо через розуміння, що спільне майно громади - це не "комунальне – отже нічиє", а "наше".</p>
      <p>Кожне вільне місце на парковці тільки здається вільним, бо утримується коштом всіх платників податків, не лише осіб, які користуються автомобілями. Тож нести відповідальність за добробут міста і дотримуватися правил прозорості маємо всі.</p>
    </article>
  </body>
</html>