<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/voldsomt-snovaer-truer-alpene/71813198"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T09:37:18+00:00"/>
    <meta property="og:title" content="Voldsomt snøvær truer Alpene"/>
    <meta property="og:description" content="I helga omkom to skiløpere i et snøskred i Østerrike. Prognosene for de kommende dagene viser muligheter for kraftig snøfall, noe som øker snøskredfaren igjen."/>
  </head>
  <body>
    <article>
      <h1>Voldsomt snøvær truer Alpene</h1>
      <h2>I helga omkom to skiløpere i et snøskred i Østerrike. Prognosene for de kommende dagene viser muligheter for kraftig snøfall, noe som øker snøskredfaren igjen.</h2>
      <address><time datetime="2019-11-13T09:37:18+00:00">13 Nov 2019, 09:37</time> by <a rel="author">Frode Andresen</a></address>
      <p>Mot helga varsles det voldsomme mengder snøfall i deler av Alpene, noe som medfører fare for snøskred, ifølge sveitsiske <a href="https://www.slf.ch/fileadmin/user_upload/import/lwdarchiv/public/2020/nb/en/pdf/201911101700_gk_c_en_complete.pdf">SLF</a>. Seinest sist helg omkom to personer i et snøskred i Østerrike.</p>
      <p>
        <b>Fra tirsdag til søndag er det ventet at tre lavtrykk vil passere Alpene.</b>
      </p>
      <p>I løpet av uka kan det falle mer en to meter snø flere steder i Alpene. Noen prognoser spår at det vil falle mellom to og tre meter snø i italienske områder av Dolomittene, ifølge <a href="https://vejr.tv2.dk/2019-11-12-voldsomt-snevejr-truer-alperne-der-kan-falde-over-to-meter-sne">danske TV 2</a>.</p>
      <h3>Kraftige byger</h3>
      <p>Det første lavtrykket passerte store deler av Østerrike og nordøstlige deler av Italia natt til onsdag.</p>
      <p>Torsdag er det ventet at Frankrike og Sveits rammes av lavtrykk og kraftig snøfall i høyden. Natt til fredag skal lavtrykket bevege seg videre østover til Nord-Italia og Østerrike.</p>
      <p>- Fredag kommer det et nytt lavtrykk hvor snøgrensa vil ligge på omkring 2000 moh. i utsatte områder i Alpene. Prognosene viser at det vil bli kraftige byger i høyden, og at de kraftigste snøfallene vil finne sted i fjellet, sier vakthavende meteorolog Magni Svanevik til Dagbladet.</p>
      <h3>To meter snø</h3>
      <p>De siste prognosene viser at Dolomittene og sørlige deler av Østerrike kan vente opptil 15 centimeter snø i timen fredag, ifølge TV 2. Til sammenlikning falt det opptil 25 centimeter snø i utsatte deler av Agder, og opptil 12 centimeter snø på Østlandet mandag.</p>
      <p>- Ettersom det ser ut til å bli kraftige byger, kan det stemme at det vil falle 15 centimeter snø i timen i utsatte områder. Det er heller ikke usannsynlig at enkelte områder kan få over to meter med snø i løpet av uka, sier Svanevik.</p>
      <h3>Tredje lavtrykk</h3>
      <p>Det tredje lavtrykket ser ut til å passere Nord-Italia, Sveits og Østerrike søndag.</p>
      <p>
        <b>- Lørdag og søndag kommer det et nytt kraftig snøfall. Men da ser temperaturen til å ha gått litt ned igjen, og snøgrensa vil derfor være lavere, sier Svanevik og tilføyer:</b>
      </p>
      <p>- I utsatte områder i Alpene vil man kunne få omkring én meter med snøfall i løpet av et døgn. Men det er veldig lokale forskjeller, og på den andre siden av fjellet kan det være helt tørt.</p>
      <h3>To omkom</h3>
      <p>SLF advarer om at snøskredfaren vil øke fra torsdag og utover. Dette gjelder særlig i områder på 2200 moh. Snøskredfaren skyldes særlig kraftig snøfall og vind.</p>
      <p>Lørdag omkom to skiløpere i et snøskred i Alpene i sørlige deler av Østerrike, ifølge <a href="https://www.washingtonpost.com/world/europe/2-skiers-die-in-avalanche-in-austrian-alps/2019/11/09/db639de2-0310-11ea-8341-cc3dce52e7de_story.html">Washington Post</a>. De to mennene ble tatt av snøskredet mens de kjørte utenfor de markerte løypene i Ötztal-regionen, ifølge ORF.</p>
    </article>
  </body>
</html>