<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546820.html/%D8%B3%D8%A7%DB%8C%D8%AA-%D9%BE%D8%B3%D9%85%D8%A7%D9%86%D8%AF-%D9%85%D8%AD%D9%85%D8%AF%D8%A2%D8%A8%D8%A7%D8%AF-%D8%AA%D8%A7-%D8%AF%D9%88-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D9%BE%D8%B1-%D9%85%DB%8C-%D8%B4%D9%88%D8%AF--%D8%A7%D8%B2-%D9%88%D8%B1%D9%88%D8%AF-%D9%BE%D8%B3%D9%85%D8%A7%D9%86%D8%AF-%D8%B9%D9%81%D9%88%D9%86%DB%8C-%D8%B3%D8%A7%DB%8C%D8%B1-%D8%A7%D8%B3%D8%AA%D8%A7%D9%86-%D9%87%D8%A7-%D8%AC%D9%84%D9%88%DA%AF%DB%8C%D8%B1%DB%8C-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T09:52:00+00:00"/>
    <meta property="og:title" content="سایت پسماند محمدآباد تا دو سال آینده پر می‌شود/ از ورود پسماند عفونی سایر استان‌ها جلوگیری شد"/>
    <meta property="og:description" content="معاون عمرانی استانداری قزوین گفت: در گذشته پسماندهای عفونی چندین استان دیگر وارد قزوین می‌شد در حالی که از ابتدای سال 98 مصوب شد که به هیچ وجه پسماندهای استان‌های دیگر وارد استان ما نشود."/>
  </head>
  <body>
    <article>
      <h1>سایت پسماند محمدآباد تا دو سال آینده پر می‌شود/ از ورود پسماند عفونی سایر استان‌ها جلوگیری شد</h1>
      <h2>معاون عمرانی استاندار قزوین:</h2>
      <address>
        <time datetime="2019-11-13T09:52:00+00:00">13 Nov 2019, 09:52</time>
      </address>
      <p>معاون عمرانی استانداری قزوین گفت: در گذشته پسماندهای عفونی چندین استان دیگر وارد قزوین می‌شد در حالی که از ابتدای سال 98 مصوب شد که به هیچ وجه پسماندهای استان‌های دیگر وارد استان ما نشود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="https://sobheqazvin.ir/">صبح قزوین</a> <a href="http://shakhesnews.com/">،</a> علی فرخزاد در  نشست شورای حفظ حقوق بیت‌المال در امور اراضی و منابع طبیعی که ظهر امروز با حضور مسئولین دستگاه‌های اجرایی در سالن جلسات دادسرای عمومی و انقلاب قزوین برگزار شد، اظهار کرد: چندین سال است که اقداماتی که در کارگروه پسماند قزوین انجام شده در هیچ استان دیگری انجام نمی‌شود به طوری که در گذشته هر شهرداری موظف بود به صورت جداگانه به دفع زباله‌ها بپردازد اما امروز علاوه بر ۲۰ شهر استان نیز پسماند ۱۹۰ روستا هم به صورت متمرکز در سایت محمدآباد جمع‌آوری و دفع می‌شود.</p>
      <p>وی افزود: تنها پسماند ۵ شهر معلم کلایه، سیردان، آوج و آبگرم به علت مشکل مسافت و مسیر در همان مکان‌هایی که در آن مناطق تعبیه شده دفع می‌شود؛ در گذشته مدیریت سایت پسماند بر عهده استانداری بود در حالی که با درخواست شهرداری اکنون متولی آن شهرداری قزوین است.</p>
      <p>معاون عمرانی استانداری قزوین بیان کرد: شهرداری قزوین در کارگروه قبلی تعهداتی از قبیل فرهنگ سازی در خصوص تفکیک از مبدا و برنامه‌ریزی درمورد لنفیت و شیرآبه‌ها را داد تا صورت گیرد در حالی که امروز تفکیک در خود مجموعه انجام می‌شود.</p>
      <p>این مقام مسئول ادامه داد: از آنجایی که روزانه ۷۰۰ تن زباله در بخش خانگی جمع آوری می‎شود این لنفیت پاسخگو نیست و دو سال پیش دستگاهی برای پرس زباله‌های خشک با هزینه ۲ میلیارد تومان خریداری شد در حالی که زباله‌های ما تر است لذا  باید با متخلفین برخورد شود.</p>
      <p>فرخزاد اظهار کرد: اگر با این روند پیش رویم تا دو سال دیگر ظرفیت سایت محمدآباد تکمیل می‌شود لذا باید برای تامین آینده هدف‌گذاری شده باشد، اکنون پسماند صنعتی ۱۵۰ واحد تولیدی به سایت محمدآباد منتقل می‌شود اما در گذشته نیز در مکان‌های غیرمجاز دفع می‌شد که قابل کنترل هم نبود.</p>
      <p>
        <b>پسماندهای صنعتی مایع به هیچ وجه اجازه ورود به سایت محمدآباد را ندارد</b>
      </p>
      <p>وی بیان کرد: در گذشته پسماندهای عفونی چندین استان دیگر وارد قزوین می‌شد در حالی که از ابتدای سال ۹۸ مصوب شد که به هیچ وجه پسماندهای استان‌های دیگر وارد استان ما نشود.</p>
      <p>معاون عمرانی استانداری قزوین ادامه داد: هر استانی متولی جمع‌آوری یک نوع از پسماندها است لذا پسماندهای عفونی و بهداشتی به قزوین منتقل می‌شد که با این موضوع موافقت نشد.</p>
      <p>این مقام مسئول با بیان اینکه پسماندهای صنعتی مایع به هیچ وجه اجازه ورود به سایت محمدآباد را ندارد، ابراز کرد: مدتی است که پسماندهای مطب‌های خصوصی قزوین، آبیک، الوند و زیباشهر جمع‌آوری شده و به سایت محمدآباد منتقل و بی‌خطر سازی می‌شود.</p>
      <p>فرخزاد با بیان اینکه سایت محمدآباد توسط دوربین مداربسته کنترل می‌شود، افزود: در یک مقطع زمانی چهار ماهه سایت محمدآباد جهت حمل زباله‌های کارخانه‌ها پلمپ شد اما این موضوع سبب رها کردن زباله‌ها در مکان‌های دیگر می‌شد.</p>
      <p>وی در پایان گفت: تعطیلی سایت محمدآباد ممکن است مشکلاتی را ایجاد کند لذا مکان‌هایی در شهرستان بوئین زهرا و تاکستان پیشنهاد شد اما با بررسی‌های انجام شده متوجه شدیم که باز هم خطر نفوذ به آب‌های زیرزمینی را دارد بنابراین بنا شد محیط زیست بررسی لازم را انجام دهد تا یک مکان از این سه منطقه را به ما معرفی کند.</p>
      <p>انتهای پیام/</p>
    </article>
  </body>
</html>