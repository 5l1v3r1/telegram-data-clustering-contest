<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741464"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T09:16:00+00:00"/>
    <meta property="og:title" content="&quot;อิทธิพล&quot; ชี้แผนงบฯ64ลดโครงการซ้ำซ้อน"/>
    <meta property="og:description" content="รมว.วัฒนธรรม ถก ผู้บริหารวธ.เร่งติดตามงานโนยบายเชิงพื้นที่หลังจบภาระกิจครม.สัญจร พร้อม ย้ำ งบประมาณปี 64 ชู การเพิ่มมูลค่าทางเศรษฐกิจผ่านทุนทางวัฒนธรรม เผย ต้องลดโครงการที่ซ้ำซ้อนด้วย     "/>
  </head>
  <body>
    <article>
      <h1>"อิทธิพล" ชี้แผนงบฯ64ลดโครงการซ้ำซ้อน</h1>
      <address>
        <time datetime="2019-11-13T09:16:00+00:00">13 Nov 2019, 09:16</time>
      </address>
      <p>
        <b>รมว.วัฒนธรรม ถก ผู้บริหารวธ.เร่งติดตามงานโนยบายเชิงพื้นที่หลังจบภาระกิจครม.สัญจร พร้อม ย้ำ งบประมาณปี 64 ชู การเพิ่มมูลค่าทางเศรษฐกิจผ่านทุนทางวัฒนธรรม เผย ต้องลดโครงการที่ซ้ำซ้อนด้วย     </b>
      </p>
      <p>วันนี้ (13 พ.ย.) นายอิทธิพล คุณปลื้ม รมว.วัฒนธรรม เปิดเผยภายหลังการประชุมผู้บริหารกระทรวงวัฒนธรรม (วธ.) ว่า ที่ประชุมได้ติดตามผลจากการประชุมคณะรัฐมนตรี (ครม.) สัญจรที่จังหวัดกาญจนบุรี โดยพล.อ.ประยุทธ์ จันทร์โอชา นายกรัฐมนตรี ได้มอบหมายการปฎิบัติงานเชิงพื้นที่ของกระทรวงต่างๆ โดยในส่วนของกระทรวงวัฒนธรรม (วธ.) นั้นมีงานที่ต้องขับเคลื่อนคือการท่องเที่ยวเชิงวัฒนธรรม เช่น เส้นทางท่องเที่ยวพุทธธรรม เส้นทางอารยทาราวดี การปรับปรุงโรงงานกระดาษจังหวัดกาญจนบุรี ให้เป็นหอภูมิกาญจนบุรี เป็นต้น  ซึ่งในส่วนของเส้นทางพุทธธรรมนั้นจะเป็นโครงการทำเส้นทางพุทธมณฑล ที่อ.อู่ทอง จ.สุพรรณบุรี เป็นความร่วมมือกับกระทรวงการท่องเที่ยวและกีฬา สำนักงานพระพุทธศาสนาแห่งชาติ (พศ.) และกระทรวงวัฒนธรรม (วธ.) โดยโครงการนี้วธ.จะมอบหมายให้กรมศิลปากร (ศก.) ดำเนินการเรื่องการออกแบบ ดังนั้นโครงการต่างๆที่เกิดขึ้นจากการลงพื้นที่และในการประชุม ครม.สัญจรที่จ.กาญจนบุรีครั้งนี้ จะมีระบบติดตามงานของครม.ที่จะต้องดำเนินการให้เสร็จภายใน 1 เดือน เพื่อรายงานให้นายกรัฐมนตรีรับทราบว่าแผนงานต่างๆมีความคืบหน้าแค่ไหน และแต่โครงการใช้งบประมาณจำนวนเท่าไหร่ เพราะของ วธ.ที่ทั้งโครงการการท่องเที่ยวเชิงพุทธธรรม การชมพิพิธภัณฑ์ด้วยคิวอาร์โค้ด การปรับปรุงพิพิธภัณฑ์<br/><br/>รมว.วัฒนธรรม กล่าวต่อไปว่า นอกจากนี้ตนยังได้กำชับในที่ประชุมให้เตรียมความพร้อมในการแปรญัตติงบประมาณที่จะมีขึ้นในวันที่ 20 พ.ย.นี้ด้วย ขณะเดียวกันภาพรวมการจัดทำงบประมาณปี 2564 ของวธ.ตนได้ให้นโยบายไปแล้วว่า การจัดทำงบประมาณในปี 64 จะต้องมาทบทวนดูโครงการต่างๆที่ทำอยู่ว่าโครงการไหนดำเนินการเสร็จสิ้นไปแล้วบ้าง เพื่อไม่ให้เกิดการใช้งบประมาณที่ซ้ำซ้อน โดยในงบประมาณของปี 64 จะมีโครงการที่เป็นนโยบายหลักประกอบด้วยการสร้างมูลค่าทางเศรษฐกิจผ่านทุนทางวัฒนธรรม การจัดทำข้อมูลบิ๊กดาต้า การเชื่อมโยงข้อมูลท่องเที่ยวเชิงวัฒนธรรม ซึ่งตนจะหารือกับกระทรวงการท่องเที่ยวและกีฬาว่า เมืองหลักเมืองรองใดบ้าง ที่จะนำมาผุดเป็นโครงการท่องเที่ยววัฒนธรรมเชิงประวัติศาสตร์ได้<br/> <br/> <br/> </p>
    </article>
  </body>
</html>