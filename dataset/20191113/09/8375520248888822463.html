<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/chinovniki-brovarskogo-rayonu-rozdali-zemlyu-v-zoni-prohodzhennya-velikoji-kilcevoji-dorogi-639582.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T09:09:59+00:00"/>
    <meta property="og:title" content="Чиновники Броварського району роздали землю в зоні проходження Великої кільцевої дороги"/>
    <meta property="og:description" content="У власність фізичним та юридичним особам відведено земельні ділянки площею 18 га, що перебувають у коридорі проходження дороги"/>
  </head>
  <body>
    <article>
      <h1>Чиновники Броварського району роздали землю в зоні проходження Великої кільцевої дороги</h1>
      <address>
        <time datetime="2019-11-13T09:09:59+00:00">13 Nov 2019, 09:09</time>
      </address>
      <h4>У власність фізичним та юридичним особам відведено земельні ділянки площею 18 га, що перебувають у коридорі проходження дороги</h4>
      <p>Прокуратура оскаржила до суду розпорядження Броварської райдержадміністрації про передачу фізичним особам 18 га землі в зоні розміщення Великої кільцевої автомобільної дороги.</p>
      <p>Про це <a href="https://kobl.gp.gov.ua/ua/news.html?_m=publications&amp;_t=rec&amp;id=261051">повідомляє</a> пресслужба прокуратури Київської області.</p>
      <p>Броварською місцевою прокуратурою виявлено порушення вимог земельного законодавства під час виділення на користь фізичних осіб земельних ділянок на території Броварського району Київської області.</p>
      <p>Встановлено, що в 2007 році Київською обласною державною адміністрацією затверджено протокол погодження генерального напрямку проходження Великої кільцевої автомобільної дороги навколо Києва, в тому числі, околицями Броварського району.</p>
      <p>Протоколом вирішено, що головам районних державних адміністрацій спільно з районними радами необхідно забезпечити накладення тимчасових обмежень на земельні ділянки уздовж напрямку проходження траси з розрахунку 250 м в обидві сторони.</p>
      <p>Однак, всупереч вимогам законодавства, на підставі розпорядження голови Броварської районної адміністрації у власність фізичним та юридичним особам відведено земельні ділянки площею 18 га, що перебувають у коридорі проходження Великої кільцевої автомобільної дороги навколо Києва та потрапляють безпосередньо в зону розміщення самої автодороги.</p>
      <p>Зважаючи на викладене, прокуратурою до суду скеровано позов про скасування вищевказаного розпорядження райдержадміністрації та державних актів на землю.</p>
      <p>До слова, Служба безпеки України спільно з прокуратурою <a href="https://glavcom.ua/kyiv/news/sbu-pidozryuje-chinovnikiv-klichka-u-mahinaciyah-pid-chas-budivnictva-velikoji-okruzhnoji-dorogi-638700.html">документують протиправні дії чиновників Київської міської держадміністрації під час реалізації проекту «Будівництво Великої Окружної дороги». </a></p>
      <related>
        <a href="https://glavcom.ua/kyiv/news/pravoohoronciv-vikrito-u-nesankcionovanomu-vtruchanni-v-informaciyniy-portal-nacpoliciji-639464.html"/>
        <a href="https://glavcom.ua/news/u-minekonomiki-nazvali-vartist-gektara-zemli-pislya-vidkrittya-rinku-639534.html"/>
        <a href="https://glavcom.ua/columns/syrotuk/zemlya-ce-spadok-yakiy-mi-otrimali-vid-nashih-batkiv-639416.html"/>
      </related>
    </article>
  </body>
</html>