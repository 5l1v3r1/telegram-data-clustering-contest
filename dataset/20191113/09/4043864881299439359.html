<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231826/"/>
    <meta property="og:site_name" content="Українська правда"/>
    <meta property="article:published_time" content="2019-11-13T09:35:00+00:00"/>
    <meta property="og:title" content="Кредит банку Бахматюка: під домашній арешт відправили члена ради НБУ"/>
    <meta property="og:description" content="Вищий антикорупційний відправив під цілодобовий домашній арешт колишнього виконувача обов’язків начальника управління НБУ по Києву та Київській області Миколу Каленського в справі про привласнення стабілізаційного кредиту для “VAB Банку”."/>
  </head>
  <body>
    <article>
      <h1>Кредит банку Бахматюка: під домашній арешт відправили члена ради НБУ</h1>
      <address>
        <time datetime="2019-11-13T09:35:00+00:00">13 Nov 2019, 09:35</time>
      </address>
      <p>Вищий антикорупційний відправив під цілодобовий домашній арешт колишнього виконувача обов’язків начальника управління НБУ по Києву та Київській області Миколу Каленського в справі про привласнення стабілізаційного кредиту для "VAB Банку".</p>
      <p><b>Джерело:</b> засідання ВАКС</p>
      <p><b>Деталі:</b> Суддя задовольнила клопотання прокурора частково. Каленського відправили під цілодобовий домашній арешт.</p>
      <p>Йому заборонили залишати місце проживання у селі Стоянка. Він зобов’язаний прибувати до слідчого чи прокурора за вимогою, тощо.</p>
      <p>Каленський має здати паспорт, який дає змогу виїхати закордон, і носити електронний браслет.</p>
      <p>Каленський член ради НБУ. Його хотіла взяти на поруки перша заступниця голови НБУ <a href="https://www.facebook.com/ekrozhkova/videos/3252365014836582/">Катерина Рожкова</a>. За словами Рожкової, правління НБУ готове взяти на поруки всіх колишній працівників Нацбанку у справ "VAB Банку".</p>
      <figure>
        <img src="https://img.pravda.com/images/doc/1/b/1b38cfe-1.jpg"/>
      </figure>
      <p>Каленський один із 8-ми підозрюваних у справі про привласнення 1,2 млрд гривень кредиту "VAB Банку", проте слідство вважає, що до схеми можуть бути причетні понад <a href="https://www.pravda.com.ua/news/2019/11/12/7231764/">15 осіб.</a></p>
      <p><b>Що було раніше:</b> Пізно ввечері 12 листопада суд обрав запобіжний захід у вигляді арешту із правом внесення 15 млн грн застави колишній директорці генерального департаменту банківського нагляду НБУ <a href="https://www.pravda.com.ua/news/2019/11/13/7231821/">Аллі Шульзі</a>.</p>
      <p>Крім того, правоохоронці планують вручити підозру колишньому власнику "ВіЕйБі банку" <a href="https://www.pravda.com.ua/news/2019/11/12/7231764/">Олегу Бахматюку</a>.</p>
      <p>Також можуть притягнути до відповідальності членів правління НБУ, які приймали рішення про кредит банку.</p>
      <p>Слідство вважає, що у 2014 році бенефіціар VAB Банку <a href="https://www.pravda.com.ua/news/2019/11/12/7231755/">Бахматюк</a> вступив у змову з першим заступником голови НБУ Олександром Писаруком про видачу мільярдного кредиту під заставу майна, вартість якого завищили.</p>
      <p>12 листопада <a href="https://www.pravda.com.ua/news/2019/11/12/7231693/">Бахматюк</a> заявив, що планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і "Фінансова ініціатива" і внести 500 мільйонів гривень гарантійного внеску.</p>
      <p>11-12 листопада 2019 року детективи Національного бюро під процесуальним керівництвом прокурорів САП повідомили <a href="https://nabu.gov.ua/novyny/8-osib-pidozryuyut-u-zavolodinni-12-mlrd-grn-kredytu-vieybi-banku?fbclid=IwAR1zMJ062TVnczoLiYX5CtvIXPHZ8mPQDFNJKNfGMiqQtRih8W1jpcC0mG4">8 особам</a> про підозру у заволодінні 1,2 млрд грн стабілізаційного кредиту, наданого Національним банком України ПАТ "ВіЕйБі Банк".</p>
      <p>Серед підозрюваних – <b>Олександр Писарук</b>, який у 2014-2015 роках працював першим заступником голови Нацбанку Валерії Гонтарєвої і відповідав за банківський нагляд, а зараз є головою правління Райффайзен Банку Аваль.</p>
      <p>Обвинувачення клопотатиме про арешт <a href="https://www.pravda.com.ua/news/2019/11/12/7231724/">Писарука </a>з альтернативою внесення 30 млн грн застави.</p>
      <p>Серед інших підозрюваних: </p>
      <ul>
        <li>ексдиректор Генерального департаменту банківського нагляду;</li>
        <li>колишній в.о. начальника управління НБУ по м. Києву та Київській обл.;</li>
        <li>ексголова спостережної ради ПАТ "ВіЕйБі Банк";</li>
        <li>ексзаступник голови правління ПАТ "ВіЕйБі Банк";</li>
        <li>три посадові особи приватних компаній, пов’язаних з бенефіціарними власниками ПАТ "ВіЕйБі Банк";</li>
      </ul>
      <p>
        <b>
          <i>Знати більше: <a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a> </i>
        </b>
      </p>
      <p>
        <b>
          <i>
            <a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтаревої та банкірів бізнесмена</a>
          </i>
        </b>
      </p>
      <p>
        <b>Передісторія:</b>
      </p>
      <ul>
        <li>У жовтні 2014 року Нацбанк виділив "ВіЕйБі Банку" стабілізаційний кредит на суму 1,2 млрд грн. ВіЕйБі належав власнику аграрного холдингу "Укрлендфармінг" Олегу Бахматюку.</li>
        <li>В листопаді 2014 року НБУ визнав банк неплатоспроможним і ввів тимчасову адміністрацію. Рішення про ліквідацію фінустанови ухвалене в березні 2015 року.</li>
        <li>НАБУ почало розслідувати справу Бахматюка в жовтні 2016 року.</li>
        <li>Коли слідчі вийшли на фінішну пряму, генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. </li>
        <li>Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</li>
        <li>12 листопада власник аграрного холдингу "Укрлендфармінг" <a href="https://www.pravda.com.ua/news/2019/11/12/7231693/">Олег Бахматюк</a>заявив, що планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і "Фінансова ініціатива" і внести 500 мільйонів гривень гарантійного внеску.</li>
      </ul>
      <footer>Альона Мазуренко, УП</footer>
      <related>
        <a href="https://www.pravda.com.ua/news/2019/11/13/7231821/"/>
        <a href="https://www.pravda.com.ua/news/2019/11/12/7231786/"/>
        <a href="https://www.pravda.com.ua/news/2019/11/12/7231764/"/>
      </related>
    </article>
  </body>
</html>