<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197205/parapompi-tramp-arxizoyn-oi-dimosies-akroaseis-martyron-apo-to-ypoyrgeio-exoterikon"/>
    <meta property="og:site_name" content="CNN.gr"/>
    <meta property="article:published_time" content="2019-11-13T09:37:30+00:00"/>
    <meta property="og:title" content="Παραπομπή Τραμπ: Αρχίζουν οι δημόσιες ακροάσεις μαρτύρων από το υπουργείο Εξωτερικών"/>
    <meta property="og:description" content="Την ώρα που αναμένεται να αρχίσουν οι δημόσιες ακροάσεις μαρτύρων στο πλαίσιο της έρευνας για την παραπομπή του Αμερικανού προέδρου, Ντόναλντ Τραμπ , οι..."/>
  </head>
  <body>
    <article>
      <h1>Παραπομπή Τραμπ: Αρχίζουν οι δημόσιες ακροάσεις μαρτύρων από το υπουργείο Εξωτερικών</h1>
      <h2>Την ώρα που αναμένεται να αρχίσουν οι δημόσιες ακροάσεις μαρτύρων στο πλαίσιο της έρευνας για την παραπομπή του Αμερικανού προέδρου, Ντόναλντ Τραμπ, οι μάρτυρες προετοιμάζονται για το ενδεχόμενο να βρεθούν αντιμέτωποι με σκληρές ερωτήσεις που θα τους απευθύνουν τα μέλη του Κογκρέσου.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 11:37 , 13 November 2019</p>
      <p>Από την πλευρά τους, οι βουλευτές ενδιαφέρονται να κερδίσουν το παιχνίδι των εντυπώσεων, μπροστά από τις κάμερες εκμεταλλευόμενοι την δυνατότητα της υποβολής ερωτήσεων δημοσίως.</p>
      <p>Οι καταθέσεις μαρτύρων από το υπουργείο Εξωτερικών των ΗΠΑ, αποτελούν την πρώτη ευκαιρία που θα έχει η αμερικανική κοινή γνώμη να ακούσει άμεσα όσους είχαν εμπλακεί στα γεγονότα που προκάλεσαν την ενεργοποίηση της έρευνας για την παραπομπή του προέδρου Τραμπ.</p>
      <p>Θεωρείται επίσης πιθανό, ότι οι <b>δημόσιες καταθέσεις</b> θα παίξουν κάποιο ρόλο στην <b>διάβρωση της υποστήριξης που έχει ο Τραμπ, </b>από τα συντηρητικά στρώματα ψηφοφόρων της αμερικανικής κοινωνίας.</p>
      <p>Οι Δημοκρατικοί από την πλευρά τους διερευνούν αν ο πρόεδρος Τραμπ συνέδεσε την παράδοση αμερικανικής αμυντικής βοήθειας στην <b>Ουκρανία</b>, με την διεξαγωγή ερευνών σε βάρος πολιτικών προσώπων που θα εξυπηρετούσαν την <b>προσπάθεια</b> <b>προεδρικής επανεκλογής του το 2020</b>.</p>
      <p>Ο πρόεδρος Τραμπ από την μεριά του, υποστηρίζει ότι δεν έχει διαπράξει κάτι παράνομο, χαρακτηρίζοντας την διεξαγωγή της έρευνας για την παραπομπή του, ως μία απάτη.</p>
      <p>Ο <b>Τζακ Κουίν</b> που έχει διατελέσει <b>δικηγόρος του Λευκού Οίκου επί προεδρίας του <a href="https://www.cnn.gr/eidhseis/tag/397/mpil-klinton">Μπιλ Κλίντον</a>,</b> δήλωσε ότι οι μάρτυρες θα πρέπει να διατηρήσουν την ψυχραιμία τους, παρά τις επιθετικές ερωτήσεις που ενδέχεται να δεχτούν από τους <a href="https://www.cnn.gr/eidhseis/tag/73/repoymplikanoi"><b>Ρεπουμπλικάνους</b></a>, όπως ο βουλευτής Τζιμ Τζόρνταν από το Οχάιο, που είναι ένας από τους στενούς πολιτικούς υποστηρικτές του Τραμπ.</p>
      <p>«Το σημαντικό πράγμα είναι να μην επιτρέψουν σε κάποιον, όπως ο Τζόρνταν να τους επηρεάσει και να πουν κάτι, το οποίο θα μπορούσε να μεταφραστεί ως προκατάληψη», είπε ο ίδιος.</p>
      <p>Ο Κουίν υποστηρίζει ότι οι μάρτυρες δεν θα πρέπει να ενεργήσουν “σαν να μιλούν με τον γείτονά τους, στην πίσω πόρτα της αυλής τους. Δεν χρειάζεται να είναι κάποιος ομιλητικός. Αυτό που απαιτείται είναι να είναι ακριβής και συγκεκριμένος,” τόνισε.</p>
      <p>Οι δύο μάρτυρες που αναμένεται να καταθέσουν σήμερα δημόσια, ο <b>Μπιλ Τέιλορ</b> (υψηλόβαθμος Αμερικανός διπλωμάτης στην Ουκρανία) και ο αναπληρωτής βοηθός του υπουργείου Εξωτερικών, <b>Τζορτζ Κεντ</b>, έχουν ήδη απαντήσει στις ερωτήσεις των βουλευτών κεκλεισμένων των θυρών για την διερεύνηση του ενδεχόμενου, η στάση του προέδρου Τραμπ να είχε <b>προσωπικά κίνητρα</b>.</p>
      <p><b>Οι καταθέσεις θα μεταδοθούν από τα μεγαλύτερα τηλεοπτικά δίκτυα</b>, αλλά και την <b>καλωδιακή τηλεόραση</b>, με την αμερικανική κοινή γνώμη να μπορεί να παρακολουθήσει εν ενεργεία, αλλά και πρώην αξιωματούχους της κυβέρνησης Τραμπ να καταθέτουν στην έρευνα για την παραπομπή του.</p>
      <p>Έχουν περάσει 20 χρόνια από τότε που οι Αμερικανοί παρακολούθησαν μία διαδικασία παραπομπής, όταν οι Ρεπουμπλικάνοι απήγγειλαν κατηγορίες σε βάρος του τότε Δημοκρατικού προέδρου των ΗΠΑ, Μπιλ Κλίντον.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/tech/story/197209/pos-to-2019-i-tileorasi-grafei-istoria-apo-to-proto-vima-sti-selini-sto-8k">Πώς το 2019 η τηλεόραση «γράφει» ιστορία: Από το πρώτο βήμα στη Σελήνη στο 8K</a>
        </li>
        <li>
          <a href="https://www.cnn.gr/news/kosmos/story/197187/hpa-thetiki-exelixi-i-paraitisi-morales-periorizoyn-tin-paroysia-diplomaton-toys-sti-volivia">ΗΠΑ: «Θετική εξέλιξη η παραίτηση Μοράλες» - Περιορίζουν την παρουσία διπλωματών τους στη Βολιβία</a>
        </li>
        <li>
          <a href="https://www.cnn.gr/news/kosmos/story/197077/anakalyfthike-sti-mianmar-to-arxaiotero-apolithoma-poy-deixnei-epikoniasi-loyloydioy-apo-entomo">Ανακαλύφθηκε στη Μιανμάρ το αρχαιότερο απολίθωμα που δείχνει επικονίαση λουλουδιού από έντομο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/20/hpa">ΗΠΑ</a>
        </li>
        <li>
          <a href="https://www.cnn.gr/eidhseis/tag/70/ntonalnt-tramp">ΝΤΟΝΑΛΝΤ ΤΡΑΜΠ</a>
        </li>
        <li>
          <a href="https://www.cnn.gr/eidhseis/tag/81646/parapomph-tramp">ΠΑΡΑΠΟΜΠΗ ΤΡΑΜΠ</a>
        </li>
        <li>
          <a href="https://www.cnn.gr/eidhseis/tag/36288/martyres">ΜΑΡΤΥΡΕΣ</a>
        </li>
        <li>
          <a href="https://www.cnn.gr/eidhseis/tag/1956/kogkreso">ΚΟΓΚΡΕΣΟ</a>
        </li>
        <li>
          <a href="https://www.cnn.gr/eidhseis/tag/73/repoymplikanoi">ΡΕΠΟΥΜΠΛΙΚΑΝΟΙ</a>
        </li>
        <li>
          <a href="https://www.cnn.gr/eidhseis/tag/1040/oykrania">ΟΥΚΡΑΝΙΑ</a>
        </li>
        <li>
          <a href="https://www.cnn.gr/eidhseis/tag/617/leykos-oikos">ΛΕΥΚΟΣ ΟΙΚΟΣ</a>
        </li>
        <li>
          <a href="https://www.cnn.gr/eidhseis/tag/397/mpil-klinton">ΜΠΙΛ ΚΛΙΝΤΟΝ</a>
        </li>
        <li>
          <a href="https://www.cnn.gr/eidhseis/tag/62838/thleoptika-diktya">ΤΗΛΕΟΠΤΙΚΑ ΔΙΚΤΥΑ</a>
        </li>
        <li>
          <a href="https://www.cnn.gr/eidhseis/tag/11727/tileorasi">ΤΗΛΕΟΡΑΣΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197177/snapshot/2754706.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197183/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197196/snapshot/423593.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197204/snapshot/1072054.jpg"/>
      </figure>
    </article>
  </body>
</html>