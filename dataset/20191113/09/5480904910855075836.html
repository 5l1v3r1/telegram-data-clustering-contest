<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/japonska-sonda-odleta-od-asteroidu-ryugu-a-vraci-se-na-zemi/1820409?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T09:47:00+00:00"/>
    <meta property="og:title" content="Japonská sonda odlétá od asteroidu Ryugu a vrací se na Zemi"/>
    <meta property="og:description" content="Tokio - Japonská sonda Hajabusa 2 po roce a půl odlétá od asteroidu Ryugu a vrací se zpět na Zemi, kam do konce roku 2020 dopraví odebrané vzorky. Aparát dnes úspěšně opustil oběžnou dráhu kolem asteroidu, který je nyní vzdálen od Země přes 252 milionů kilometrů, a do pěti dní se vymaní z jeho gravitačního vlivu. Na twitteru o tom informovala japonská kosmická agentura JAXA."/>
  </head>
  <body>
    <article>
      <h1>Japonská sonda odlétá od asteroidu Ryugu a vrací se na Zemi</h1>
      <address><time datetime="2019-11-13T09:47:00+00:00">13 Nov 2019, 09:47</time> by <a rel="author" href="http://www.ctk.cz/" target="_blank">ČTK</a></address>
      <p>Tokio - Japonská sonda Hajabusa 2 po roce a půl odlétá od asteroidu Ryugu a vrací se zpět na Zemi, kam do konce roku 2020 dopraví odebrané vzorky. Aparát dnes úspěšně opustil oběžnou dráhu kolem asteroidu, který je nyní vzdálen od Země přes 252 milionů kilometrů, a do pěti dní se vymaní z jeho gravitačního vlivu. Na twitteru o tom informovala japonská kosmická agentura JAXA.</p>
      <p>V 02:05 SEČ sonda zažehla motor, aby se odpoutala od stávající oběžné dráhy. JAXA následně uvedla, že změna rychlosti byla potvrzena a že palubní systémy pracují normálně. Letové středisko přelom v misi ocenilo potleskem, podle JAXA ale v centru kvůli odletu panuje i smutná nálada.</p>
      <p>Odlet je možné <a href="http://www.hayabusa2.jaxa.jp/en/galleries/onc/nav20191113/">sledovat</a> přes web JAXA, kde budou po následujících pět dní zveřejňovány fotografie asteroidu, od kterého se sonda vzdaluje.</p>
      <p>Hajabusa 2 dorazila k asteroidu po třech a půl letech loni v červnu. Poprvé se k jeho povrchu kvůli odebrání vzorků přiblížila v únoru a podruhé v červenci. Zda jsou vzorky skutečně na palubě, známo není, vědci v to ale věří. Při náročném manévru sonda na asteroidu nepřistála, ale povrchu se krátce dotkla odběrovou hubicí.</p>
      <p>Sonda také na povrch dopravila kontejnery MINERVA-II 1 s dvojicí robotů pojmenovaných Rover-1A a Rover-1B a MINERVA-II 2 a také německý přistávací modul MASCOT.</p>
      <p>Nynější mise je druhým projektem JAXA zaměřeným na průzkum asteroidů a přepravu vzorků z nich na Zemi. První sondu japonští vědci vypustili v roce 2003 a její let byl úspěšný, i když návrat zkomplikovaly technické problémy. Pouzdro se vzorky nakonec na Zemi přistálo v polovině roku 2010.</p>
    </article>
  </body>
</html>