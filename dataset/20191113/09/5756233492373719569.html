<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621277/%D8%A2%DB%8C%D8%A7-%D9%88%D9%82%D9%88%D8%B9-%D8%B2%D9%84%D8%B2%D9%84%D9%87-%D9%85%D9%87%DB%8C%D8%A8-%D8%A8%D8%A7-%D8%B3%D8%B1%D9%85%D8%A7-%D8%A7%D8%B1%D8%AA%D8%A8%D8%A7%D8%B7-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T09:35:00+00:00"/>
    <meta property="og:title" content="آیا وقوع زلزله مهیب با سرما ارتباط دارد؟"/>
    <meta property="og:description" content="رییس بخش زلزله مرکز تحقیقات وزارت راه‌ و شهرسازی با بیان اینکه ارتباطی بین وقوع زلزله با ساعات مختلف شبانه‌روز و فصل گرم و سرد ندارد، گفت: ۶۰ درصد زلزله‌های بالای ۵.۵ ریشتر در ۴۰ سال گذشته در ایران در فصل گرم و ۵۳ درصد در طول روز رخ داده‌است."/>
  </head>
  <body>
    <article>
      <h1>آیا وقوع زلزله مهیب با سرما ارتباط دارد؟</h1>
      <address>
        <time datetime="2019-11-13T09:35:00+00:00">13 Nov 2019, 09:35</time>
      </address>
      <p>
        <i>رییس بخش زلزله مرکز تحقیقات وزارت راه‌ و شهرسازی با بیان اینکه ارتباطی بین وقوع زلزله با ساعات مختلف شبانه‌روز و فصل گرم و سرد ندارد، گفت: ۶۰ درصد زلزله‌های بالای ۵.۵ ریشتر در ۴۰ سال گذشته در ایران در فصل گرم و ۵۳ درصد در طول روز رخ داده‌است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی بیت‌اللهی در گفت‌وگو با ایلنا درباره انتشار برخی از موضوعات در فضای مجازی مبنی بر ارتباط وقوع زلزله با سرمای هوا اظهار داشت: طبق منطق علمی، رخداد زلزله ارتباطی با فصول سرد و گرم و در طول شب و روز ندارد.</p>
      <p>وی افزود: در هنگام زلزله شاهد شکست لایه‌های زمین با وسعت 50 کیلومتر هم هستیم بنابراین نمی‌تواند ارتباطی بین وقوع زلزله و سرما و گرما باشد. شاید سرمای هوا در چند متر اول لایه‌های سطحی زمین تاثیرگذار باشد اما در رخداد زلزله لایه‌های زمین با طول کیلومتر بیشتری شکست می‌خورد.</p>
      <figure>
        <img src="https://aftabnews.ir/files/fa/news/1398/8/22/358741_755.jpg"/>
      </figure>
      <p>رئیس بخش زلزله مرکز تحقیقات شهرسازی با اشاره به آمار و ارقام تعداد زلزله‌های بالاتر از 5.5 ریشتر در 40 سال گذشته در ایران گفت: طبق بررسی‌های انجام شده 169 زلزله بیشتر از 5.5 ریشتر در نیمه اول سال که نیمه گرم سال محسوب می‌شود رخ داده همچنین 118 زلزله هم در نیمه دوم سال یا در فصل سرما اتفاق افتاده است.</p>
      <p>بیت‌اللهی افزود: بنابراین این 287 زلزله بیشتر از 5.5 ریشتر رخ داده در 40 سال گذشته 60 درصد آن در نیمه اول سال و 40 درصد آن در نیمه دوم سال بوده است.</p>
      <p>وی درباره ارتباط وقوع زلزله در ساعات شب یا روز اظهار داشت: گزارشی تهیه شده مبنی بر تعداد زلزله‌ها در طول شبانه روز که در این گزارش روز را از ساعت 6:30 صبح تا 18:30 عصر در نظر گرفته‌ایم و آمار نشان می‌دهد 53 درصد وقوع زلزله‌ها در ساعات روز رخ داده و 47 درصد آن مربوط به وقوع زلزله در ساعات شب بوده است.</p>
      <p>رئیس بخش زلزله مرکز تحقیقات شهرسازی با اشاره به علت وجود این تصور در مردم که وقوع زلزله ارتباطی با سرمای هوا و یا ساعات شب دارد، گفت: این تصور ناشی از این است که اخیرا زلزله‌های تاثیرگذار مانند کرمانشاه، ملارد و میانه در طول فصل سرد سال و در شب رخ داده است.</p>
      <p>وی افزود: از سوی دیگر از آنجایی که انتشار اطلاعات زلزله در فضای مجازی بسیار گسترده انجام می‌شود و مردم در لحظه در جریان وقوع زلزله‌ها قرار می‌گیرند، این تصور به وجود آمده که بخش عمده‌ای از زلزله‌ها در فصل سرد سال و در شب اتفاق می‌افتند.</p>
    </article>
  </body>
</html>