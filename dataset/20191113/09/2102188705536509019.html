<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/13/653649/"/>
    <meta property="og:site_name" content="Економічна правда"/>
    <meta property="article:published_time" content="2019-11-13T09:50:00+00:00"/>
    <meta property="og:title" content="Коломойський позбувся боргів перед Приватбанком на 7,5 мільярда в суді — ЗМІ"/>
    <meta property="og:description" content="Суд визнав недійсними деякі положення низки кредитних договорів, укладених між Приватбанком і компаніями з групи “Приват” в 2006-2016 роках"/>
  </head>
  <body>
    <article>
      <h1>Коломойський позбувся боргів перед Приватбанком на 7,5 мільярда в суді — ЗМІ</h1>
      <address>
        <time datetime="2019-11-13T09:50:00+00:00">13 Nov 2019, 09:50</time>
      </address>
      <p>Суд визнав недійсними деякі положення низки кредитних договорів, укладених між Приватбанком і компаніями з групи "Приват" в 2006-2016 роках.</p>
      <p>Про це пише <a href="http://finbalance.com.ua/news/kolomoyskiy-v-sudi-pozbuvsya-borhiv-pered-privatbankom-na-75-mlrd-hrn">Finbalance</a>.</p>
      <p>Так, 4 листопада Північний апеляційний госпсуд задовольнив <a href="http://reyestr.court.gov.ua/Review/85495026">позов</a> ТОВ "Тех-Трейд-Інвест" до Приватбанку, ТОВ "Парктур", ТОВ "Скорзонера", ТОВ "Шелта", ТОВ "Аспект" та визнав недійсними деякі положення низки кредитних договорів, укладених між Приватбанком і відповідачами.</p>
      <p>Підставами для такого судового рішення стало те, що "спірними умовами кредитних договорів фактично визначено додаткову плату, що створило ситуацію подвійної оплати за користування кредитом".</p>
      <p>За оцінками суду, відповідні положення кредитних договорів передбачали оплату за користування позиками "двома паралельними способами - а саме проценти за користування кредитом, виходячи з процентної ставки визначеної в договорах, та проценти "R" або винагорода за користування кредитом, сплата яких визначена у формулах, до яких включено також дані щодо офіційного курсу гривні до долару США".</p>
      <p>"Оскаржувані пункти вказаних кредитних договорів порушують права позивача, оскільки фактично збільшують суму заборгованості позичальників за кредитними договорами, виконання зобов`язань за якими забезпечено іпотекою належного позивачу майна та відповідно на яке банк набуває права звернення стягнення у випадку невиконання позичальниками умов вказаних кредитних договорів", - йдеться в тексті постанови.</p>
      <p>"Колегія суддів вважає, що має місце порушення вимог принципу справедливості, добросовісності і розумності, і сплата винагороди (комісії) в установленому спірним договором порядку та розмірі не відповідає вимогам розумності та справедливості договору, передбаченим в ст. 627 Цивільного кодексу", - йдеться в постанові Північного апеляційного госпсуду.</p>
      <p>Як випливає із судових матеріалів і довідок Приватбанку, наданих у грудні 2016 року й січні 2017 року, сукупний обсяг згаданих нарахувань за "процентами "R" або винагородою за користування кредитом" за відповідними кредитними договорами сягає майже 7,5 млрд грн, що в рази перевищує максимальний розмір ліміту кредитних договорів і основну суму боргу за кредитами.</p>
      <p>За даними держреєстру, одним із засновників ТОВ "Тех-Трейд-Інвест" є ТОВ "Скорзонера", кінцевими бенефіціарами якого є Ігор Коломойський та Геннадій Боголюбов.</p>
      <p>За даними системи YouControl, ТОВ "Скорзонера" ​​є засновником туристичного комплексу "Буковель".</p>
      <p><i>Читайте також</i>:</p>
      <p>
        <a href="https://www.epravda.com.ua/publications/2017/07/3/626653/">
          <b>
            <i>Тіні Приватбанку. Що Коломойський наобіцяв Кабміну та НБУ і не виконав</i>
          </b>
        </a>
      </p>
      <p>
        <a href="https://www.epravda.com.ua/publications/2017/07/7/626856/">
          <b>
            <i>"З таким настроєм слона не продати". Чи домовиться Коломойський з державою щодо кредитів Приватбанку</i>
          </b>
        </a>
      </p>
      <p>
        <i>
          <b>
            <a href="https://www.epravda.com.ua/publications/2018/11/26/642992/">Коломойський проти Приватбанку: хто кого перемагає в Лондонському суді</a>
          </b>
        </i>
      </p>
    </article>
  </body>
</html>