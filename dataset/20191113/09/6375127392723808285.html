<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/mga-pumanaw-ng-tycoons"/>
    <meta property="og:site_name" content="Journal Online"/>
    <meta property="article:published_time" content="2019-11-13T09:48:48+00:00"/>
    <meta property="og:title" content="Mga pumanaw ng tycoons"/>
    <meta property="og:description" content="DALAWANG malaking pundasyon ng airline industry ang pumanaw sa loob lamang ng isang linggo.   Nauna ang pilantropong si John Gokongwei ng Cebu Pacific na namatay sa edad na 93 at sinundan"/>
  </head>
  <body>
    <article>
      <h1>Mga pumanaw ng tycoons</h1>
      <address><time datetime="2019-11-13T09:48:48+00:00">13 Nov 2019, 09:48</time> by <a rel="author" href="https://journal.com.ph/authors/allan-encarnacion" target="_blank">Allan Encarnacion</a></address>
      <h3>DALAWANG malaking pundasyon ng airline industry ang pumanaw sa loob lamang ng isang linggo.  </h3>
      <p>Nauna ang pilantropong si John Gokongwei ng Cebu Pacific na namatay sa edad na 93 at sinundan naman ng Philippine Airlines President na si Lucio Tan, Jr. na kilala rin bilang Bong.</p>
      <p>Si Gokongwei ang isa sa nasubaybayan kong kasaysayan kaya kasama siya sa mga iniidolo kong negosyante. Literal na may puso.</p>
      <p>Nang magsimula kong mabasa ang life story ni Ginoong Gokongwei, parang nakahugot din ako sa kanya ng mga kaalaman. Inspiring ang buhay ni Gokongwei.</p>
      <p>Sa mga hindi nakakaalam, bukod sa Cebu Pacific, sa kanila rin ang Robinsons mall, Robinsons bank, Robina, JG Summit, Robinsons Land, Universal Robina Corp na ang combined capital ay nasa P1 trillion.</p>
      <p>Ang maipagkakapuri mo kay Boss John, hindi siya katulad ng ibang taipan at oligarchs na palaging nakakapit sa pundiya ng pulitiko. Basta siya, negosyo lang, hindi namumulitika.</p>
      <p>Kaya nga sa haba ng karera ni JG sa business industry, hindi man lang naikabit ang pangalan niya kung kani-kaninong puliitiko.</p>
      <p>Si Bong Tan naman, hindi rin natin kakilalang personal pero may mga malalapit tayong kaibigan sa kanilang pamilya. Si Kapitan Lucio Tan, kahit hindi kami personal na magkakilala, taun-taon ay nagpapadala ng Christmas card sa akin kaya parang kaibigan ko na rin siya, hindi nga lang halata.</p>
      <p>Katulad ni JG, si Kapitan ay nakapagpalaki rin ng negosyo dahil sa kasipagan. May personal anecdote ako kay Kapitan, noong 1999 Asean Summit sa Singapore, naroon ako sa Pan Pacific Hotel kasama ng ilang kaibigang pulitiko.</p>
      <p>Nang dumating si Kapitan, nagulat ako sa simple niyang suot na barong, simpleng pantalon at napansin ko na parang bitin pa sa kanya. Isang dipa lang ang distansiya ko sa kanya kaya nakilatis ko ang kanyang kasuutan.</p>
      <p>Hindi mo aakalain na ang bilyunaryong si Lucio Tan ay mas maganda ang suot ng katulad kong hampas lupa.</p>
      <p>Ang bottomline, napaka-low profile talaga ni Kapitan kumpara sa ibang taipan.</p>
      <p>Nakikiramay tayo sa pamilya nila Ginoong Gokongwei at pamilya ni Bong Tan. Kailangan din nating pasalamatan ang mga pamilya nila dahil isipin nyo kung gaano karaming Pilipino ang nagkaroon ng trabaho dahil sa kanilang mga negosyo.</p>
      <p>Muli po, nakikiramay kami sa pamilya Gokongwei at pamilya Tan na maituturing na bahagi ng buhay nating mga Pilipino.</p>
      <p>***</p>
      <p>Sa mga nagtatanong, extended pala ang LTO license application sa mismong PITX sa Paranaque hanggang November 27 ng taon.</p>
      <p>Ang LTO on Wheels ay bahagi ng  LTO’s E-Patrol Operations/Outreach Program na naglalayong mapadali ang aplikasyon ng ating mga kababayan.</p>
      <p>allanpunglo@gmail.com</p>
    </article>
  </body>
</html>