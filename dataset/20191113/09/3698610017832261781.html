<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-kiyevi-dali-nazvi-40-vulicyam-a-provulkam-329454_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T09:16:00+00:00"/>
    <meta property="og:title" content="У Києві дали назви 40 вулицям та провулкам"/>
    <meta property="og:description" content="Зокрема в Шевченківському районі буде вулиця Аміни Окуєвої.  "/>
  </head>
  <body>
    <article>
      <h1>У Києві дали назви 40 вулицям та провулкам</h1>
      <h2>Зокрема в Шевченківському районі буде вулиця Аміни Окуєвої.  </h2>
      <address>
        <time datetime="2019-11-13T09:16:00+00:00">13 Nov 2019, 09:16</time>
      </address>
      <p>Для вшанування пам'яті видатних українських громадських, державних, культурних, наукових і військових діячів Київрада на засіданні 12 листопада найменувала низку столичних вулиць, провулків і бульварів.</p>
      <p>
        <b>Зокрема, у Голосіївському районі з'явились:</b>
      </p>
      <p>вулиця Сім'ї Холодних – на честь братів Миколи (ботанік, мікробіолог, засновник вітчизняної школи фізіології рослин, академік, чиє ім'я носить інститут ботаніки АН України), Григорія (вчений, жертва більшовицького терору) і Олексія (відомий музичний критик);</p>
      <p>вулиця Родини Кістяківських – до неї належали вчений-криміналіст, професор Київського університету, громадський діяч Олександр Кістяківський, його сини Володимир (вчений-хімік), Богдан (філософ права і соціолог), Ігор (юрист і політичний діяч, у 1918 році – міністр внутрішніх справ Української держави) та онук Георгій (американський фізик і хімік українського походження);</p>
      <p>вулиця Володимира Горовиця – на честь видатного українського і американського піаніста;</p>
      <p>вулиця Олени Апанович – на честь української історикині, архівістки, письменниці;</p>
      <p>вулиця Атени Пашко – на честь української поетки, громадської діячки, дружини В'ячеслава Чорновола;</p>
      <p>вулиця Братів Шеметів – на честь братів Володимира, Сергія та Миколи, близьких соратників Гетьмана Павла Скоропадського, борців за незалежність;</p>
      <p>вулиця Архітектора Дяченка – на честь архітектора і громадського діяча, засновника стилю українського необароко;</p>
      <p>вулиця Юрія Немирича – відомого державного і військового діяча часів визвольної війни Богдана Хмельницького;</p>
      <p>провулок Костя Гуслистого – на честь дослідника історії України середніх віків, української культури та етнографії;</p>
      <p>бульвар Тадея Рильського – на честь громадського і культурного діяча, етнографа, економіста;</p>
      <p>вулиця Соломії Павличко – на честь письменниці, літературознавиці, перекладачки, публіцистки;</p>
      <p>провулок Юрівський – ця назва походить від історичної назви села Юрівка, провулок прилучається до Жулянської та Чабанівської вулиць;</p>
      <p>вулиця Валер'яна Підмогильного – на честь письменника і перекладача, одного із найвизначніших прозаїків українського "розстріляного відродження".</p>
      <p>
        <b>У Солом'янському районі найменовано:</b>
      </p>
      <p>вулиця Дмитра Григоровича – на честь авіаконструктора, творця першого гідроплану;</p>
      <p>вулиця Сергія Висоцького – на честь історика й археолога, фахівця у галузі давньоруської культури, дослідника графіті і фресок Софії Київської;</p>
      <p>провулок Сарматський;</p>
      <p>вулиця Архипа Люльки – на честь конструктора авіаційних двигунів;</p>
      <p>вулиця Михайла Лучкая – на честь закарпатського мовознавця, фольклориста, історика;</p>
      <p>вулиця Ніла Хасевича – на честь відомого художника, графіка, громадського і політичного діяча;</p>
      <p>вулиця Сергія Шишка – на честь художника;</p>
      <p>вулиця Федора Андерса – на честь інженера-конструктора, автора першого в Україні дирижабля;</p>
      <p>вулиця Професора Делоне – на честь російського та українського науковця, математика, засновника Київського товариства повітроплавання;</p>
      <p>вулиця Олександра Богомазова – на честь графіка, живописця, теоретика мистецтва;</p>
      <p>вулиця Антіна Ждановича – на честь державного і військового діяча часів визвольної війни Богдана Хмельницького;</p>
      <p>вулиця Ганни Арендт – на честь американської політологині-теоретика, авторки робіт із тоталітаризму;</p>
      <p>вулиця Скіфська;</p>
      <p>вулиця Сильвестра Косова – на честь культурного, освітнього і релігійного діяча XVII ст., православного митрополита Київського, Галицького та всієї Руси;</p>
      <p>вулиця Гренджі-Донського – на честь поета, прозаїка, драматурга, перекладача, громадського і політичного діяча Закарпаття, одного із творців Карпатської України;</p>
      <p>вулиця Василя Седляра – на честь художника, митця-монументаліста, графіка, художнього критика;</p>
      <p>вулиця Івана Білика – на честь письменника;</p>
      <p>вулиця Генерала Павленка – на честь генерала-хорунжого армії Української Народної Республіки;</p>
      <p>вулиця Михайла Дерегуса – на честь графіка і живописця;</p>
      <p>провулок Степана Ерастова – на честь мецената українського культурного руху на Кубані, одного із засновників Української Центральної Ради;</p>
      <p>провулок Марусі Чурай – на честь напівлегендарної народної співачки.</p>
      <p>
        <b>У Дарницькому районі назви отримали:</b>
      </p>
      <p>вулиця Андрія Кизила – на честь Героя України, позивний "Орел", загинув під час російсько-української війни;</p>
      <p>вулиця Мілени Рудницької – на честь громадсько-політичної діячки, журналістки;</p>
      <p>вулиця Петра Радзіня – на честь екс-командувача Національними збройними силами Латвії, що у 1918 році вступив до Української армії гетьмана Скоропадського.</p>
      <p>
        <b>Також у Голосіївському та Солом'янському районах з'являться:</b>
      </p>
      <p>вулиця Кирила Гвоздика – на честь живописця-монументаліста;</p>
      <p>вулиця Пилипа Коновала – на честь одного із найвидатніших українців Канади, єдиного в історії українця, нагородженого орденом Хреста Вікторії.</p>
      <p><b>У Шевченківському районі</b> з'явилася вулиця Аміни Окуєвої – для вшанування пам'яті лікарки, громадської активістки та військовослужбовиці, учасниці Революції гідності та війни на сході України.</p>
      <p>Окрім того, перейменовано вулицю Панельну <b>у Дніпровському районі</b> – на вулицю Андрія Аболмасова, активного учасника Євромайдану, добровольця, учасника АТО, який загинув на сході України.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>