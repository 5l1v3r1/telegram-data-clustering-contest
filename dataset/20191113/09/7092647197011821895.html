<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39693/%D8%B3%D9%87-%D8%B3%D8%A7%D9%84-%D8%A7%D8%B2-%DA%A9%D9%84%D9%86%DA%AF-%D8%B2%D9%86%DB%8C-%D9%86%DB%8C%D8%B1%D9%88%DA%AF%D8%A7%D9%87-%D8%B3%DB%8C%D8%B1%DB%8C%DA%A9-%DA%AF%D8%B0%D8%B4%D8%AA"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-13T09:13:00+00:00"/>
    <meta property="og:title" content="سه سال از کلنگ زنی نیروگاه سیریک گذشت"/>
    <meta property="og:description" content="احداث نیروگاه سیریک یکی از سرفصل‌های همکاری بین ایران و روسیه بود که با هدف عمیق‌تر شدن روابط دو کشور سال‌ها قبل کلید خورد و قرار بود سرمایه آن توسط روس‌ها تامین شود. موضوعی که هنوز تحقق نیافته و درحالی که روس‌ها قول داده‌اند تا آخر ماه جاری میلادی به این وعده جامه عمل بپوشانند، ایران اعلام کرده که این آخرین فرصت روسیه است و در غیر این صورت دولت روسیه باید پیمانکار را تغییر دهد."/>
  </head>
  <body>
    <article>
      <h1>سه سال از کلنگ زنی نیروگاه سیریک گذشت</h1>
      <address><time datetime="2019-11-13T09:13:00+00:00">13 Nov 2019, 09:13</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>احداث نیروگاه سیریک یکی از سرفصل‌های همکاری بین ایران و روسیه بود که با هدف عمیق‌تر شدن روابط دو کشور سال‌ها قبل کلید خورد و قرار بود سرمایه آن توسط روس‌ها تامین شود. موضوعی که هنوز تحقق نیافته و درحالی که روس‌ها قول داده‌اند تا آخر ماه جاری میلادی به این وعده جامه عمل بپوشانند، ایران اعلام کرده که این آخرین فرصت روسیه است و در غیر این صورت دولت روسیه باید پیمانکار را تغییر دهد.</i>
      </p>
      <figure>
        <img src="https://barghnews.com/files/fa/news/1398/8/22/83661_136.jpg"/>
      </figure>
      <p>به گزارش <a href="http://www.barghnews.com/">برق نیوز</a>، اواخر سال ۱۳۹۵ و در زمان وزارت حمید چیت‌چیان به عنوان وزیر نیروی دولت یازدهم بود که طبق تصمیمات روسای جمهور دو کشور ایران و روسیه، نیروگاه ۱۴۰۰ مگاواتی سیریک هرمزگان کلنگزنی شد تا این نیروگاه نیز به لیست چهار نیروگاه دیگر از جمله نیروگاه منتظرقائم اصفهان و نیروگاه رامین اهواز که توسط روس‌ها احداث شده بود، بپیوندد. طبق قرارداد بین ایران و روسیه، بنا شد نیروگاه سیریک با چهار واحد ۳۵۰ مگاواتی بخار از طریق تأمین مالی روسیه احداث شود.<br/><b>بی‌خبری دو ساله از سیریک</b><br/><br/>حدود یک سال بعد از آن رضا اردکانیان - وزیر نیرو در دولت دوازدهم - اعلام کرد در سال ۱۳۹۷ عملیات اجرای این طرح سرعت بیش‌تری می‌گیرد که با استفاده از وام روسیه ساخته خواهد شد و با بهره‌برداری از این طرح، تحول بزرگی در حوزه انرژی به عنوان یکی از زیربنا‌ها برای توسعه صنعت و کشاورزی در منطقه خواهد شد. از آن زمان، آخرین وضعیت احداث این نیروگاه در سکوت خبری بود تا این‌که اردکانیان در یک نشست خبری با بیان این‌که قرارداد نیروگاه سیریک در سال ۱۳۹۳ بین ایران و روسیه برای دریافت وام به میزان یک میلیارد و ۲۰۰ میلیون یورو امضاء شد، اظهار کرد که شرکت پیمانکار نیز یک شرکت روسی بود که اجرای این قرارداد از آن سال تاکنون به تعویق افتاده و طبق آخرین توافقی که با وزیر انرژی روسیه صورت گرفته حداکثر تا دو ماه دیگر مشخص می‌شود که این پیمانکار پروژه را اجرا خواهد کرد یا خیر.<br/><br/><b>پیگیری وضعیت سیریک</b><br/><br/>پس از آن، در سفری که اردکانیان به روسیه داشت اعلام کرد در جریان این سفر امضای الحاقیه به قرارداد احداث نیروگاه ۱۴۰۰ مگاواتی سیریک استان هرمزگان با استفاده از وام دولت روسیه مورد بررسی قرار گرفت و تا ظرف دو یا سه ماه آینده، حدود ۲۲۰ میلیون دلار از اعتبار مورد نیاز این پروژه از سوی سرمایه‌گذار تامین خواهد شد. به گفته وی، همچنین تا پیش از ملاقات روسای جمهوری ایران و روسیه در آنکارا نیز تمامی امضا‌ها برای الحاقیه قرارداد نیروگاه سیریک تکمیل شده و این مسئله در آن دیدار مورد بررسی قرار خواهد گرفت.<br/><br/><b>آخرین وضعیت تامین سرمایه نیروگاه سیریک</b><br/><br/>بر اساس این گزارش، آخرین اخبار حاکی است که روسیه قول داده ال‌سی را آخر ماه نوامبر باز کند. آن‌ها اعلام کرده‌اند که مشکلات پرداخت وام که از طریق روسیه وجود داشت، برطرف شده است و روسیه ضمانت نامه را تحویل می‌دهد. به گفته محسن طرزطلب - مدیر عامل شرکت تولید نیروی برق حرارتی - مبلغ کل قرارداد ۱.۴ میلیارد یورو و مبلغ وامی که قرار است از طریق روسیه تامین شود، ۱.۲ میلیارد یورو است. این آخرین فرصت به روسیه است و در غیر این صورت دولت روسیه باید پیمانکار را تغییر دهد.<br/><br/>منبع: <a href="http://www.powernews.ir/">ایسنا</a></p>
    </article>
  </body>
</html>