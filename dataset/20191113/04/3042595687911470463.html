<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/glatte-veier-utforkjoringer-over-hele-landet/71812905"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T04:59:03+00:00"/>
    <meta property="og:title" content="Glatte veier: Utforkjøringer over hele landet"/>
    <meta property="og:description" content="Politiet i flere distrikter advarer om såpeglatte veier, og ber om at folk senker farten og tar hensyn til andre så vel som seg selv."/>
  </head>
  <body>
    <article>
      <h1>Glatte veier: Utforkjøringer over hele landet</h1>
      <h2>Politiet i flere distrikter advarer om såpeglatte veier, og ber om at folk senker farten og tar hensyn til andre så vel som seg selv.</h2>
      <address><time datetime="2019-11-13T04:59:03+00:00">13 Nov 2019, 04:59</time> by <a rel="author">Marthe Ihle</a></address>
      <p>
        <i>Glatte veier eller trøbbel der du er? Send tips eller bilder til <a href="mailto:2400@db.no">2400@db.no</a>!</i>
      </p>
      <p>Det noe varierende vinterværet har i flere dager skapt utfordrende kjøreforhold på norske veier. Onsdag morgen er det igjen glatte veier flere steder, og utforkjøringer over hele landet.</p>
      <p>
        <b>- Vi oppfordrer bilister til å ta det rolig og ta hensyn til kjøreforholdene, skriver Innlandet politidistrikt på Twitter.</b>
      </p>
      <p>- Vær obs! Det er glatte veier, tilpass farten etter forholdene, skriver Vegtrafikksentralen Vest-Norge på Twitter.</p>
      <figure>
        <img src="https://dbstatic.no/71813184.jpg?imageId=71813184&amp;width=1024&amp;height=615"/>
        <figcaption><b>ULYKKE:</b> Et vogntog snurret rundt på E6 mellom Tangen og Espa, og stengte feltet. Foto: Lars Bryhn Nyland Vis mer</figcaption>
      </figure>
      <h3>Bil kolliderte med buss</h3>
      <p>En personbil har kollidert med en buss i Møre og Romsdal, melder politiet om rundt 10:30. En person skal sitte fastklemt, og det har vært tilløp til brann i bilen.</p>
      <p>
        <b>- Det er store skader på bil. Brann og helse er på stedet og har igangsatt frigjøring av personen som er fastklemt, skriver politiet på <a href="https://twitter.com/PolitiMRpd/status/1194548514040229890">Twitter</a>.</b>
      </p>
      <p>Skadeomfanget og hendelsesforløpet er fremdeles ukjent. Dagbladet oppdaterer saken.</p>
      <p>Kriminalteknikere og statens ulykkesgruppe er varslet om hendelsen. Veien er sperret. Vegtrafikksentralen er varslet for å iverksette skilting for omkjøring.</p>
      <h3>Bil kjørte av veien</h3>
      <p>I Hjelmeland kjørte en bil av veien på grunn av det glatte føret, melder politiet i Sør-Vest rundt klokka 8.</p>
      <p>- Mor og barn som var i bilen er begge bevisste. Det skal være svært glatt på stedet, advarer politiet på <a href="https://twitter.com/politietsorvest/status/1194505023675342848">Twitter</a>. Politiet er på vei til stedet.</p>
      <p>Operasjonsleder Brit Randulff i Sør-Vest politidistrikt understreker at de har hatt opp til fem ulykker i morges på grunn av glatte veier. Det er ikke snakk om alvorlig personskade, men flere biler har kjørt av veien.</p>
      <p>
        <b>- Jeg har inntrykk av at det er på grunn av glatte veier. Vi oppfordrer alle til å ta det rolig slik at det oppstår minst mulig ulykker. Det er glatt fra Hjelmeland i nord til Sandnes i sør, sier hun til Dagbladet.</b>
      </p>
      <p>Flere steder i landet har trafikkoperatørene jobbet på spreng for å bedre kjøreforholdene. Likevel må de som skal ut og kjøre være forberedt på at det stedvis er glatt, sier trafikkoperatør Hilde Bjørnstad i Vegtrafikksentralen Øst-Norge til Dagbladet.</p>
      <h3>- Meget utfordrende</h3>
      <p>På Østlandet regnet det tirsdag kveld og natt til onsdag, noe som kan skape riktig krevende kjøreforhold.</p>
      <p>
        <b>- Regn som fryser på bakken er en meget utfordrende vegsituasjon, og noen ganger er det vanskelig å få tiltakene til å hjelpe, sier Bjørnstad til Dagbladet.</b>
      </p>
      <p>Hun kommer med en klar oppfordring:</p>
      <p>- Folk må avpasse farten etter forholdene, og holde avstand til bilen foran. Vær oppmerksom på at det stedvis kan være glatt, så vær våken og vis hensyn både overfor deg selv og andre.</p>
      <p>Og:</p>
      <p>- Har du ikke byttet til vinterdekk: La bilen stå!</p>
      <h3>Trailer snurret rundt</h3>
      <p>På E6 i sørgående retning mellom Tangen og Espa, har et vogntog snurret rundt og stenger feltet.</p>
      <figure>
        <img src="https://dbstatic.no/71812986.jpg?imageId=71812986&amp;x=0&amp;y=11.214953271028&amp;cropw=100&amp;croph=88.785046728972&amp;width=321&amp;height=381"/>
        <figcaption><b>KØ:</b> Det er kødannelse på E6 mellom Tangen og Espa. Foto: Tipser Vis mer</figcaption>
      </figure>
      <p>- Det er meldt om svært glatte forhold, skriver politiet i Innlandet på Twitter.</p>
      <p>
        <b>Operasjonsleder Arne Norevik ber folk være spesielt oppmerksomme på strekningen, også i forbindelse med skiltingen.</b>
      </p>
      <p>- Plutselig møter du køa, og det er speilblankt. Da kan det fort gå ille, sier han til Dagbladet.</p>
      <p>Han fortsetter:</p>
      <p>- Vi har fått meldinger om flere glatte veier. Folk må ta det pent og redusere farten. Folk må vise aktsomhet og ta ansvar for egen kjøring. Reduser farten, det er vår innstendige oppfordring, sier Norevik.</p>
      <p>Dagbladets reporter på vei til Oslo melder om stillestående kø på stedet.</p>
      <p>- Det blir kø når det er en så hyppig brukt vei. Det er stengt. Vi vet ikke helt hvor lenge det blir sånn, sier Norevik til Dagbladet klokka 07.00.</p>
      <h3>Vogntog veltet</h3>
      <p>Trafikkuhellene som politiet melder om i morgentimene onsdag har alle en fellesnevner: Svært glatte veier som fører til utforkjøringer og bilvelt.</p>
      <p>
        <b>Politiet i Agder understreker at de har fått flere meldinger om glatte veier i sitt distrikt, særlig i indre deler av Agder.</b>
      </p>
      <p>- Vi oppfordrer bilister til å kjøre etter forholdene, skriver de på Twitter.</p>
      <figure>
        <img src="https://dbstatic.no/71813320.jpg?imageId=71813320&amp;width=1024&amp;height=615"/>
        <figcaption><b>VELTET:</b> Vogntoget skled og veltet over på siden. Det var ingen personskade. Foto: Fredrik Rimork Wiig Vis mer</figcaption>
      </figure>
      <p>Ved Rygge flyplass var to biler i en trafikkulykke på E6 like før klokka 8, melder politiet om på <a href="https://twitter.com/politietost/status/1194507291309031425">Twitter</a>. Tre personer var involvert, og alle skal være ute av bilene nå, ifølge politiet i Øst.</p>
      <p>
        <b>Vegtrafikksentralen melder at det er redusert fremkommelighet på stedet, og like etter klokka 8 melder politiet om at køen går sakte forbi i venstre felt.</b>
      </p>
      <figure>
        <iframe data-src="https://twitter.com/politiagder/status/1194527242203926528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>I Sandnes kolliderte to biler i Søredalen, opplyser politiet i Sør-Vest om like etter klokka 8. Den ene føreren har smerter i en hånd, og begge biler må taues vekk.</p>
      <p>- Føeren av den ene bilen er kjørt til legevakta for kontroll. Begge bilene taues vekk. Det er svært glatt på stedet, advarer politiet.</p>
      <p>
        <b>Like etter klokka 7 veltet et vogntog over på siden i Holmefossveien i Kvelde, Larvik.</b>
      </p>
      <p>- Det er glatt på skadestedet. Nøldetater er på vei, skriver politiet i Sør-Øst på Twitter.</p>
      <p>Operasjonsleder Anne Meyer opplyser overfor Dagbladet at vogntogetet skled av veien, og at det nå jobbes med å fjerne det.</p>
      <p>- Det var ikke noen personskade, legger hun til.</p>
      <p>
        <i>Dagbladet følger saken.</i>
      </p>
    </article>
  </body>
</html>