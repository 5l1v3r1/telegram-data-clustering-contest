<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741395"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T04:22:00+00:00"/>
    <meta property="og:title" content="'สาวใหญ่'เชื่อบารมีพระดัง สู้วัวแม่ลูกอ่อนคลั่งรอดตาย"/>
    <meta property="og:description" content="สาวใหญ่แม่ค้าลอตเตอรี่หวิดดับ เล่านาทีสู้แม่วัวลูกอ่อน 30 นาทีก่อนหมดแรง ยกมือภาวนาขอพรพระวัดดังเมืองคอนโปรดช่วยชีวิต สิ้นคำขอแม่วัวหยุดคลั่ง เผยนอนโรงพยาบาล 2 คืน เชื่อบารมี 'พ่อท่านนวล' ช่วยชีวิตรอด"/>
  </head>
  <body>
    <article>
      <h1>'สาวใหญ่'เชื่อบารมีพระดัง สู้วัวแม่ลูกอ่อนคลั่งรอดตาย</h1>
      <address>
        <time datetime="2019-11-13T04:22:00+00:00">13 Nov 2019, 04:22</time>
      </address>
      <figure>
        <img src="https://www.dailynews.co.th/admin/upload/20191113/news_AbfewcORFC112343_533.jpg?v=20191113126"/>
      </figure>
      <p>
        <b>สาวใหญ่แม่ค้าลอตเตอรี่หวิดดับ เล่านาทีสู้แม่วัวลูกอ่อน 30 นาทีก่อนหมดแรง ยกมือภาวนาขอพรพระวัดดังเมืองคอนโปรดช่วยชีวิต สิ้นคำขอแม่วัวหยุดคลั่ง เผยนอนโรงพยาบาล 2 คืน เชื่อบารมี "พ่อท่านนวล" ช่วยชีวิตรอด</b>
      </p>
      <p>กรณีเหตุการณ์นาทีชีวิตเมื่อวันที่ 8 ที่ผ่านมา นางกาญจนา ดวงอุมา อายุ 50 ปี ชาวต.ท่ายาง อ.ทุ่งใหญ่ จ.นครศรีธรรมราช แม่ค้าลอตเตอรี่ ที่ประสบเหตุระทึกถูกวัวแม่ลูกอ่อนไล่ขวิดหวิดตาย หลังกลับจากทำบุญในงานทอดกฐินประจำปี วัดประดิษฐาราม หรือ "วัดไสหร้า" ทั้งนี้ที่เกิดเหตุพบว่าเกิดขึ้นที่บริเวณสวนปาล์มท้ายหมู่บ้าน ในช่วงเย็นนางกาญจนาได้จูงแม่วัวที่เลี้ยงไว้กลับบ้าน แต่แม่วัวกลับพุ่งกระโจนเข้าใส่โดยที่ไม่ทันตั้งตัว แม่วัวขวิดหญิงรายนี้จนล้มลงแล้วเหยียบซ้ำที่ลำตัว จนร่างกายบอบช้ำ</p>
      <figure>
        <img src="https://www.dailynews.co.th/admin/upload/20191113/news_SAGcffghMx112343_533.jpg?v=20191113126?v=5187"/>
      </figure>
      <p> <br/>นางกาญจนา กล่าวว่า เหตุการณ์ไม่ได้จบลงแค่นั้น แม่วัวหันมาใช้เขาไล่แทงจนระบมไปทั้งร่าง ตนจับเขาของแม่วัวได้ ใช้กำลังต่อสู้สุดชีวิตพร้อมส่งเสียงร้องขอความช่วยเหลือ แต่ละแวกนั้นไม่มีใครได้ยิน เมื่อเวลาผ่านไป 30 นาที ตนต่อสู้กับแม่วัวจนหมดแรงและเพรี่ยงพร้ำ แม่วัวใช้ตีนเหยียบตนไว้แน่นเหมือนจะเอาชีวิตไม่รอด วินาทีนั้นนึกขึ้นมาได้ว่า ที่คอตนได้คล้องเหรียญพ่อท่านนวลปริสุทโธ อดีตเจ้าอาวาสวัดไสหร้า พระเกจิชื่อดังทางภาคใต้ ที่มรณภาพไปแล้วหลายปี จึงอธิษฐานขอให้พ่อท่านนวลช่วยเนื่องจากสู้แรงแม่วัวไม่ไหวแล้ว สิ้นคำขอเท่านั้นแม่วัวที่กำลังดุร้ายหยุดชะงักลง ตนจึงลุกขึ้นวิ่งหนีสุดชีวิตมาขอความช่วยเหลือ เจ้าหน้าที่กู้ภัยจึงนำส่งรพ.ทุ่งใหญ่ พบมีบาดแผลไปทั่วร่างกาย นอนพักฟื้นอยู่ 2 วัน จึงออกมาขายลอตเตอรี่ตามปกติ ซึ่งตนเชื่อว่าเป็นเพราะบารมีของพ่อท่านนวล<br/><br/>พระครูพิสิฐปุญญญากร เจ้าอาวาสวัดประดิษฐาราม หรือ "วัดไสหร้า" หมู่ 1 ต.บางรูป อ.ทุ่งใหญ่ จ.นครศรีธรรมราช เปิดเผยว่า กรณีหญิงคนหนึ่งถูกแม่วัวทำร้ายและรอดชีวิตมาได้ ซึ่งเชื่อว่าบารมีของ "พ่อท่านนวล" อดีตเจ้าอาวาส พระเกจิอาจารย์ซึ่งเป็นที่เคารพบูชาของประชาชนทั่วไป ถือเป็นเรื่องที่ดีที่ไม่มีการสูญเสียและเคยมีกรณีผู้รอดชีวิตมาจากเหตุการณ์อุบัติเหตุร้ายแรงมาแล้วหลายครั้ง โดยที่มีเหรียญพ่อท่านนวล คล้องคอจึงรอดตายมาได้อย่างปาฏิหาริย์ และเป็นความเชื่อส่วนบุคคล ที่เคารพนับถือพ่อท่านนวลปริสุทโธ.</p>
    </article>
  </body>
</html>