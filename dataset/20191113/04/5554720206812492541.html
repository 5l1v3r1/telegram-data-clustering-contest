<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/ghaziabad-mayor-accuses-municipal-corporation-officials-of-tax-evasion-of-rs-50-crore/272343/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-13T04:40:41+00:00"/>
    <meta property="og:title" content="गाजियाबाद: महापौर ने नगर निगम के अधिकारियों पर लगाया 50 करोड़ रुपये की कर चोरी का आरोप"/>
    <meta property="og:description" content="गाजियाबाद की महापौर आशा शर्मा ने यहां नगर निगम के अधिकारियों पर शहर के कुछ प्रतिष्ठानों के साथ मिलीभगत कर 50 करोड़ रुपये की कथित कर चोरी का आरोप लगाया है"/>
  </head>
  <body>
    <article>
      <h1>गाजियाबाद: महापौर ने नगर निगम के अधिकारियों पर लगाया 50 करोड़ रुपये की कर चोरी का आरोप</h1>
      <address><time datetime="2019-11-13T04:40:41+00:00">13 Nov 2019, 04:40</time> by <a rel="author">JKR Staff</a></address>
      <p>देश की राजधानी दिल्ली से सटे गाजियाबाद की महापौर आशा शर्मा ने यहां नगर निगम के अधिकारियों पर शहर के कुछ प्रतिष्ठानों के साथ मिलीभगत कर 50 करोड़ रुपये की कथित कर चोरी का आरोप लगाया है, जिसके बाद मंगलवार को भाजपा पार्षद राजेंद्र त्यागी ने उनसे सबूत पेश करने की मांग की है।</p>
      <figure>
        <img src="http://www.jantakareporter.com/wp-content/uploads/2019/11/tax-evasion.png"/>
        <figcaption>फाइल फोटो</figcaption>
      </figure>
      <p>समाचार एजेंसी भाषा की रिपोर्ट के मुताबिक, राजेंद्र त्यागी ने मीडियाकर्मियों से कहा कि कर चोरी की राशि ‘‘बहुत अधिक’’ है और संबंधित अधिकारियों के खिलाफ आरोप लगाने के बाद दस्तावेजी साक्ष्य प्रदान करना महापौर की जिम्मेदारी है। भाजपा पार्षद ने कहा कि इस मामले को नगर आयुक्त दिनेश चंद्रा को साक्ष्य के साथ सौंप दिया जाना चाहिए।</p>
      <p>इससे पहले, महापौर ने मुख्यमंत्री योगी आदित्यनाथ को एक पत्र भेजा था, जिसमें उन्होंने नगर निगम के अधिकारियों पर 50 करोड़ रुपये की कर चोरी के आरोप लगाए थे। उन्होंने उसमें कहा कि कुछ शैक्षणिक, वाणिज्यिक संस्थानों और शॉपिंग मॉल को लाभ पहुंचाया जा रहा था।</p>
    </article>
  </body>
</html>