<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-moldovi-vidpravili-u-vidstavku-uryad-vislovivshi-votum-nedoviri-329450_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T04:55:00+00:00"/>
    <meta property="og:title" content="У Молдові відправили у відставку уряд, висловивши вотум недовіри"/>
    <meta property="og:description" content="Екс-прем'єр міністр Молдови вважає відставку уряду несправедливою"/>
  </head>
  <body>
    <article>
      <h1>У Молдові відправили у відставку уряд, висловивши вотум недовіри</h1>
      <h2>Екс-прем'єр міністр Молдови вважає відставку уряду несправедливою</h2>
      <address>
        <time datetime="2019-11-13T04:55:00+00:00">13 Nov 2019, 04:55</time>
      </address>
      <p>В Молдові чергова <a href="https://dt.ua/WORLD/moldova-viklyuchaye-mitniy-soyuz-yak-metu-zovnishnoyi-politiki-319579_.html"><b>урядова криза</b></a>. Не встигнувши пропрацювати п'ять місяців, уряд Майї Санду був відправлений у відставку.</p>
      <p>Кабінет міністрів на чолі з прем'єром Майєю Санду 12 листопада був відправлений у відставку. За вотум недовіри Кабінету міністрів проголосували 63 депутата від Партії соціалістів Республіки Молдова (ПСРМ) та Демократичної партії Молдови (ДПМ). Народні обранці від Партії "Шор" утримались від голосування, передає <a href="https://www.moldpres.md/ru/news/2019/11/12/19009102">МОЛДПРЕС</a>.</p>
      <p>До дебатів з пропозицією про вотум недовіри прем'єр-міністр Майя Санду виступила перед депутатами з промовою, в якій розповіла про здобутки кабінету міністрів за п'ять місяців діяльності та узагальнила політичну ситуацію, що склалася. Вона закликала депутатів бути справедливими у своїх рішеннях і не судити діяльність виконавчої влади крізь призму вузьких інтересів.</p>
      <p>Глава уряду уточнила, що висунутий ПСРМ вотум недовіри заснований на помилковій інформації, а економічна ситуація в країні за останній період не погіршилася. "Єдине погіршення економічної ситуації - для тих, хто був зупинений корупційними схемами", - сказала Майя Санду.</p>
      <p>"Ми приступили до роботи негайно і протягом двох місяців виконали всі зобов'язання по зовнішньому фінансуванню, які попередники не виконали за 3 роки. Ми доставили в країну фінансову допомогу на суму понад 2 млрд. леїв. Ці гроші надали громадянам Молдови міжнародні партнери з упевненістю, що уряд буде керувати ними правильно і прозоро", - підкреслила Санду.</p>
      <p>Пропозицію про висунення вотуму недовіри уряду зареєструвала у п'ятницю, 8 листопада, в парламенті фракція ПСРМ. Соціалісти висловили невдоволення тим, що Кабмін змінив правила призначення генерального прокурора, прийнявши на себе відповідальність, не проконсультувавшись з ними.</p>
      <p>Протягом всього пленарного засідання, на якому обговорювалася це пропозиція, перед будівлею парламенту прихильники блоку "ACUM" висловлювали свою підтримку уряду.</p>
      <p>За 28 років незалежності три уряди були відправлені у відставку шляхом голосування про вотум недовіри: кабінети на чолі з прем'єр-міністром Іоном Стурзою, на чолі з Владом Філатом і Валеріу Стрільцем.</p>
      <p>Раніше, 8 червня <b><a href="https://dt.ua/WORLD/konstituciyniy-sud-moldovi-uhvaliv-rishennya-pro-rozpusk-parlamentu-i-novi-vibori-313883_.html">Конституційний суд Молдови видав постанову про розпуск парламенту країни</a></b> нібито через те, що депутати не сформували уряд протягом 90 днів після виборів. У той же день депутати <b><a href="https://dt.ua/WORLD/u-parlamenti-moldovi-stvorili-prorosiysko-proyevropeysku-koaliciyu-313940_.html">створили парламентську коаліцію, до складу якої увійшли проросійська "Партія соціалістів" і проєвропейський блок ACUM</a></b>.</p>
      <p>На екстреному засіданні парламенту ввечері було затверджено склад Кабінету міністрів, члени уряду склали присягу. Уряд очолила лідер партії "Дія і солідарність" Мая Санду, спікером парламенту стала лідер "Партії соціалістів" Зінаїда Гречана.</p>
      <p>Також депутати більшістю в 61 голос проголосували за прийняття декларації "Про захоплену державу", в якій йдеться про необхідність звільнення держави від "влади олігархів" і виведення держструктур з-під впливу Демократичної партії.</p>
      <p>14 червня уряд Павла Філіпа <a href="https://dt.ua/WORLD/dempartiya-moldovi-viznala-noviy-koaliciyniy-uryad-314581_.html"><b>подав у відставку і визнав новий уряд Маї Санду</b></a>.</p>
      <p>Тим часом, як повідомляли ЗМІ, з Молдови вилетіли літаки, на борту яких перебували політики та бізнесмени, яких пов'язують із Демократичною партією, <a href="https://dt.ua/WORLD/kerivnictvo-demokratichnoyi-partiyi-moldovi-i-oligarh-plahotnyuk-spishno-vtekli-z-krayini-zmi-314623_.html"><b>зокрема олігарх Плахотнюк</b></a>. На його активи <a href="https://dt.ua/WORLD/u-moldovi-nakladeno-aresht-na-aktivi-oligarha-yakiy-vtik-z-krayini-316283_.html"><b>наклали арешт</b></a>.</p>
      <p>Детальніше про поточну ситуацію в країні <a href="https://dt.ua/international/dva-kapitani-na-korabli-moldova-324760_.html"><b>читайте у статті Артема Филипенка "Два капітани на кораблі "Молдова""</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/TW9sZHByZXM=">Moldpres</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>