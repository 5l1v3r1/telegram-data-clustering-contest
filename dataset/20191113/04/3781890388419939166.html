<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741385"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T04:02:00+00:00"/>
    <meta property="og:title" content="รวบแล้ว'เสมียนทนาย'คว้าปืนตร. ยิงดับ'พล.ต.ต.'ในศาล"/>
    <meta property="og:description" content="จับกุมตัวได้แล้ว 'เสมียนทนาย' ผู้ที่คว้าปืนตำรวจศาลมายิงใส่ 'อดีตจเรตำรวจ' ภายในศาลจันทบุรีจนเสียชีวิต"/>
  </head>
  <body>
    <article>
      <h1>รวบแล้ว'เสมียนทนาย'คว้าปืนตร. ยิงดับ'พล.ต.ต.'ในศาล</h1>
      <address>
        <time datetime="2019-11-13T04:02:00+00:00">13 Nov 2019, 04:02</time>
      </address>
      <p>
        <b>จับกุมตัวได้แล้ว "เสมียนทนาย" ผู้ที่คว้าปืนตำรวจศาลมายิงใส่ "อดีตจเรตำรวจ" ภายในศาลจันทบุรีจนเสียชีวิต</b>
      </p>
      <p>กรณี พล.ต.ต.ธารินทร์​ จันทราทิพย์ อดีตรองจเรตำรวจเกษียณราชการ วัย 67 ปี ซึ่งเป็นจำเลย ก่อเหตุชักปืนยิงคู่กรณีฝ่ายโจก์ ทำให้ นายบัญชา ปรมีคณาภรณ์ อดีตสมาชิกสภาปฏิรูปแห่งชาติ และนายวิจัย​สุขรมย์ ทนายความ เสียชีวิต ส่วนตัว นางสุภาพร ปรมีคณาภรณ์ ภรรยาของนายบัญชา และทนายความอีกคนบาดเจ็บ ก่อนที่ นายธนากร ธีรวโรดม เสมียนทนาย จะเอาปืนตำรวจศาลมายิง พล.ต.ต.ธารินทร์ จนเสียชีวิตไปด้วย สรุปเสียชีวิตรวม 3 ศพ บาดเจ็บ 2 ราย เหตุเกิดหน้าบัลลังก์ศาลจังหวัดจันทบุรี ส่วนปมเหตุมาจากการฟ้องเรื่องที่ดินมานาน 10 ปี</p>
      <figure>
        <img src="https://www.dailynews.co.th/admin/upload/20191113/news_wUxWMlPlMP105054_533.jpg?v=20191113153?v=8344"/>
      </figure>
      <p>ความคืบหน้าเมื่อวันที่ 13 พ.ย. พ.ต.อ.กฤษณะ พัฒนเจริญ รองโฆษกตร. กล่าวถึงความคืบหน้ากรณีคดีฆ่าผู้อื่น ในเหตุการณ์ที่ศาลจังหวัดจันทบุรี ว่า ได้รับรายงานจาก ภ.จว.จันทบุรี ว่าภายหลังจากการตรวจสอบสถานที่เกิดเหตุ ตรวจยึดอาวุธปืน, ปลอกกระสุนปืนและลูกกระสุน, สอบปากคำพยานที่เห็นเหตุการณ์และไล่กล้องวงจรปิดในที่เกิดเหตุแล้วนั้น พนักงานสอบสวน สภ.เมืองจันทบุรี ได้ขออนุมัติออกหมายจับนายธนากร ธีรวโรดม ผู้ใช้ปืนของตำรวจประจำศาลยิงใส่ พล.ต.ต.ธารินทร์ จันทราทิพย์ เป็นเหตุให้ถึงแก่ความตาย ในความผิดฐาน “ฆ่าผู้อื่นโดยเจตนา” โดยเมื่อช่วงเช้าที่ผ่านมา (13 พ.ย. 62) เจ้าหน้าที่ตำรวจชุดสืบสวน ได้พบรถคันที่นายธนากร โดยสารออกจากศาลฯ อยู่บริเวณ รร.เกษมศานติ์ จันทบุรี จึงได้ร่วมกับชุดสืบสวน ตำรวจภูธรภาค 2 เฝ้าดูจนถึงกระทั่ง นายธนากร ได้ออกจากห้องจึงได้แสดงหมายจับเข้าทำการจับกุมเพื่อดำเนินคดีตามกฎหมาย</p>
      <figure>
        <img src="https://www.dailynews.co.th/admin/upload/20191113/news_NYGdyYMrMr105053_533.jpg?v=20191113153?v=4513"/>
      </figure>
      <p>รองโฆษกตร. กล่าวอีกว่า มูลเหตุมาจากปัญหาเรื่องที่ดิน 86 แปลง เนื้อที่ประมาณ 3,800 ไร่ ตั้งอยู่ในจังหวัดจันทบุรี ซึ่งฟ้องร้องคดีกันไปมาอีกหลายคดี เป็นเวลานานกว่า 10 ปี ในส่วนของผู้ได้รับบาดเจ็บ ซึ่งยังรักษาตัวอยู่ที่โรงพยาบาลพระปกเกล้าฯ นั้น สภ. เมืองจันทบุรี ได้จัดกำลังตำรวจให้ความคุ้มครองตลอดเวลา ประกอบกับบุตรสาวของ นายบัญชา ผู้เสียชีวิต) และนางสุภาภรณ์ ผู้บาดเจ็บ ได้ร้องขอตำรวจให้ความคุ้มครองเนื่องจากเกิดความหวาดกลัว จึงจัดตำรวจหญิงไปให้ความคุ้มครอง.<br/><br/><br/><b>ข่าวที่เกี่ยวข้อง...<br/><a href="https://www.dailynews.co.th/crime/741279">สรุปข้อพิพาทที่ดินมรดก3,800ไร่ ปิดฉากด้วยเลือด3ศพ</a></b></p>
    </article>
  </body>
</html>