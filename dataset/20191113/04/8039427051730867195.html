<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=953458"/>
    <meta property="og:site_name" content="Andhrajyothy"/>
    <meta property="article:published_time" content="2019-11-13T04:05:02+00:00"/>
    <meta property="og:title" content="కన్నకొడుకును కట్టేసి.. నిప్పంటించి.."/>
    <meta property="og:description" content="ADVT"/>
  </head>
  <body>
    <article>
      <h1>కన్నకొడుకును కట్టేసి.. నిప్పంటించి..</h1>
      <address>
        <time datetime="2019-11-13T04:05:02+00:00">13 Nov 2019, 04:05</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>తాగి వేధిస్తుండటంతో చంపిన తల్లిదండ్రులు</b>
        </li>
      </ul>
      <p><b>దామెర, నవంబరు 12:</b> చెట్టంత కుమారుడైనా ఉన్నా ఒకటే.. చచ్చినా ఒకటే అనుకున్నారా తల్లిదండ్రులు. అతడిని తీవ్రంగా కొట్టి, చేతులను వెనక్కి కట్టేసి.. కిరోసిన్‌ కుమ్మరించి నిప్పు పెట్టారు. ఆ మంటలకు తాళలేక హాహాకారాలు చేస్తూ అతడు అక్కడికక్కడే చనిపోయాడు. కన్న కొడుకునే చంపేసేంత కసి వారిలో రగిలేందుకు కారణం.. అతడు మద్యానికి బానిసవ్వడమే! రోజూ తాగొచ్చి.. తమను చిత్రహింసలు పెడుతుండటమే! కుమారుడి చేష్టలతో విసిగివేసారిన ఆ వృద్ధ దంపతులు చివరకు ఇంతటి చర్యకు పాల్పడ్డారు. మంగళవారం రాత్రి వరంగల్‌ రూరల్‌ జిల్లా దామెర మండలం ముస్త్యాలపల్లిలో ఈ ఘటన జరిగింది. కుటుంబ సభ్యులు, స్థానికుల కథనం ప్రకారం..</p>
      <p> గ్రామానికి చెందిన కడారి ప్రభాకర్‌-విమల దంపతులకు కొడుకు మహేశ్‌చంద్ర (42), కుమార్తె ఉన్నారు. మహేశ్‌చంద్రకు భార్య రాధిక, ఇద్దరు పిల్లలున్నారు. వరంగల్‌లోని ఏనుమాముల మార్కెట్‌లో మహేశ్‌చంద్ర గుమస్తాగా పనిచేస్తున్నాడు. మద్యానికి బానిసైన అతడు.. నిత్యం కుటుంబ సభ్యులతో గొడవకు దిగేవాడు. భర్త తీరుతో విసిగిపోయిన రాధిక తన పిల్లలతో పుట్టింటికి వెళ్లిపోయింది. ఈ క్రమంలో మంగళవారం ఉదయమే మహేశ్‌చంద్ర.. పూటుగా తాగి వచ్చి తల్లిదండ్రులతో గొడవ పడ్డాడు. మళ్లీ రాత్రి తాగివచ్చి ఇంటి వద్ద బీభత్సం సృష్టించాడు. తల్లిదండ్రులపై దాడికి పాల్పడ్డాడు. ఆగ్రహించిన తల్లిదండ్రులు.. అతడిపై కర్రతో దాడి చేశారు. కిందపడగానే అతడి చేతులను కట్టివేసి.. కిరోసిన్‌ పోసి నిప్పంటించారు. తీవ్రగాయాలతో మహేశ్‌చంద్ర అక్కడే ప్రాణాలు విడిచాడు. దామెర పోలీసులు ఘటనా స్థలానికి చేరుకుని విషయం తెలుసుకున్నారు.</p>
    </article>
  </body>
</html>