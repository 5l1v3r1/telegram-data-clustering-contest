<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188456/Studenten-spannen-kort-geding-aan-tegen-curator-Islamitische-Universiteit"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-13T04:47:16+00:00"/>
    <meta property="og:title" content="Studenten spannen kort geding aan tegen curator Islamitische Universiteit"/>
    <meta property="og:description" content="Bij de rechtbank in Rotterdam dient woensdag een kort geding dat drie oud-studenten van de Islamitische Universiteit hebben aangespannen tegen de curator van de failliete instelling. Ze eisen alsnog een diploma."/>
  </head>
  <body>
    <article>
      <h1>Studenten spannen kort geding aan tegen curator Islamitische Universiteit</h1>
      <address>
        <time datetime="2019-11-13T04:47:16+00:00">13 Nov 2019, 04:47</time>
      </address>
      <h4>Bij de rechtbank in Rotterdam dient woensdag een kort geding dat drie oud-studenten van de Islamitische Universiteit hebben aangespannen tegen de curator van de failliete instelling. Ze eisen alsnog een diploma.</h4>
      <p>De studenten kregen eerder een transcript, een overzicht van alles wat de leerlingen hebben bereikt op de school. Toch eisen ze een diploma voor hun opleiding tot geestelijk verzorger.</p>
      <p>Curator Marcel Windt vraagt zich af waarom de studenten bij hem aankloppen voor een diploma. “Zoiets wordt beoordeeld door de examencommissie”, legt hij uit.</p>
      <related>
        <a href="http://www.rijnmond.nl/nieuws/178663/Islamitische-hogeschool-failliet-paniek-onder-leerlingen-leraren-ontgoocheld"/>
      </related>
      <p>En daar zit volgens Windt ook het probleem. Die commissie heeft geoordeeld dat de studenten niet voldoen aan de eisen voor een diploma. Zo is een stage niet goed afgerond en heeft een van de andere student een onvoldoende gekregen voor een eindscriptie.</p>
      <p>“Wat daarbij ook een rol speelt”, gaat Windt verder, “is dat dit ook geen kort geding zou moeten zijn. De Islamitische Universiteit heeft al eerder problemen gehad rond het uitdelen van gradaties. Dit moet je uitzoeken en niet zomaar in een kort geding beslissen. Anders gaan er straks mensen aan het werk met een diploma, die mogelijk achteraf op ongegronde redenen zijn gegeven.”</p>
      <related>
        <a href="http://www.rijnmond.nl/nieuws/178770/Hoop-voor-deel-studenten-van-failliete-Islamitische-hogeschool-in-Rotterdam"/>
      </related>
      <p>De advocaat van de studenten wilde vooraf niet reageren.</p>
      <p>De Europe Islamic University of Applies Sciences ging begin dit jaar failliet. De school kwam in een slecht daglicht, omdat het bestuur de belastingdienst voor 8,5 miljoen euro zou hebben opgelicht.</p>
      <p>De school kreeg dankzij de zogeheten ANBI-status donaties, omdat de school als ‘goed doel’ gezien kon worden. Daardoor zijn donaties aftrekbaar van de belasting.</p>
      <p>Maar bij de belastingdienst werden veel hogere bedragen opgegeven, dan de school uiteindelijk heeft gekregen. Zodoende werd een veel groter bedrag afgetrokken van de belasting en kreeg de school een te hoog bedrag terug.</p>
      <p>Naast de belastingdienst zijn er negen maanden na het faillissement nog meer schuldeisers. Zo zouden vijf leraren nog een jaarsalaris moeten krijgen. “In totaal zijn er nog een half miljoen euro aan salarissen onbetaald”, zegt Windt. Voor de rechtszaak tegen de betrokken bestuurders is nog geen datum geprikt.</p>
    </article>
  </body>
</html>