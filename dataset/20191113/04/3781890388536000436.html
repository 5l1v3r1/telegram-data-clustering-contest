<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741388"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T04:15:00+00:00"/>
    <meta property="og:title" content="&quot;บิ๊กตู่&quot;ยันไร้รอยร้าวพรรคร่วม ลั่นต่อรองไม่ได้อยู่แล้ว"/>
    <meta property="og:description" content="'บิ๊กตู่'ยืนยันพรรคร่วมไม่มีรอยร้าว มั่นใจเสถียรภาพรัฐบาล เมิน 5 พรรคเล็กต่อรอง ชี้ประชาชนรู้เองเลือกแล้วทำประโยชน์อะไรบ้าง รับส่ง'บิ๊กช้าง'แจงกมธ."/>
  </head>
  <body>
    <article>
      <h1>"บิ๊กตู่"ยันไร้รอยร้าวพรรคร่วม ลั่นต่อรองไม่ได้อยู่แล้ว</h1>
      <address>
        <time datetime="2019-11-13T04:15:00+00:00">13 Nov 2019, 04:15</time>
      </address>
      <p>
        <b>"บิ๊กตู่"ยืนยันพรรคร่วมไม่มีรอยร้าว มั่นใจเสถียรภาพรัฐบาล เมิน 5 พรรคเล็กต่อรอง ชี้ประชาชนรู้เองเลือกแล้วทำประโยชน์อะไรบ้าง รับส่ง"บิ๊กช้าง"แจงกมธ.</b>
      </p>
      <p>เมื่อวันที่ 13 พ.ย. ที่ทำเนียบรัฐบาล พล.อ.ประยุทธ์ จันทร์โอชา นายกรัฐมนตรีและรมว.กลาโหม กล่าวกรณีพรรคร่วมรัฐบาลบางพรรคเกิดความระหองระแหงจนอาจทำให้รัฐบาลไม่มีเสถียรภาพ ว่า "ผมไม่เห็นมีเลย ใครหรือ ผมยังไม่เห็นได้ข่าวอะไรเลย" เมื่อถามว่า แต่มีบางพรรคร่วมรัฐบาลระบุว่าอาจจะไม่ร่วมโหวตในการอภิปรายไม่ไว้วางใจรัฐบาล นายกฯ กล่าวว่า "ก็แล้วแต่ ประชาธิปไตยก็เป็นแบบนี้"<br/><br/>เมื่อถามย้ำว่า นายกฯยังยืนยันหรือไม่ว่ารัฐบาลยังมีเสถียรภาพและไม่มีรอยร้าว พล.อ.ประยุทธ์ กล่าวว่า "ก็ผมยังไม่เห็นมีเรื่องราวอะไร แต่ละคนก็ยังพูดคุยกันดีอยู่ มีการปรึกษากันดี ก็คงเป็นในเรื่องของสื่อโซเชียลอะไรพวกนี้ ก็ว่ากันไป"<br/><br/>เมื่อถามว่า ยังคงมั่นใจในความเป็นพรรคร่วมที่จะเดินหน้าร่วมกันต่อไปใช่หรือไม่ พล.อ.ประยุทธ์ กล่าวว่า "ผมบังคับพวกท่านไม่ได้อยู่แล้ว ก็แล้วแต่ท่าน"<br/><br/>เมื่อถามถึงกรณี 5 พรรคเล็ก เริ่มเคลื่อนไหวต่อรองอีกครั้ง ว่าหากรัฐบาลไม่สามารถชี้แจงการอภิปรายไม่ไว้วางใจได้ จะโหวตสวนรัฐบาล พล.อ.ประยุทธ์ กล่าวว่า ก็แล้วแต่เขา ประเทศชาติอยู่ตรงไหนตนก็ไม่รู้เหมือนกัน วันนี้เขามองประเทศชาติอยู่ตรงไหนล่ะ จะเดินเกมการเมืองกันอย่างเดียวก็ตามใจท่าน ประชาชนก็จะรู้เองว่า เลือกกันมาแล้ว ทำประโยชน์กันบ้างหรือเปล่า ตนก็ไม่รู้เหมือนกัน <br/><br/>เมื่อถามย้ำว่า ดูเหมือนเป็นพฤติกรรมต่อรองทุกครั้งในการใช้เสียงรัฐบาล นายกฯ กล่าวว่า ไม่มี จะมาต่อรองอะไรตนไม่ได้อยู่แล้ว ยืนยันว่าไม่กังวลอะไรกับเรื่องเหล่านี้ แต่หากจะเกิดอะไรขึ้นก็ต้องยอมรับ ซึ่งประเทศก็ต้องรับไปด้วย ประชาชนก็จะรับและเดือดร้อนไปด้วย แต่ตนก็ทำของตนดีที่สุดแล้ว<br/><br/>เมื่อถามว่า นายกฯ ได้มอบหมายพล.อ.ชัยชาญ ช้างมงคล รมช.กลาโหม ไปชี้แจงคณะกรรมาธิการ (กมธ.) ป้องกันและปราบปรามการทุจริตประพฤติมิชอบ กรณีถวายสัตย์ปฏิญาณไม่ครบและการเสนอร่างพ.ร.บ.งบประมาณ ปี 63 พล.อ.ประยุทธ์ กล่าวว่า "ก็ไปสิ เขาให้ไปก็ไป"<br/><br/><br/> </p>
    </article>
  </body>
</html>