<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822009.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T04:30:00+00:00"/>
    <meta property="og:title" content="کارشناس آمریکایی: ایران به دنبال بمب اتم نیست"/>
    <meta property="og:description" content="به گزارش ایرنا، کلسی داونپورت روز سه شنبه با انتشار یادداشتی در تارنمای این اندیشکده نوشت: جدیدترین اقدام ایران برای شکستن محدودیت‌های هسته ای در توافقنامه چند جانبه ۲۰۱۵ که به برنامه جامع اقدام مشترک (برجام) شناخته می‌شود، خطر گسترش سلاح‌های هسته‌ای را در کوتاه مدت ایجاد نمی کند اما خطر بسته شدن درهای مذاکرات برای بازگرداندن توافق را به همراه دارد."/>
  </head>
  <body>
    <article>
      <h1>کارشناس آمریکایی: ایران به دنبال بمب اتم نیست</h1>
      <address>
        <time datetime="2019-11-13T04:30:00+00:00">13 Nov 2019, 04:30</time>
      </address>
      <p>مدیر بخش سیاست عدم اشاعه تسلیحات اتمی در انجمن کنترل تسلیحات آمریکا، گام چهارم کاهش محدودیت‌های ایران به موجب برجام را نقض این توافق بین المللی ندانست و گفت در حال حاضر ایران به دنبال دستیابی به بمب اتم نیست.</p>
      <p>به گزارش ایرنا، کلسی داونپورت روز سه شنبه با انتشار یادداشتی در تارنمای این اندیشکده نوشت: جدیدترین اقدام ایران برای شکستن محدودیت‌های هسته ای در توافقنامه چند جانبه ۲۰۱۵ که به برنامه جامع اقدام مشترک (برجام) شناخته می‌شود، خطر گسترش سلاح‌های هسته‌ای را در کوتاه مدت ایجاد نمی کند اما خطر بسته شدن درهای مذاکرات برای بازگرداندن توافق را به همراه دارد.</p>
      <p>وی با اشاره به اعلام رئیس جمهوری ایران را مبنی بر از سرگیری غنی سازی اورانیوم در فردو، ادامه داد: سازمان انرژی اتمی ایران هم از ششم نوامبر تغذیه سوخت اورانیوم ۶۹۶ به سانتریفیوژ IR-۱ را آغاز کرد.</p>
      <p>عضو اندیشکده شورای آتلانتیک اضافه کرد: این چهارمین گام ایران است در پاسخ به تصمیم دونالد ترامپ رئیس جمهوری آمریکا مبنی بر نقض برجام با اعمال مجدد تحریم‌ها علیه ایران و کناره‌گیری از توافق هسته‌ای در ماه مه ۲۰۱۸، برخلاف اینکه ایران مرتکب نقض برجام نشده بود.</p>
      <p>داونپورت با وجود اینکه افزایش ذخیره سازی اورانیوم می‌تواند گام آرام به سوی خروج از برجام باشد، گفت: در حال حاضر ایران تنها ۵۰۰ کیلوگرم اورانیوم ۲۳۵ در اختیار دارد در حالی که برای تولید یک بمب اتمی به یک هزار و ۵۰ کیلوگرم اورانیوم غنی شده ۵ درصدی نیازمند است.</p>
      <p>وی خاطرنشان کرد اینکه غنی سازی با IR-۱ انجام می شود که تنها ۱۵ درصد ظرفیت غنی سازی کلی تهران است، گواه بر این است که تهران بر فشار به طرف‌های باقیمانده در توافق برای بهره مندی از مزایای برجام متمرکز است و به شتابی در دستیابی به بمب اتم ندارد.</p>
      <p>عضو انجمن کنترل تسلیحات آمریکا اضافه کرد: مقامات ایرانی تاکید کرده‌اند آژانس بین المللی انرژی هسته‌ای، مسئول نظارت بر فعالیت‌های هسته‌ای ایران، از قبل مطلع شده است و برای نظارت بر این اقدامات حضور خواهد داشت. حضور مداوم آژانس بین المللی انرژی اتمی در این سایت اطمینان می‌دهد تهران مواد هسته‌ای را برای تسلیحات منحرف نمی‌کند و هرگونه انحراف بیشتر یا افزایش سطح غنی سازی به سرعت شناسایی می‌شود.</p>
      <p>داونپورت تصمیم به غنی سازی در سایت فردو را به تنهایی دربردارنده خطر کوتاه مدت ندانست و اظهار کرد: فردو بیش از نطنز تهدیدزا است چرا که در کوهستان و حدود ۸۰ متر زیر زمین بنا شده است. نابودی این مکان با سلاح‌های نظامی معمولی برای آمریکا دشوار خواهد بود و برای سایرین همچون اسرائیل، تقریبا غیرممکن است.</p>
      <p>وی با اشاره به اظهارات رئیسان جمهوری آمریکا مبنی بر روی میز بودن گزینه نظامی، تصریح کرد: هرگونه حمله نظامی علیه برنامه هسته‌ای ایران فقط این برنامه را به عقب می‌اندازد و خطر پیگیری آشکار ایران برای حصول سلاح‌های اتمی را افزایش می‌دهد. این در حالی است که مقامات آمریکا گزینه نظامی را برای ممانعت از دستیابی ایران به سلاح اتمی روی میز نگهداشته‌اند.</p>
      <p>مدیر بخش سیاست عدم اشاعه سلاح‌های اتمی در انجمن کنترل تسلیحات یادآور شد: مقامات ایرانی همچنان ادعا می کنند آماده دیپلماسی و مذاکره هستند و اگر خسارت‌های اقتصادی وعده داده شده در برجام جبران شود، تعهدات کاهش داده شده را باز می‌گردانند.</p>
      <p>داونپورت با اشاره به تصمیم ایران برای تداوم کاهش محدودیت‌ها در هر ۶۰ روز، اعلام کرد در صورت ادامه این روند، توافق هسته‌ای از هم می پاشد و بار دیگر بحران هسته‌ای آغاز خواهد شد.</p>
    </article>
  </body>
</html>