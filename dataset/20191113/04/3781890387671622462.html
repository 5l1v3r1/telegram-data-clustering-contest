<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741397"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T04:30:00+00:00"/>
    <meta property="og:title" content="นกแอร์เปิดเส้นทางบินญี่ปุ่น-เพิ่มตารางบินรับไฮซีซั่น"/>
    <meta property="og:description" content="“วุฒิภูมิ” เตรียมจัดหาเครื่องบินประจำฝูงบินเพิ่ม 2 ลำ- รับสมัครนักบิน-ลูกเรือเพิ่ม พร้อมเปิดเส้นทางบินญี่ปุ่น - ปรับตารางการบินเส้นทางในประเทศรองรับช่วงไฮซีซั่น"/>
  </head>
  <body>
    <article>
      <h1>นกแอร์เปิดเส้นทางบินญี่ปุ่น-เพิ่มตารางบินรับไฮซีซั่น</h1>
      <address>
        <time datetime="2019-11-13T04:30:00+00:00">13 Nov 2019, 04:30</time>
      </address>
      <figure>
        <img src="https://www.dailynews.co.th/admin/upload/20191113/news_LMdmntCdep113402_533.jpg?v=20191113131"/>
      </figure>
      <p>
        <b>“วุฒิภูมิ” เตรียมจัดหาเครื่องบินประจำฝูงบินเพิ่ม 2 ลำ- รับสมัครนักบิน-ลูกเรือเพิ่ม พร้อมเปิดเส้นทางบินญี่ปุ่น - ปรับตารางการบินเส้นทางในประเทศรองรับช่วงไฮซีซั่น</b>
      </p>
      <p>นายวุฒิภูมิ จุฬางกูร ประธานเจ้าหน้าที่บริหาร บริษัท สายการบินนกแอร์ จำกัด (มหาชน) เปิดเผยว่า มีแผนที่จะขยายเส้นทางการบินไปในต่างประเทศในเดือนธ.ค.นี้ เส้นทางกรุงเทพฯ (ดอนเมือง) - ฮิโรชิม่า ประเทศญี่ปุ่น  พร้อมปรับเพิ่มตารางการบินในประเทศ  เช่น  ดอนเมือง-บุรีรัมย์ โดยได้เพิ่มเที่ยวบินเป็น 4 เที่ยวบิน จากเดิม 3 เที่ยวบินต่อวัน รวมทั้งยังได้มีปรับเปลี่ยนเส้นทางการบินเป็นการบินทุกวันในเที่ยวบิน เชียงใหม่ - อุบลราชธานี จากเดิมที่มีการบิน 4 เที่ยวบินต่อสัปดาห์ <br/><br/>นอกจากนี้วางแผนที่จะเพิ่มเครื่องบินให้บริการภายในช่วงปลายปีนี้อีก 2 ลำ จากปัจจุบันมีเครื่องบินให้บริการอยู่ที่ 22 ลำ ส่งผลให้ในช่วงสิ้นปีนี้มีเครื่องบินให้บริการทั้งสิ้น 24 ลำ เพื่อให้สอดคล้องกับการเข้าสู่ช่วงไฮซีซั่นปลายปี  พร้อมรับสมัครนักบินและลูกเรือเพิ่มขึ้น  ซึ่งแสดงถึงศักยภาพและความแข็งแกร่งของบริษัท ที่สามารถจ้างนักบินเพิ่มได้ ไม่ได้กำลังประสบปัญหาเหมือนกับกระแสที่ออกมาในช่วงก่อนหน้านี้ และยังเป็นการตอกย้ำแผนฟื้นฟูที่กำลังไปได้ด้วยดี ทำให้บริษัทเดินหน้าตามแผนฟื้นฟูอย่างต่อเนื่อง   และเพื่อเป็นการสร้างความมั่นใจให้กับผู้โดยสารเราจะไม่หยุดที่จะทำงานหนักโดยคำนึงถึงเรื่องการตรงต่อเวลาเป็นสำคัญ เพื่อสร้างความประทับใจให้กับผู้โดยสารทุกคนที่เดินทางกับนกแอร์</p>
    </article>
  </body>
</html>