<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740850"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T04:30:00+00:00"/>
    <meta property="og:title" content="'สุขุมวิท54'สัญจรลำบาก จอดขนาบ2ฝั่งในซอยยิ่งแคบ"/>
    <meta property="og:description" content="อีกหนึ่งปัญหาทุกข์ใจคนกรุง 'เรื่องที่จอดรถ' ใน 'ซอยแคบ' ทำให้สัญจรลำบาก พิกัด 'ซอยสุขุมวิท 54' พื้นที่เขตพระโขนง"/>
  </head>
  <body>
    <article>
      <h1>'สุขุมวิท54'สัญจรลำบาก จอดขนาบ2ฝั่งในซอยยิ่งแคบ</h1>
      <address>
        <time datetime="2019-11-13T04:30:00+00:00">13 Nov 2019, 04:30</time>
      </address>
      <figure>
        <img src="https://www.dailynews.co.th/admin/upload/20191109/news_cArMTdxxPc210912_533.jpg?v=20191114104"/>
      </figure>
      <p>
        <b>อีกหนึ่งปัญหาทุกข์ใจคนกรุง "เรื่องที่จอดรถ" ใน "ซอยแคบ" ทำให้สัญจรลำบาก พิกัด "ซอยสุขุมวิท 54" พื้นที่เขตพระโขนง</b>
      </p>
      <p>ปัญหาจราจรในพื้นที่กรุงเทพมหานครหรือตามชุมชนเมืองต่าง ๆ เกิดจากการไม่เคารพกฎจราจรของผู้ใช้รถใช้ถนน อาทิ การจอดในพื้นที่เขตห้ามจอด  การจอดกีดขวางการจราจร ทำให้ช่องทางเดินรถต้องเสียไป บ่อยครั้งมาจากความคิดว่าจอดไม่นาน ไปทำธุระแค่แป๊บเดียวไม่ทำให้ใครเดือดร้อน แต่ไม่คำนึงนึกถึงกฎระเบียบของกฎหมาย เอาแต่ความคิดส่วนตัวเป็นหลัก จึงก่อให้เกิดปัญหาต่าง ๆ ตามมา ทั้งเรื่องการจราจรติดขัด การสัญจรไปมาลำบาก และด้วยพื้นที่มีจำกัด<br/><br/><b>“ชุมชนเมือง-เดลินิวส์” </b>ได้รับเรื่องราวร้องทุกข์จากผู้ใช้สัญจรผ่าน <b>ซอยสุขุมวิท 54 </b> บริเวณด้านหน้าปากซอยมีรถชอบมาจอดตรงช่วงหัวเลี้ยวตลอดเวลา รวมทั้งริมสองข้างทางก็จอดรถกันเป็นแนวยาว แม้จะเป็นพื้นที่ห้ามจอดตลอดแนว หนำซ้ำซอยสุขุมวิท 54 ยังขนาบข้างไปด้วยศูนย์การค้าขนาดใหญ่และสถานที่ราชการ จึงมีผู้สัญจรไปมาเป็นจำนวนมาก เมื่อมีรถมาจอดข้างทางอีก ทำให้ถนนยิ่งแคบลง การสัญจรไปมายากลำบาก ทำให้เกิดปัญหารถติด        <br/><br/>เบื้องต้นผู้สื่อข่าวได้ประสานความร่วมมือไปทางยัง <b>น.ส.วรุณลักษม์ พลหาญ ผู้ช่วยผู้อำนวยการเขตพระโขนง</b> เพื่อแจ้งปัญหาความเดือดร้อนพบว่า ซอยสุขุมวิท 54 พื้นที่แบ่งออกเป็น 2 ส่วน ทางเขตได้นำแผงเหล็กมากั้นไว้ ส่วนอีกฝั่งเป็นพื้นที่เช่าของศูนย์การค้า ตรงจุดนี้มักมีการฝ่าฝืนจอดรถในพื้นที่ห้ามจอด ซึ่งเป็นหน้าที่ตำรวจ สน.พระโขนงต้องเข้ามาดูแลแก้ไขปัญหา ดำเนินการล็อกล้อและเปรียบเทียบปรับ แต่ก็ยังมีผู้ฝ่าฝืนกฎหมาย นอกจากนี้ภายในซอยสุขุมวิท 54 ยังมีบริษัทเอกชนตั้งอยู่อีกเป็นจำนวนมาก ได้แก้ปัญหาด้วยการร้องขอให้ไปเช่าพื้นที่ใกล้เคียงเพื่อจอดรถได้ อำนวยความสะดวกให้แก่ผู้มาติดต่อกับทางบริษัท จะได้ไม่สร้างความเดือดร้อนให้กับผู้สัญจรไปมารายอื่น <br/><br/>สำหรับเรื่องนี้ตามกฎหมายการจราจร พ.ร.บ. จราจรทางบก มาตรา 55 กำหนดไว้ว่า ห้ามมิให้ผู้ขับขี่หยุดรถในช่องเดินรถ ห้ามจอดรถบนทางเท้า รวมทั้งในเขตที่มีเครื่องหมายจราจรห้ามหยุดรถ ตรงทางเข้าออกของอาคารทางเดินรถและจอดในลักษณะกีดขวางการจราจร มาตรา 57 กำหนดไว้ว่า ห้ามมิให้ผู้ขับขี่จอดรถบนทางเท้า บนสะพานหรืออุโมงค์ เขตที่มีเครื่องหมายจราจรห้ามจอดรถ และห้ามจอดซ้อนคันกับรถอื่นที่จอดอยู่ก่อนแล้ว มาตรา 148 ผู้ใดฝ่าฝืนหรือไม่ปฏิบัติตาม มาตรา 55 มาตรา 57 ต้องระวางโทษปรับไม่เกิน 500 บาท.</p>
    </article>
  </body>
</html>