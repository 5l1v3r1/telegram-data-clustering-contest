<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/0nqyEG/fotballforbundet-maa-ta-ansvar-for-pyro-braaket"/>
    <meta property="og:site_name" content="Bergens Tidende"/>
    <meta property="article:published_time" content="2019-11-13T04:25:43+00:00"/>
    <meta property="og:title" content="Fotballforbundet må ta ansvar for pyro-bråket"/>
    <meta property="og:description" content="Noregs Fotballforbund bør snakke med supporterane på ein skikkeleg måte, og få slutt på pyro-konflikten."/>
  </head>
  <body>
    <article>
      <h1>Fotballforbundet må ta ansvar for pyro-bråket</h1>
      <h2>Noregs Fotballforbund bør snakke med supporterane på ein skikkeleg måte, og få slutt på pyro-konflikten.</h2>
      <address><time datetime="2019-11-13T04:25:43+00:00">13 Nov 2019, 04:25</time> by <a rel="author">Bergens Tidende</a></address>
      <p><b>Det er krigsstemning</b> mellom landets fotballsupporterar og Noregs Fotballforbund (NFF). Denne gongen handlar det om bruken av bluss og andre eldgjevande effektar. NFF har til no delt ut <a href="https://www.bt.no/sport/i/lAaXw7/forvirring-fortvilelse-og-frustrasjon-over-tid-derfor-skaper-pyroeff">145.000 kroner i bøter</a> for ulovleg bruk av slike effektar blant publikum på fotballkampar.</p>
      <p>I helga kulminerte det heile med at politi utkledd som Rosenborg-supporterar greip inn på tribunen og <a href="https://www.nrk.no/sport/politiet-pagrep-rosenborg-supporter-etter-bruk-av-bluss-pa-lerkendal-1.14776982">arresterte ein supporter</a>. Han vil bli politimeld for bruk av pyro.</p>
      <p>
        <a href="https://www.bt.no/sport/i/lAaXw7/forvirring-fortvilelse-og-frustrasjon-over-tid-derfor-skaper-pyroeff">Les også<br/>Forvirring, fortvilelse og frustrasjon over tid: Derfor skaper pyroeffekter splid i Fotball-Norge akkurat nå</a>
      </p>
      <p><b>Politiets framferd</b> tømmer bensin på eit bål som nokon skulle ha sløkt for lengje sidan. I staden for ein fornuftig diskusjon om farane ved bruk av pyroteknisk utstyr på fotballstadion, er det no full konflikt mellom NFF og supporterane.</p>
      <p>Her må Noregs Fotballforbund ta mesteparten av skulda. Det er deira ansvar å skape ei felles forståing for korleis pyroeffektar skal brukast.</p>
      <p>Ifølgje supportergrupper Aftenposten har snakka med <a href="https://www.bt.no/sport/i/lAaXw7/forvirring-fortvilelse-og-frustrasjon-over-tid-derfor-skaper-pyroeff">handlar ikkje saka berre om pyro</a>. Det handlar meir om at supporterklubbane ikkje føler dei blir tatt på alvor, og at NFF har ei ovanfrå-og-ned haldning til supporterane.</p>
      <p>Dette er eit problem NFF gjer klokt i å ta på alvor.</p>
      <p><b>Supporterane må</b> òg skjerpe seg. Førre helg<a href="https://www.bt.no/sport/i/vQGVM5/tribunekaoset-i-eliteserien-to-supportere-behandlet-for-brannskader"> kasta Brann-supporterar bluss ned på banen</a> i kampen mot Vålerenga og skada kunstgraset. Endå verre var det under <a href="https://www.bt.no/sport/i/70J9Vv/fyrverkeri-av-en-fotballkamp-men-ikke-paa-gresset">kampen mellom Lillestrøm og Vålerenga </a>i slutten av oktober.</p>
      <p>Supporterane ber med dette om strengare reglar. Vil dei bruke pyroeffektar, må dei vise at dei kan bruke dei forsvarleg.</p>
      <p><b>Sjølv om NFF </b>har retningslinjer for bruk av pyro-effektar, skaper uklare signal frustrasjon. I samband med politiaksjonen på Lerkendal sa til dømes dagleg leiar i Rosenborg Tove Moe Dyrhaug at klubben er positiv til bruk av bluss, så lenge tryggleiken er i orden.</p>
      <p>Like fullt gjekk likevel politiet på Lerkendal svært brutalt fram, <a href="https://www.nrk.no/sport/politiet-pagrep-rosenborg-supporter-etter-bruk-av-bluss-pa-lerkendal-1.14776982">ifølgje augevitner NRK tala med. </a>Dette spriket mellom støtte og reaksjon er med på å frustrere supporterane og forsterke konflikten.</p>
      <p><b>Noreg har svært</b> lite tribunebråk, i høve til mange andre europeiske land. Denne saka kan gjere problemet verre. NFF bør difor<b> </b>snarast ta initiativ til eit møte med klubbane og supporterklubbane.</p>
      <p>Det må vere mogeleg å få til ei løysing der bluss blir brukt til å skape stemning på kampane, utan at det set tryggleiken til publikum og spelarar i fare.</p>
      <p>Med det på plass, kan ein så endeleg konsentrere seg om viktigare ting. Som straumen av vonbrot og lysglimt som går under namnet Brann.</p>
      <related>
        <h4>Les også</h4>
        <a href="https://www.bt.no/sport/i/BReKll/viking-sier-ja-til-pyro"/>
        <a href="https://www.bt.no/sport/i/RRXwpx/rosenborg-supporter-paagrepet-av-politiet-under-kamp-de-andre-gikk-i-p"/>
        <a href="https://www.bt.no/sport/i/wPk9on/brann-lederen-reagerer-paa-at-politiet-og-vaalerenga-ikke-fjernet-banner"/>
        <a href="https://www.bt.no/sport/i/vQGVM5/tribunekaoset-i-eliteserien-to-supportere-behandlet-for-brannskader"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/kommentar/i/qLxgyz/norges-akilleshael-blottlegges"/>
        <a href="https://www.bt.no/nyheter/lokalt/i/OpX9v1/shiraz-hoppet-ut-i-det-iskalde-vannet-for-aa-redde-mann-i-vaagen"/>
        <a href="https://www.bt.no/nyheter/okonomi/i/RRX02A/utslipp-gjoer-at-nho-vil-kutte-kraftig-i-cruisetrafikken"/>
        <a href="https://www.bt.no/btmeninger/debatt/i/kJxrkB/mammahjarte-meg-her-og-der-kvar-blei-mammahovudet-av-eigentleg"/>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
      </related>
      <ol>
        <li>
          <a href="https://www.bt.no/tag/Eliteserien">Eliteserien</a>
        </li>
        <li>
          <a href="https://www.bt.no/tag/Supporter">Supporter</a>
        </li>
        <li>
          <a href="https://www.bt.no/tag/Politi">Politi</a>
        </li>
      </ol>
    </article>
  </body>
</html>