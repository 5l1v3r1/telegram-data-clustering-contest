<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/dubinskiy-pro-24-kvartiri-ta-17-avtomobiliv-hto-pracyuvav-toy-jist-639538.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T04:55:05+00:00"/>
    <meta property="og:title" content="Дубінський про 24 квартири та 17 автомобілів: хто працював – той їсть"/>
    <meta property="og:description" content="На запитання, навіщо йому стільки майна, Дубінський відповів журналістці: «Навіщо вам різні сукні?»"/>
  </head>
  <body>
    <article>
      <h1>Дубінський про 24 квартири та 17 автомобілів: хто працював – той їсть</h1>
      <address>
        <time datetime="2019-11-13T04:55:05+00:00">13 Nov 2019, 04:55</time>
      </address>
      <h4>На запитання, навіщо йому стільки майна, Дубінський відповів журналістці: «Навіщо вам різні сукні?»</h4>
      <p>Народний депутат з фракції «Слуга народу» Олександр Дубінський заявив, що усі квартири та машини, про які йдеться в розслідуванні журналістів Bihus.Info, він купив до того, як потрапив у політику.</p>
      <p>Про це Дубінський заявив у коментарі «<a href="https://www.radiosvoboda.org/a/news-dubinsky/30266455.html?fbclid=IwAR199-r-zQIAWNgio-DLbWu-U8g68z4cW9barQUpSpu1zomo18hUByX3XHw">Радіо Свобода</a>».</p>
      <p>«Я купив багато ще до журналістики, до того, як я взагалі пішов на телебачення працювати… Жодне майно, про яке ви говорите у цьому псевдорозслідуванні, не було здобуте мною після початку роботи в політиці. Політика не формує ні мої прибутки, ні можливість купувати якесь майно», - заявив Дубінський.</p>
      <p>У відповідь на питання про походження статків депутат сказав: «Це наше сімейне питання. Ми ж ці ресурси заробляли до приходу в політику. Усі гроші в економіці України, податки сплачені, усі насолоджуються життям і щасливі. Хто працював – той їсть».</p>
      <figure>
        <iframe src="https://www.youtube.com/embed/rhmnrUvsqCM" width="580" height="390" data-service="Youtube" scrolling="no"/>
      </figure>
      <p>Він розповів, що його мама-пенсіонерка, на яку записані кілька квартир та автомобілів (у тому числі Maserati), «зараз нічим не займається, насолоджується життям».</p>
      <p>Депутат також повідомив, що не живе зі своєю дружиною з 2014 року, хоча офіційно вони не розлучені. Водночас, він згадав про «питання перерозподілу ресурсів після розлучення».</p>
      <p>На запитання, навіщо йому стільки майна, Дубінський відповів: «Навіщо вам різні сукні?». Дубінський відзначив, що на телеканалі «1+1» не був журналістом, а лише телеведучим. При цьому нардеп відмовився назвати зарплату, за яку працював на телеканалі.</p>
      <p>Нагадаємо, журналісти Bihus.info дізналися, що народний депутат від «Слуги народу» Олександр Дубінський та його родина <a href="https://glavcom.ua/news/zmi-znayshli-u-rodini-nardepa-dubinskogo-24-kvartiri-ta-17-avtomobiliv-639292.html">володіють 24 квартирами та 17 автомобілями.</a> За останні п’ять років Дубінський купив 10 автомобілів, сім з яких — «Мерседеси». Депутат пояснював свої статки «талантом» телеведучого, вартість майна його родини — близько 2,5 мільйона доларів.</p>
      <p>Як відомо, раніше народний депутат з фракції «Слуга народу» Олександр Дубінський <a href="https://glavcom.ua/news/nardep-zi-slugi-narodu-prozriv-vid-diy-novogo-uryadu-i-proponuje-pereymenuvati-partiyu-v-sluga-mvf-629944.html">запропонував перейменувати партію в «Слугу МВФ».</a></p>
      <p>У відповідь голова парламентської фракції «Слуга народу» Давид Арахамія <a href="https://glavcom.ua/news/proday-svoji-mashini-kerivnictvo-slugi-narodu-vidpovilo-deputatu-yakiy-proti-spivpraci-z-mvf-630154.html">запропонував Дубінському продати свої авто</a> і дати державі позику замість Міжнародного валютного фонду.</p>
      <related>
        <a href="https://glavcom.ua/columns/volox/24-kvartiri-ta-17-avto-hto-same-ta-za-shcho-tak-shchedro-plativ-sluzi-narodu-dubinskomu-639441.html"/>
        <a href="https://glavcom.ua/news/zmi-znayshli-u-rodini-nardepa-dubinskogo-24-kvartiri-ta-17-avtomobiliv-639292.html"/>
        <a href="https://glavcom.ua/news/suprun-prograla-sud-dubinskomu-638785.html"/>
      </related>
    </article>
  </body>
</html>