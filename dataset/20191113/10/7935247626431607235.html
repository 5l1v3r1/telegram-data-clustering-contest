<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/eski-yargitay-uyesine-fetoden-11-yil-16-ay-15-gun-hapis-214943h.htm"/>
    <meta property="og:site_name" content="OLAY"/>
    <meta property="article:published_time" content="2019-11-13T10:34:07+00:00"/>
    <meta property="og:title" content="Eski Yargıtay üyesine FETÖ'den 11 yıl 16 ay 15 gün hapis"/>
    <meta property="og:description" content="FETÖ'nün Yargıtay'daki &quot;danışma heyeti&quot;nde yer alan Osman Yurdakul'a, örgüt üyeliğinden 11 yıl 16 ay 15 gün hapis cezası verildi."/>
  </head>
  <body>
    <article>
      <h1>Eski Yargıtay üyesine FETÖ'den 11 yıl 16 ay 15 gün hapis</h1>
      <h2>FETÖ'nün Yargıtay'daki "danışma heyeti"nde yer alan Osman Yurdakul'a, örgüt üyeliğinden 11 yıl 16 ay 15 gün hapis cezası verildi.</h2>
      <address>
        <time datetime="2019-11-13T10:34:07+00:00">13 Nov 2019, 10:34</time>
      </address>
      <p>Fetullahçı Terör Örgütü'nün (FETÖ) Yargıtay'daki 5 kişilik "danışma heyeti"nde yer alan eski Yargıtay üyesi Osman Yurdakul, silahlı terör örgütü üyeliğinden 11 yıl 16 ay 15 gün hapis cezasına çarptırıldı.</p>
      <p>İlk derece mahkemesi sıfatıyla Yargıtay 9. Ceza Dairesince, Yargıtay Genel Kurul Salonu'nda görülen duruşmaya, tutuklu sanık Yurdakul ile avukatı katıldı.</p>
      <p>Esas hakkındaki savunmasında suçlamaları kabul etmeyen Yurdakul, örgüt üyesi olmadığını öne sürdü.</p>
      <p>FETÖ'nün Yargıtay yapılanmasında 5 kişilik "danışma heyeti"nde bulunduğu belirlenen Yurdakul, hakkındaki yargılamanın ulusal ve uluslararası yargı kurallarına aykırı olduğunu, himmet vermediğini, örgüt toplantılarına katılmadığını iddia etti.</p>
      <p>Yurdakul ve sanık avukatının savunmalarını tamamlamaları üzerine duruşmaya karar için ara verildi.</p>
      <p>
        <b>KARAR</b>
      </p>
      <p>Aranın ardından, Yargıtay 9. Ceza Dairesi heyetinin aldığı karar, Daire Başkanı Burhan Karaloğlu tarafından açıklandı.</p>
      <p>Osman Yurdakul'a "FETÖ'ye üye olmak" suçundan, Türk Ceza Kanunu'nun (TCK) 314/2. maddesi gereğince alt sınırdan uzaklaşarak 9 yıl hapis cezası veren mahkeme heyeti, terör suçlarında cezanın yarı oranında artırılmasını öngören 3713 sayılı Terörle Mücadele Kanunu'nun 5/1. maddeleri uyarınca cezayı 13 yıl 6 aya çıkardı.</p>
      <p>TCK'nın 62. maddesindeki indirimi uygulayarak sanığın cezasını 11 yıl 16 ay 15 güne indiren mahkeme heyeti, Yurdakul'un tutukluluk halinin devamına da hükmetti.</p>
      <p>Bu karara karşı temyiz yolu açık bulunuyor. Temyize gidilmesi durumunda talebi, Yargıtay Ceza Genel Kurulu görüşecek.</p>
      <p>
        <b>5 KİŞİLİK DANIŞMA HEYETİ</b>
      </p>
      <p>Yüksek yargı üyelerinin yargılandığı davalarda, örgütün sivil imamlarından Mehmet Baysal'ın, Yargıtay'daki faaliyetleri yürütmek üzere 5 kişilik "danışma heyeti" kurduğu ortaya çıkmış, eski yüksek yargı üyeleri Ali Akın, Aydın Boşgelmez, Osman Yurdakul, Mehmet Kaya ve Salih Özaykut'tan oluşan 5 kişilik heyetin, Yargıtay'daki yargısal faaliyetlerde örgüt üyelerinin izleyeceği yolu belirlediği ifade edilmişti.</p>
      <p>Seçim ve davaların takibi gibi konuların, öncelikle sivil imam Mehmet Baysal'ın da katılımıyla bu danışma heyetinde kararlaştırıldığı, alınan kararların, grup sorumluları aracılığıyla örgüt üyelerine iletildiği belirtilmişti.</p>
    </article>
  </body>
</html>