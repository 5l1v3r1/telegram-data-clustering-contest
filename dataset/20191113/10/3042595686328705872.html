<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/beskyldt-for-farlig-tankegods/71813238"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T10:28:27+00:00"/>
    <meta property="og:title" content="Beskyldt for «farlig tankegods»"/>
    <meta property="og:description" content="MDG-topp Une Aina Bastholm slår hardt tilbake mot KrF-leder Kjell Ingolf Ropstad som advarer mot farlig tankegods i den grønne bevegelsen."/>
  </head>
  <body>
    <article>
      <h1>Beskyldt for «farlig tankegods»</h1>
      <h2>MDG-topp Une Aina Bastholm slår hardt tilbake mot KrF-leder Kjell Ingolf Ropstad som advarer mot farlig tankegods i den grønne bevegelsen.</h2>
      <address><time datetime="2019-11-13T10:28:27+00:00">13 Nov 2019, 10:28</time> by <a rel="author">Arnhild Aass Kristiansen</a></address>
      <p>«Deler av den grønne bevegelsen i Europa kommer med farlig tankegods: En total avvisning av tanken om menneskets egenverdi.»</p>
      <p>Disse uttalelsene som stammer fra KrF-leder Kjell Ingolf Ropstads tale til landsstyret i partiet i helga, har fått Miljøpartiet de grønnes nasjonale talsperson Une Aina Bastholm til å steile.</p>
      <p>
        <b>- Det henger ikke på greip, sier hun til Dagbladet.</b>
      </p>
      <h3>-Menneskesyn under angrep</h3>
      <figure>
        <img src="https://dbstatic.no/71621331.jpg?imageId=71621331&amp;width=512&amp;height=308"/>
        <figcaption><b>TALTE TIL LANDSSTYRET:</b> Partileder Kjell Ingolf Ropstad talte til KrFs landsstyre på Økern i Oslo fredag. Foto: Ole Berg-Rusten / NTB scanpix Vis mer</figcaption>
      </figure>
      <p>Til sitt landsstyre sa Ropstad at det «kristne menneskesynet var under angrep,» og «truer verdigrunnlaget som mange i Norge har tatt for gitt.»</p>
      <p>Han nevner høyreekstremisme, press for å gjemme bort religion og «troen på at mennesket ikke er mer enn et litt intelligent dyr».</p>
      <p>Uttalelsene var først omtalt av <a href="https://www.vl.no/nyhet/ropstad-kristent-menneskesyn-er-under-angrep-slik-gar-krf-sjefen-til-motoffensiv-1.1615286?paywall=true">Vårt Land.</a></p>
      <p>På Politisk kvarter i morges, møtte han Une Aina Bastholm til debatt og utdypet.</p>
      <p>- Dersom en visker vekk at mennesket har en iboende egenverdi som det er skapt med, så må du erstatte det med noe annet. Da blir det fort egenskaper, prestasjoner og utseende. Da taper de sårbare, hevdet han.</p>
      <p>Han dro også linjer til det kinesiske regimets ettbarspolitikk:</p>
      <p>- Miljøbevegelsen snakker om befolkningsvekst som det store problemet og ettbarnspolitikken er et av forslagene mange kommer med. Det har vi sett konsekvensene av i Kina, sa han.</p>
      <p>
        <b>Han uttrykte bekymring også for den norske miljøbevegelsen og argumentasjon om at mennesker og dyr er like mye verdt.</b>
      </p>
      <p>- Hvis du sier at dyr og mennesker har samme verdi, så endrer det også synet på samfunnet, hevdet Ropstad, som oppfordret MDG til kraftig avstand fra dette.</p>
      <h3>- Uærlig</h3>
      <p>Une Aina Bastholm mener de ikke har noe å ta avstand fra</p>
      <p>- Hele fiendebilde han tegner opp er helt ubegripelig. Han klarer ikke selv å definere det, men bare insinuerer en hel masse. Det er uærlig å ikke si hva han mener, at fordi vi er opptatt av dyreverd så skal menneskelivet være mindre viktig. Det er helt hårreisende, sier MDG-leder Une Aina Bastholm til Dagbladet.</p>
      <p>Hun mener Ropstad nå vil snakke ullent om verdier, i stedet for å snakke om politikk. Ifølge Bastholm har De Grønne vært de sterkeste stemmene for menneskeverdet i EU-parlamentet, og vært de kreftene som stått sterkest på for menneskerettigheter under flyktningkrisen.</p>
      <p>- Det er skremmende at KrF har fått en partileder som tillegger andre verdier på denne måten. Det er en splittende retorikk vi ikke har sett fra KrF på lenge. At vi ikke skal stå sterkt for menneskerettigheter og menneskeverd er uredelig. Det er ikke noe vi må oppklare.</p>
      <p>- At vi mener at dyr har en egenverdi, gjør ikke at vi blir mindre opptatt av menneskerettigheter, det betyr at vi er mer opptatt av menneskerettigheter, sier hun.</p>
      <h3>- Møter seg i døra</h3>
      <p>Bastholm mener Ropstad velger å snakke ullent om verdier, for å unngå å havne i diskusjon med egne regjeringspartnere.</p>
      <p>- For hvis han må snakke om politikk, vil han måtte argumentere mot regjeringspartneren sine. Som den fem år gamle gutten i Syria som får barnerettighetene sine sabotert av politiske hensyn, internt i regjeringen.</p>
      <p>Hvis han er opptatt av menneskeverd, bør han være opptatt av de som trenger det her og nå, som lever i uverdige forhold i en livsfarlig leir. Men da møter han seg selv i døra, derfor vil han være vag, tordner hun.</p>
    </article>
  </body>
</html>