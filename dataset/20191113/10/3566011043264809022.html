<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546955.html/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D8%AD%D8%AC-%D8%AA%D9%85%D8%AA%D8%B9-%D8%A7%D8%B2-%D8%A8%D9%87%D9%85%D9%86-%D9%85%D8%A7%D9%87-%D8%A7%D9%85%D8%B3%D8%A7%D9%84"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T10:13:00+00:00"/>
    <meta property="og:title" content="آغاز ثبت نام حج تمتع از بهمن‌ماه امسال"/>
    <meta property="og:description" content="مدیرحج و زیارت استان زنجان گفت: ثبت نام زائران برای اعزام به حج تمتع از بهمن‌ماه امسال آغاز می‌شود."/>
  </head>
  <body>
    <article>
      <h1>آغاز ثبت نام حج تمتع از بهمن‌ماه امسال</h1>
      <h2>مدیرحج و زیارت استان زنجان:</h2>
      <address>
        <time datetime="2019-11-13T10:13:00+00:00">13 Nov 2019, 10:13</time>
      </address>
      <p>مدیرحج و زیارت استان زنجان گفت: ثبت نام زائران برای اعزام به حج تمتع از بهمن‌ماه امسال آغاز می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ فرامرز بابایی امروز در گفت و گو با خبرنگار <a href="http://www.mojerasa.ir/">موج رسا;</a> اظهار داشت: طبق برنامه ‌ریزی سازمان حج و زیارت کشور ثبت نام زائران حج ۹۹ از بهمن ماه سال جاری آغاز می شود.</p>
      <p>وی با بیان اینکه هنوز جزئیاتی در خصوص نحوه ثبت نام و تعیین تکلیف فیش های موجود ارائه نشده است، افزود: کاروان های زیارتی استان آماده ثبت نام و انجام کارهای مربوطه در این زمینه هستند.</p>
      <p>مدیرحج و زیارت استان زنجان خاطرنشان کرد: به محض اطلاع از جزئیات بیشتر فعالیت های حج در استان انجام می شود.</p>
      <p>بابایی با بیان اینکه دارندگان فیش های ثبت نام و ودیعه گذاران باید آماده باشند، افزود: تنها نقل و انتقالاتی در زمینه فیش ‌های حج عمره و تمتع مورد قبول است که در دفاتر اسناد رسمی دارای مجوز از سازمان حج و زیارت انجام شود.</p>
      <p>وی با اشاره به اینکه دستورالعمل لازم در خصوص انتقال فیش ها  به دفاتر زیارتی و حج و زیارت استان ها ابلاغ شده است،افزود:  همشهریان از خرید و فروش فیش های حج خارج از ضوابط ارائه شده، پرهیز کنند.</p>
      <p>این مسئول ادامه داد: ضروری است همشهریان در نقل و انتقال فیش ها مراقب افراد سود جو و کلاهبردار باشند.</p>
      <p>وی با اشاره به اینکه برنامه ریزی مقدماتی حج تمتع 99 در دستور کار است، افزود: پس از انجام مراحل اولیه مدیران کاروان ها فراخوان می شوند.</p>
      <p>مدیرحج و زیارت استان زنجان با بیان اینکه در سال جاری یک هزار و 600 نفر از استان زنجان به حج مشرف شدند،افزود: مشکلی در اعزام و بازگشت حجاج به وجود نیامد.</p>
      <p>انتهای پیام/</p>
      <p> </p>
    </article>
  </body>
</html>